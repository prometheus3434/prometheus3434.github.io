<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>22. Bölüm: Karanlıktaki Adam</h1>

  <p>Asha’yı da yanıma çekerek arkaya geriledim. "Aşağıda Jonny’yi gördün mü?" diye fısıldadım.</p>

  <p>Hayır der gibi başını salladı. "Ne işler dönüyor burada?"</p>

  <p>"Bilmiyorum!"</p>

  <p>"İyi ama Elsa’nın bütün bunlarla bir ilişkisinin olduğunu sanmıyordur herhalde."</p>

  <p>Asha bir şey söyleyecekti ama onu durdurdum. "Burada bekle!" Karşı çıkmasına engel oldum. "Evet, bir dakika otur burada. Aşağı indiğimiz merdivenlerden gözünü ayrıma. Birisi ortaya çıkarsa bana hemen haber vermelisin! Görür görmez! Bütün dikkatini merdivenlere yoğunlaştırman gerekiyor! Tamam mı?"</p>

  <p>Yanıt vermesini beklemeden emekleyerek geri döndüm.</p>

  <p>Aşağıdaki kütüphanede ikisi deminki gibi oturuyorlardı. Ulf’ün yanındaki masada kahverengi bir içki şişesi vardı. Şişeden büyük bir yudum aldı, yerine bıraktı.</p>

  <p>"Geldiğinde öldürecek seni kocam!" dedi Elsa ağlamaktan kısılmış bir sesle. Çok bitkin görünüyordu. Saçları karmakarışık olmuş, yüzünün sol tarafı şişmişti. Üzerinde lacivert bir etek ceket vardı. İçindeki beyaz buluz yırtılmıştı, çamaşırını görebiliyordum.</p>

  <p>Ulf öne eğildi, tüfeğin namlusunu Elsa’nın bacağında gezdirdi. Yukarı çıkardı.</p>

  <p>Elsa ağlamaya başladı. "Lütfen!"</p>

  <p>"Çeliğin ne kadar serin ve güzel olduğunu hissediyor musun?" dedi Ulf.</p>

  <p>"Tanrı aşkına, tüfek ateş alabilir! Aklım mı kaçırdın sen?" Gerildi ama hiçbir şey yapamıyordu. Sanırım bacakları da bantla koltuğa bağlanmıştı.</p>

  <p>Orada durup böyle bir şeyi daha ne kadar seyredebilirdim ben?</p>

  <p>"Sakin ol," dedi Ulf. "O zaman hiçbir şey olmaz. Biraz heyecanlandırıyor değil mi? Bence öyle yapıyor. Şimdi namluyu biraz daha yukarı itersem ne olur bir düşün. Söylesene ne olur?"</p>

  <p>Elsa kıvranıyordu. "Niye kocamın ne dediğini söylemiyorsun bana?"</p>

  <p>"Buraya gelip konuyu gözden geçireceğini söyledi. Sana söylemedim mi bunu?"</p>

  <p>"İyi ama Oslo’da şimdi!" dedi Elsa bitkin bir sesle. "Burada böyle saatlerce oturamayız ..."</p>

  <p>Tüfeği ağır ağır ileri geri oynatıyordu Ulf. "Sana bunu düşündürten ne? Yani Oslo’da olduğunu."</p>

  <p>"Öyle dedi..."</p>

  <p>"İnsanlar çok fazla şey söylüyorlar. Doğru değil mi Elsa? Çok tuhaf şeyler söyledikleri doğru değil mi? Eminim çok yakında burada olacaktır."</p>

  <p>"Sizin istediğiniz şey para değil mi? Hiç sorun değil. Dinle şimdi beni."</p>

  <p>Tüfeği geri çekti, güldü. Namluyu kokladı. "Vay canına, amma heyecanlanmışsın sen!"</p>

  <p>"Bu işten yakayı sıyıramayacağınızı anlaman gerek!" diye tısladı Elsa. "Söylesene kendini ne sanıyorsun sen? Senin gibi küçük bir bit nasıl olur da..."</p>

  <p>"Yok, yok," dedi Ulf sakin bir tavırla. "Ben çok büyük bir bitim. Sen de çok tatlı, küçük bir gül goncasısm!"</p>

  <p>"Cidden hiçbir şey anlamıyorum! Kasaba polis ve gazeteci kaynarken siz kalkmış adam kaçırmaya çalışıyorsunuz! ikiniz de aklınızı yitirmiş olmalısınız! Evde senin de Jonny’nin de ceplerinizi tıka basa doldurup gidebileceğiniz kadar para var, ama nereye kadar gidebilirsiniz? Yoksa bütün işler bittikten sonra bizi öldürmeyi mi düşündünüz? Savaşı baştan kaybettiniz Ulf! Şimdi aklını başına toplamazsan hiçbir çıkış yolun kalmıyor!"</p>

  <p>Ulf Elsa’nın üzerine eğildi, şimdi sesi bambaşka olmuştu. Ciddi bir şaşkınlık doluydu. "Niye tam bu akşam sizi ziyarete geldiğimizi gerçekten anlamıyor olman mümkün mü? Doğru mu bu Elsa?"</p>

  <p>"Evet, hiçbir şey anlamıyorum ben!" diye hıçkırdı Elsa.</p>

  <p>Blöf yapıyorsun! diye düşündüm. Bu mümkün değil!</p>

  <p>Ulf sırıtarak anlaşılmaz bir şeyler mırıldandı, telefonda bir mesaj yazmaya girişti.</p>

  <p>Birkaç saniye sonra ormanın içinden bir telefon sesi duyuldu.</p>

  <p>Hızla Asha’nın yanına döndüm, onunla birlikte çatının öteki tarafına geçtik. Çatıyı kaplayan otların üzerine uzandık.</p>

  <p>"Neler oluyor?" Soluğu kulağımın hemen dibindeydi.</p>

  <p>"Biri geliyor," dedim. "Jonny. Ya da Öyvind."</p>

  <p>Gelen Jonny’ydi. Daha merdivenlerin yarısına geldiğinde tanımıştım onu. Bir an için durdu, vadi tarafına baktı, sonra bizimle aynı yolu izleyip kulübenin çatısına çıktı, ilerledi. O da silahlıydı. Elbette öyle olacak, diye düşündüm. Bütün ev silah doluydu zaten. Çatıda hızlı adımlarla biraz önce benim durduğum hava deliğinin yanına yürüdü. Ayağıyla itip açtı, silahı aşağıya doğrulttu. "Sakin ol. Her şeyi görebiliyorum. Vadiden kim gelirse gelsin görebilirim buradan."</p>

  <p>İşte bunda çok yanılıyorsun, diye düşündüm. Çünkü senin beklediğin adam arabayla gelmiyor!</p>

  <p>Asha titriyordu. Onu kendime çektim. Acaba bahçeden görünüyor muyduk? Anlayabildiğim kadarıyla ormanın ne tarafından çıkacağına bağlıydı bu. Zaten düşünecek çok fazla bir şey kalmamıştı. Buraya kısılmıştık, her şeyimizi tek bir karta oynamak zorundaydık! Ne olacaksa olacaktı.</p>

  <p>Yarım saat geçti. Yaşamımın şimdiye kadarki en tuhaf ve en uzun yarım saatiydi bu. Altımızdaki ıslak çimenlerin soğuğu içimize işlemişti, üşümekten dişlerimiz birbirine çarpıyordu. Birbirimize fıstldayamıyorduk bile. Ben Asha’ya sarılmıştım, Asha bana sarılmıştı. Aynı anda hem bütünüyle dehşet verici hem de çok hoş bir şeydi. Felaket gergindim, yapacak bir şey olsun diye Asha’nın sırtını okşamaya başladım. Aşağı, yukarı. Yüzü boynumun girintisin deydi.</p>

  <p>Ulf ve Jonny de artık birbirleriyle konuşmuyorlardı. Hiçbirimizden ses çıkmıyordu. Duyulan tek ses ormanın uğultusuydu. Bekliyorduk.</p>

  <p>Ve yine de ardından olanlar hepimizi bütünüyle şaşırtacak şekilde gelişti. Çatının bizim bulunduğumuz tarafında bir anda bir gölge belirdi. Şaşkın bir şekilde bu adamın geçmişinde bir tür askeri eğitim olması gerektiğini düşündüm, komando falan türünden bir şey yani. Evin bahçeye bakan cephesinden hiç ses çıkarmadan yukarı çıkmıştı! Şimdi buraya geliyor! diye düşündüm. O zaman işimiz bitik, çünkü ilk önce Asha’ya ve bana takılacak ayağı!</p>

  <p>Ama öyle olmadı. Başka bir strateji izliyordu. Bomba stratejisi. Çatının üzerinden tek ve uzun bir hareketle kayarak indi, Jonny’den alçak bir inilti çıktığını duydum. Kenardan baktığımda Öyvind Lange, Jonny’nin sırtında oturmuş, kesin hareketlerle üzerinde çalışıyordu.</p>

  <p>Geri çekildim. Asha gözlerini yummuş yatıyordu, iki elini de ağzına bastırmıştı. Çığlığını dışarı kaçırmıyordu.</p>

  <p>Biraz sonra Öyvind’in sesini duyduk. Az ileride telefonda konuşuyordu. "Evet, selam Ulf. Şimdi geldim! Yok, Elsa’nın bilmesine gerek yok. Bırak o oturduğu yerde kalsın. Böylesi en iyisi. Dinle şimdi! Sen istediğini alacaksın ama artık yalnızca sen ve ben varız. Evet, Jonny birazcık kestiriyor! Hepimiz için en iyisi bu, inan bana! Şimdi sen... Hayır, sen bilardo odasına gidiyorsun, oradan devam edip misafir odasına geliyorsun. Evet, elbette, silahı da alabilirsin istiyorsan! Hiç sorun değil. Göreceksin, ben silahlı değilim. Beni vurursan kasayı da açamazsın. Sen ve ben bu işi halledeceğiz. Sende benim istediğim bir şey var, bende de senin istediğin bir şey. önümüzde bütün bir gece var. Bu durumu halledeceğiz."</p>

  <p>Telefon kapadı. Kenardan yeniden bakmadan önce birkaç saniye bekledim. Baktığımda gitmişti. Yine hiç ses çıkarmadan.</p>

  <p>Ama öteki havalandırma deliklerinden biri sonuna kadar açıktı. Biraz sonra aşağıdaki odanın ışığı açıldı.</p>

  <p>"Gel!" dedim.</p>

  <p>Jonny çatının otlarının üzerinde yere yapışmış yatıyordu. Bir an için öldüğünü sandım çünkü kafası bedenine tuhaf bir açı yapmıştı. Ama üzerine eğildiğimde soluk aldığını gördüm. Kendine geldiğinde yaşadığına yaşayacağına pişman olacağını düşündüm, Öyvind Lange o kadar ileriyi görmüştü ki yanında bant da getirmişti. Sert, siyah, katran kokulu izolasyon bandı. Jonny’nin kafasına defalarca dolamış, ağzını, gözlerini ve kulaklarını kapamıştı. Yapışkan bant yığınının arasından yalnızca beyaz bir burun çıkıyordu. Jonny’yi kurtarmak için saçlarını dibinden kazımak gerekecekti. İyi. Bu benim işim olmayacaktı. Hatta bu yapılırken ortalarda olmayı bile düşünmüyordum.</p>

  <p>"Tamam," dedim alçak sesle. "Artık solo çalmayı bırakıyoruz!" Cep telefonumu çıkardım, Ernst Amca’ya bir sms gönderdim. Telefonu yeniden kapadım.</p>

  <p>Asha Öyvind’in aşağı indiği havalandırma deliğine gitmek istiyordu ama başımı sallayarak onu durdurdum. Kulağımı işaret ettim. Yalnızca dinle!</p>

  <p>Oturduk.</p>

  <p>İlk önce hiçbir şey duymadık. Ardından aşağıdan temkinli ayak sesleri geldi. Bir kapı açıldı.</p>

  <p>"Bak sen şuna! Bir mavzer ha! Bununla beni duvara gömersin sen!" Öyvind güldü. "Bunu anlayamadınız mı peki? Yani çatıdan geleceğimi?"</p>

  <p>"Otur şuraya! Ellerini masanın üzerine koy!"</p>

  <p>"Ulf! Aramızda beş metre var! Büyücü değilim ben!" "Yine de otur şuraya!"</p>

  <p>"Tamam. Elsa’ya söylemedin değil mi?"</p>

  <p>"Tek bir söz etmedim. Senin evde olduğunu bilmiyor. Jonny?"</p>

  <p>"Her şey yolunda. Yalnızca bu akşam için onu biraz paketledim."</p>

  <p>"Sana güvenmiyorum. Niye benim peşime düşmedin?" "Buna da geleceğiz."</p>

  <p>"Ben hemen öğrenmek istiyorum."</p>

  <p>Öyvind içini çekti. "Uyuşturucu almışsın, sinirlerin bozuk! Ve ben Elsa’yı çok seviyorum. İster inan ister inanma. Her şey çok kötüye gidebilirdi. Böyle bir riski göze alamazdım. Ayrıca sen haklısın. Seninle bir alışveriş yapabiliriz. Canı cehenneme, ne kadar da korkuttun beni bu arada. Telefon ettiğinde. Yaşlı insanlara böyle şeyler yapmamalısın evlat!" "Büyük bir sorunun var senin Öyvind! Biliyorsun bunu!"</p>

  <p>Bir sessizlik çöktü. Arkama, biraz yana doğru yaslandım, şimdi eğimli cam kubbeden odanın içinin yansımasını görebiliyordum. Garip, içbükey bir televizyon ekranı gibi. Neredeyse hiç bacakları olmayan ama doğaüstü uzunluktaki bedenleriyle oturan iki kişi. Başları kavuna benziyordu. İki çizgi roman figürü gibiydiler. Hoş bir manzara değildi.</p>

  <p>"İhtiyar Kruuse konusunda paçayı sıyırabilirdin," diye devam etti Ulf. "Ama Jonny’nin babasıyla işler iyice kötüleşti."</p>

  <p>Öyvind yanıt vermemeyi sürdürdü.</p>

  <p>Ulf başını arkaya attı. "Şu içerideki..."</p>

  <p>"Ne anlattın ona?"</p>

  <p>"Hiçbir şey. Zamanlamanın çok yanlış olduğunu düşünüyormuş, öyle dedi. Gerçekten de o kadar usta mısın sen? Hiçbir şey bilmiyor mu?"</p>

  <p>"Hayır. Ve böyle de kalacak. Hiç düşünme bunu. Bu konuyla ben ilgileneceğim. Beni köşeye sıkıştırdığını söyleyeceğim. Çok başka bir konuda. Bu konuda daha fazla ileri gidersek bütün her şeyin allak bullak olacağını anlamasını sağlarsam bu dediğimle yetinecektir. Sen kendi yoluna gideceksin. Biz kendi yolumuza."</p>

  <p>"Pekâlâ. Ama şimdi çok fazla paradan söz ediyoruz. Umarım bunun farkındasındır."</p>

  <p>"Dört milyondan söz ediyoruz," dedi Öyvind çabucak. "Tamı tamına dört milyon."</p>

  <p>Ulf güldü. "Saçmalama! Senin gücün ne kadarına yeter tam olarak?"</p>

  <p>"Şimdi saçmalayan sensin! Elbette daha fazlasına da gücüm yeter. Ama kimseye bir şey çaktırmadan bu işten yakanı sıyırabileceğin miktar bu. Nakit olarak bu kadarını toparlayabilirim. Bütün hesapların dışında. Şimdi hesaplardan paralar çekmeye başlarsam... Yıllarca beni rahat bırakmazlar. Ve dinle şimdi Ulf! Şu yukarıdaki, Jonny. Tatlı tatlı uyuyor ve hiçbir şeyden haberi yok. Bu işi sen ve ben halledeceğiz. Yalnızca sen ve ben. Bu gece bir milyon. Aranızda paylaşırsınız. Ondan sonrasında Jonny’nin tasmasını elinde tutmak senin işin. Bunu başarabilirsen ki başarmak zorundasın..."</p>

  <p>"O zaman geri kalan üç milyonu tek başıma cebe atabilirim."</p>

  <p>"Evet, öyle. Ama Jonny’yi kontrol altında tutmak için ne gerekirse yapmayı kabul etmen gerekir!"</p>

  <p>"Bu iş pis kokuyor Öyvind! Lanet olası, işimi iyice zorlaştırıyorsun!"</p>

  <p>"Evet, tam öyle yapıyorum."</p>

  <p>"Söyle bakalım öyleyse, sözleşmenin en dibinde küçük yazılarla yazılan şey neymiş?"</p>

  <p>Öyvind kısaca güldü. "Ben de tam şimdi oturmuş onu düşünüyordum. İnsanların kabul edebilecekleri çözümler bulurum genellikle. Benim işim bu Ulf! Canı cehenneme, izin ver de şu kravatımı biraz gevşeteyim, ne dersin? Bak, şimdi elimi gömleğimin cebine sokuyorum..."</p>

  <p>"Dikkat et!"</p>

  <p>"Ve, abrakadabra, bak ne çıktı!"</p>

  <p>"Kola mı?"</p>

  <p>"Buna güvenebilirsin. Zehir olduğunu düşünmeyesin diye önce ben bir iki yudum içeyim. Sorun değil evlat, ihtiyarlara güvenme sakın. Bu akıllıca bir kural! Ben de öğrenmek zorunda kaldım bunu, hem de acı yollardan."</p>

  <p>Masanın üzerinde kokaini parçalamaya başladığını görebiliyordum.</p>

  <p>"Acı yollardan derken ne demek istiyordun?" "Söylediğim şeyi. İhtiyarlara güvendim. Zararlı çıktım. Ama senin benden korkmana gerek yok. Yalnızca sözleşmenin kendi payına düşen kısmını yap yeter. Uygulamada bu Jonny’nin kontrolünü elinde tutman anlamına geliyor." Bir an durakladı. "Yani işler iyice kötüye giderse sonuna kadar gitmek zorundasın demek oluyor."</p>

  <p>"Bunu düşünmene gerek yok. Jonny ben ne dersem onu yapar."</p>

  <p>"Pekâlâ. Sonuçta bu gece ölen onun babasıydı..."</p>

  <p>"Sahi niye böyle oldu?"</p>

  <p>"Başka seçeneğim yoktu. Beni görmüştü. O... Aman tanrım, neler olup bittiğini bile anlamıyordu daha! En kötüsü de buydu. Benim sizi kurtarmak için tanıklık etmemi istiyordu. Siz oradan ayrıldıktan sonra Wilhelm’in sağ olduğuna tanıklık etmemi söylüyordu! Ben bıçağı çıkarana kadar neler olup bittiğinin farkında bile değildi. Sanırım Jonny’yle konuşmuştu değil mi? Yani benimle buluşacağını söylemişti."</p>

  <p>"Evet. Aslında hiçbir şeyden haberi yoktu."</p>

  <p>"Peki ya siz?"</p>

  <p>"Biz de o buluşmada bulunmak istiyorduk. Biraz geç kalmışız!"</p>

  <p>Öyvind Lange bir şerit kokain çekti. Sonra bir tane daha. "Evet, evet. Şimdi de burada oturuyoruz işte! Belki de en iyisi buydu." Masanın üzerinden bir kâğıt uzattı.</p>

  <p>"Hayır teşekkür ederim. Tam şu anda başımı eğmek istemiyor canım."</p>

  <p>"öyleyse kalsın!"</p>

  <p>"Kruuse’yi niye öldürdün anlamıyorum Öyvind! Kafam almıyor bunu. Hâkon Leirvik olsaydı... Çünkü senin de tependeydi o, değil mi?"</p>

  <p>Öyvind kendinden hoşnut bir sırıtışla arkasına yaslandı. Şimdi kolanın sinir sistemine hoş birtakım mesajlar göndermeye başlamış olduğunu tahmin ettim. "Bir zamanlar üç iyi arkadaş vardı," diye söze başladı. "Burada, aşağılarda birlikte oynarlardı. O sıralar ben Grimstad’da yaşıyordum, ama tatillerde hep buraya gelirdim. Tor ve Knut Wilhelm... Evet, biliyorsun. Bütün bu pisliklerin ne zaman başladığından tam olarak emin değilim. Çok erken olmalı. Ufak veletlerdik daha. Bildiğim kadarıyla Hâkon çok daha eskiden Tor’la işleri başlatmış da olabilir... Bunu hiç düşünmek istemiyorum. Daha sonraydı, ama biz de çocuktuk o sıralar. Hiçbir şey anlamıyorduk. Yalnızca bunun yanlış olduğunu, çenemizi kapatmamız gerektiğini biliyorduk. Eski bir kuraldı bu. Bizim suçumuzdu, şayet anne babalarımız ya da başka birileri bunu öğrenecek olursa... Ve Hâkon bu zamanlarda hep yalnız başına olmamıza dikkat ediyordu. Üçümüz birlikteyken asla bir şey olmuyordu. Her zaman bir başımızayken... Birbirimiz hakkında hiçbir şey bilmiyorduk. Seninle Jonny gibi değildik biz. Bu arada ihtiyarladıktan sonra bu kadar büyük yaştakilerle ilgilenmeye başlamasına biraz da şaşırdım. Biz on üç, on dört yaşlarına geldiğimizde bize olan ilgisini yitirmişti."</p>

  <p>"Bize de biraz daha taze et sağlamamız için yalvardığına emin olabilirsin!" dedi Ulf. "Ama her şeyden önce burada bir tür sübyancılık etkinliğine katılmayı üzerimize vazife görmüyorduk, hem ayrıca..."</p>

  <p>"Sizin uyuşturucuya ihtiyacınız vardı. Bunu biliyorum. Dediğim gibi, on dört yaşma geldiğimizde bizim yakamızı bıraktı. Ama birkaç yıl sonra o lanet olası doğum günü partisi geldi. Knut Wilhelm bütün pisliği masaya getirdi. Tor’un da benim de başımızdan aynı şeylerin geçtiğini bulmuştu, şimdi hep birlikte bir şikayet dilekçesi hazırlamamızı istiyordu. O zaman daha güçlü olacağımızı düşünüyordu. Şayet üç kişi olursak. Hâkon ölü gibi sararmış oturuyordu orada. Zavallı Lise neye inanacağını bilemez olmuştu. Knut Wilhelm ayrıntıları anlatmaya girişti. Bu... mide bulandırıcıydı! Elbette babasına da bunu bildirmek istiyordu ve babasının ne tür bir tepki göstereceğini düşünmek hiç zor değildi. Kısaca söylersek: Tor’dan ve benden Hâkon Leirvik’in boynunu kırmakta onunla birlik olmamızı istiyordu!"</p>

  <p>"Of, lanet olsun!" dedi Ulf birden. "Ve siz onu ortada bıraktınız öyle mi?"</p>

  <p>"Bu konuda kendimi asla bağışlayamadım," dedi Öyvind. "Ama haklısın. Knut Wilhelm’i ortada bıraktık. Neden söz ettiğini anlamıyormuş gibi yaptık. Tor... Biliyorsun, Tor orada sevgilisiyle birlikte oturuyordu. Ve ben... Ben ödleğin tekiydim işte Ulf! Bu tabloda çok fazla utanç söz konusuydu elbette. Üstelik de bütün bunları kafamdan silmek için çok uğraşmıştım. Evet. Sonra olanlar oldu. Knut Wilhelm Tor’un ve benim ona ihanet ettiğimizi düşündüğü için kendini kaybetti. Kapıyı çarpıp çıktı ve öldü. Bizim onun arabaya binmesini engellemeye çalışacak kadar bile cesaretimiz yoktu. O kadar genç yaşta ölmesi bizim suçumuzdu. Bu düşünce beni hiçbir zaman rahat bırakmadı. Asla huzur bulamayacağım. Tor’la bu konuda hiç konuşmadım ama sanırım o da benimle aynı durumdadır. Sonra bir gün bu konuda bir şeyler yapmaya karar verdim. Bu baskıyı hafifletecek bir şey. Hesapları biraz olsun dengeleyecek bir şey. Hâkon Leirvik’in canını yakmaya karar verdim."</p>

  <p>"Birlikte kafa çektiği arkadaşını öldürerek mi? Seni izleyemez oldum."</p>

  <p>"Zaten birinin anlamasını da beklemiyorum. Bütün hepsi Wilhelm amcanın ölümünü istemek için hiçbir nedenimin olmamasının çevresinde kurulmuştu. Yeteri kadar param var. Ayrıca amcamın bütün servetini başkalarına miras bıraktığı da sır değildi. Ama sonuçta büyük olasılıkla yalnızca birkaç ay daha yaşayacaktı... Onu kurban ettim. Çok sessizce oldu. Hiçbir şeyin farkına varmadı."</p>

  <p>Ulf alçak bir ıslık çaldı. "Hâkon Leirvik’in başını derde sokmak için yani?"</p>

  <p>"Evet. Çok güçlü bir fiziği var. Daha yıllarca yaşayabilir. Ama zayıf bir noktası var. Çocukluğumdan bir olay hatırlıyorum. Her nasılsa birkaç saatliğine patates deposunda kilitli kalmıştı. Onu dışarı çıkardığımızda harap durumdaydı. Yıkılmıştı. Dar ve kapalı yerlere dayanamaz o Ulf! Şimdi nerede olduğunu biliyor musun? Üstelik de içkisi olmadan. Daracık ve kilitli bir odada. Şimdi cehennemde o, yani ait olduğu yerde. Onu oraya ben soktum. Sonunda."</p>

  <p>Asha’ya baktım. Gözleri kapalı oturuyordu.</p>

  <p>"Peki tanığın var mıydı?" dediğini duydum Ulf’ün aşağıda.</p>

  <p>"İşte bu noktada şansım yolunda gitti. Bu kez ikisi kafayı çekmeye başladıktan sonra hemen her akşam oraya iniyordum. Ormanda güzel bir gözetleme noktası var. Ve o akşam... Bütün taşlar yerine oturdu. Kristiansand’da bir ellinci yıl partisine katıldım. Yüz elli kişilik bir parti, kocaman, bahçeli bir villa. Herkes içki içiyor, Öyvind Lange de içiyor. Yalnızca benim duble votkam aslında saf suydu. Böyle bir partide birkaç saatliğine ortadan kaybolmak o kadar kolay ki! Daha sonra herkes Öyvind’in elbette onlarla birlikte olduğuna yemin edebilir. Doğal olarak bütün işler bittikten sonra oraya döndüm. Üstelik de herkesin beni fark etmesini sağladım. İyice kafayı çektim, dut gibi sarhoş oldum! Sabah saat altıya kadar sürdü parti."</p>

  <p>"İyi ama Hâkon’un giysileri Kruuse’nin kanına bulanmıştı!"</p>

  <p>"Bunu ayarlamak o kadar zor değildi. Hâkon’un nasıl giyindiğini herkes bilirdi. Birkaç yıl öncesine kadar kütükleri yığdıkları alanda arabayı bırakırken giysilerimi değiştirip siyah levis giydim. Eskimiş. Tıpkı Hâkon’unki gibi. Bedenini biliyordum. Sonra taksiyle evden ayrılana kadar yukarıdaki gözetleme yerinde bekledim. O sırada Vagle henüz güvercinlikteki yerine geçmiş olamaz, o sizden biraz önce gelmiş olmalı. Aşağı indiğimde vadiden aşağı inen hiçbir araba yoktu." "Biz geldiğimizde Kruuse yaşıyordu! Salonda oturmuş uyuyordu!"</p>

  <p>"Sessizce içeri girdim. Sırtı bana dönük oturuyordu. Dediğim gibi hiçbir şeyin farkına varmadı. Kalın bir sopayla kafasına vurdum. Hiç kan yoktu. Aslına bakarsan hiç de trajik bir yanı yoktu. Kısa bir darbe ve ölmüştü. Tam onu yukarı taşıyacaktım ki binlerinin geldiğini gördüm. Yoldan aşağı inen bir arabanın ışıkları. Biraz sonra siz içeri girince gördüğümün siz olduğunu düşündüm doğal olarak, ama Vagle de olabilirdi. Artık bunun bir önemi kalmadı. Siz gözden kaybolana kadar bahçede bekledim. Sonra içeri girip onu misafir yatak odasına taşıdım. Daha sonra... Ormana geri döndüm. Vagle beni o zaman görmüş olmalı. Benim cinayetle bir ilgim olduğunu düşünmemiş olmasının nedeni Hâkon geri dönene kadar orada oturmuş olması olabilir. Sonuçta onun gördüğü şey Hâkon’u getiren taksinin köşeyi döndüğü ve Hâkon’un evden içeri girdiğiydi. Bütünüyle normal. İkisinin içmeye devam ettiklerini sanmış olmalı. Ayrıca Wilhelm amcayı öldürenin Hâkon olduğuna inanmak istiyordu zaten. Daha sonra, Hâkon sızdıktan sonra eve girip yapmam gerekenleri yaptım. Balta kapının kenarındaki dolaptaydı. Ormanda bir süre bekledim. Daha sonra Hâkon’la giysi değiştirmek kolay oldu. Üzerindekileri çıkarmıştı. Üzerimdeki kanlı paçavraları çıkardım, Hâkon’un pantolonunu giydim. Bir takım daha giysisi vardı, onları da ne olur ne olmaz diye banyoda suya bastırdım. Tam düşündüğüm gibi oldu. Daha sonra uyandığında yatağın yanında bulduğu pantolonu ve gömleği giydi. Aslına bakarsan gazetecilerin dediği kadar da çok kan yoktu ortalıkta."</p>

  <p>"Ve baltayı da eline tutuşturdun!"</p>

  <p>"Evet, sonra da yatak odasına geri götürdüm. Yalnızca Hâkon Leirvik’in parmak izleri vardı. Abra kadabra. O kadar da zor bir iş değildi. Ama ne yazık ki Vagle beni sıkıştırmaya başladı. O cüzdanın sorumluluğunu üzerinize almak zorundasınız. Bir darbe yiyeceksiniz ama yapacak bir şey yok. Üçünüzün birden o saatte Wilhelm amcanın yaşıyor olduğunu söylemeniz polisin cinayetin Hâkon Leirvik eve geldikten sonra işlendiği yolundaki teorisini güçlendirecek."</p>

  <p>Ulf "Bütün bunlar tamam gibi geliyor bana," dedi. "Bütünüyle kusursuz, yani bir de tepen atıp da Jonny’nin babasını temizlememiş olsaydın!"</p>

  <p>"İkide bir!" dedi Öyvind Lange. "Cinayet silahı çok yakında bulunacak. Ya da asla bulunmayacak? Neydi şu adamın adı, şu Vietnamlının?"</p>

  <p>"Hong mu?"</p>

  <p>"Biraz çatlak bir adam o değil mi? Yoksa yalnızca söylenti mi?"</p>

  <p>"Canın ceheneme Öyvind! Onun kimseye zararı yoktur!"</p>

  <p>"Dört milyon Ulf! Bunun üç buçuğu doğrudan senin cebine girecek! Üstelik şu Hong ne kadar zararsız olabilir gerçekte? O lanet olası süngüsünü sallayarak ortalıkta dolaşması yalnızca palavra mı? Yoksa gerçek mi? Senin için bıçağı onun evine bırakmak kolay bir iş olmalı. Üzerinde parmak izi yok ama yine de işe yarar. Hong bu kasabada yabancı bir öğe. Biraz da dengesiz üstelik. Daha önce de silah taşıdığı görülmüştü. Doğru dürüst konuşamıyor. Ne demek istediğimi anlıyor musun? Diyelim ki Per Vagle onu sıkıştırmaya başlamıştı. Belki de küçük sarı adamın size bir şeyler sattığından kuşkulanıyordu... Yani. Tıpkı Leirvik gibi!"</p>

  <p>"Unut gitsin! Durum tam tersi. Biz ona arada sırada bir şeyler satıyoruz. Üstelik benim de alçalabileceğim noktanın bir sınırı var!"</p>

  <p>"Güzel! Hoşuma gidiyorsun! Yani şimdi ahlaklı davranmaya karar veriyoruz o zaman!"</p>

  <p>Dikkat et Ulf! diye düşündüm. Şimdi artık konuşan borsa simsarı Öyvind Lange! Taktikçi. Çok geçmeden bütün ipler onun elinde olacak!</p>

  <p>"ikinci seçeneğe gelirsek," diye sözlerini sürdürdü Lange. "Cinayet silahı hiçbir zaman bulunamaz. Ben bunun icabına bakacağım. Ama yalnızca benim bildiğim bir yerde saklanacak. Asla aramayacakları bir yerde."</p>

  <p>"Anlamıyorum..."</p>

  <p>"Ama bu dört milyon için bana bir tür fatura gerektiğini anlıyor olmalısın değil mi? Yani bir tür güvence."</p>

  <p>Asha huzursuzlandı. Parmağımla bir işaret yaparak onu uyardım. Eğik camdaki yansımadan Öyvind Lange’nin iç cebinden bir şey çıkardığını görebiliyordum. Bir torba mı? Şans eseri yanında yarım kilo getirmediyse bu kez de bir kokain torbası mı çıkarıyordu?</p>

  <p>"Görüyor musun Ulf? İşte burada duruyor. Son derece sıradan bir sustalı çakı. Kanlı. Senden bunu torbadan çıkarmanı ve yeniden geri koymanı istiyorum. Hepsi bu kadar. O zaman anlaşmış olacağız!"</p>

  <p>"Sen öyle san!"</p>

  <p>"Haydi ama Ulf! Yeterince düşünmemişsin anlaşılan. Senin eline bir şey geçiyor, benim elime bir şey geçiyor. Yoksa bu iş yürümez. Polise gidersen beş kuruş bile alamazsın."</p>

  <p>"Elimde Elsa var!"</p>

  <p>"Tanrı aşkına, ne yapmayı düşünüyorsun peki? Onu öldürmeyi mi? Hem onu hem beni öldürmeyi mi? Sonuç yine aynı olur. Beş para alamazsın ve yirmi bir yıl içeri tıkılırsın. Belki Hâkon’la aynı yere yatırırlar seni. O zaman en azından arada sırada biraz cep harçlığı çıkarabilirsin ondan! Fena iş değil, ne dersin?"</p>

  <p>"Kapa çeneni!"</p>

  <p>Şimdi seni eline geçirdi, diye düşündüm. Felaket akıllı bir herif! Şayet bütünüyle yanılmıyorsam şimdiden ilk cinayeti de sana yıkmanın yollarını düşünmeye başlamıştır bile!</p>

  <p>"Şimdi paraları getirelim! Evin içinde bir yerdeler. Bir milyondan biraz daha fazlası. Sonra ben hiç ses çıkarmadan ortadan kaybolacağım. Gidip arabayı alacağım. Biraz dolaşacağım. Geri geldiğimde sen ve Jonny çekip gitmiş olacaksınız. Elsa’yı şimdi oturduğu yerde bırakacaksın. Ona ne söyleyeceğim konusunda kafanı yormana gerek yok. Polise gitmeyecek."</p>

  <p>"Peki ya paraların geri kalanı?"</p>

  <p>"Yarın alacaksın. Bana parmak izini bırakırsan sözümü tutacağım. Böylece senin benim üzerimde bir üstünlüğün olacak, benim de senin üzerinde. Bununla yaşamayı başarabilmemiz gerek. Haklısın. Dört milyon benim için çok büyük bir miktar değil. Başka bir deyişle sana karşı bir saçmalık yapmam için hiçbir neden yok. Ama senin bütün paraları har vurup harman savurduktan sonra gelip benden daha fazlasını istemeye kalkışmana razı olamam! O zaman sana bıçağı unutma ama Ulf! diyebilmeliyim. Bunu anlıyorsun değil mi?"</p>

  <p>Asha ve ben aşağımızdaki odada olanlara kendimizi öylesine kaptırmıştık ki yola dikkat etmeyi bütünüyle unutmuştuk. Bir araba biz onun hiç farkına varmadan vadinin öteki tarafındaki dik yokuştan aşağı inmişti. Ama şimdi arabanın Leirvik’in evine doğru tırmandığını hem duyabiliyor hem de görebiliyorduk.</p>

  <p>Arabanın sesini Elsa Lange de duymuş olmalıydı, çünkü bir anda boğazlanan bir domuz gibi çığlık atmaya başladı.</p>
</body>
</html>
