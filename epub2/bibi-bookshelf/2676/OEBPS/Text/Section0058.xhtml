<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>50. Bölüm</h1>

  <p>Tamamen yükselmiş olan sabah güneşi, eski Floransa'daki binalar arasında kıvrılan dar kanyonlarda uzun gölgeler oluşturuyordu. Dükkân sahipleri, dükkânlarını ve barlarını koruyan metal kepenkleri kaldırmaya başlamıştı. Havaya, sabah espressosu ile fırından yeni çıkmış <i>cornetti'</i>nin<a href="../Text/Section0114.xhtml#Footnote0090" id="Feedback0090"><sup>[90]</sup></a> buram buram kokusu hâkimdi.</p>

  <p>Açlıktan midesi guruldadığı halde Langdon yürümeye devam etti. <i>Maskeyi bulmam... ve arkasına neyin saklandığını görmem lazım.</i></p>

  <p>Sienna'yı, Via dei Leoni boyunca kuzeye doğru yürütürken, onun çıplak başının görüntüsüne alışmakta güçlük çekiyordu. Bu bambaşka hali, onu çok az tanıdığını hatırlatmıştı. Ignazio Busoni'nin son telefon konuşmasını yaptıktan sonra, ölü bulunduğu meydan olan Duomo Meydanı yönünde yürüyorlardı.</p>

  <p>Ignazio, <i>"Robert,"</i> diyebilmişti. <i>"Aradığın şey güvenli bir yerde gizli. Kapılar sana açık; ama acele etmelisin. Cennet Yirmi Beş. Tanrı yardımcın olsun!"</i></p>

  <p>Ignazio Busoni'nin <i>İlahi Komedya'</i>yı belirli bir kantoya atıfta bulunacak kadar iyi hatırlayabilmesine hâlâ şaşıran Langdon, içinden, <i>Cennet Yirmi Beş,</i> diye tekrar etti. Belli ki, bu kantodaki bir şey Busoni için unutulmazdı. Bu şey her ne ise, Langdon eline metnin bir kopyası geçtiği anda bulacağını biliyordu ki, ilerideki yerlerden birinde bunu kolaylıkla yapabilirdi.</p>

  <p>Omuzlarına gelen peruk şimdi onu kaşındırmaya başlamıştı. Bu kılığın içinde kendini biraz komik hissetse de Sienna'nın doğaçlama tarz değişikliğinin, etkili bir kandırmaca olduğunu itiraf etmek zorundaydı. Kimse, Vecchio Sarayı'na doğru yanlarından geçen polisler bile onlara bir daha dönüp bakmamıştı.</p>

  <p>Sienna dakikalardır yanında konuşmadan yürüyordu. Langdon, onun iyi olup olmadığını görmek için dönüp baktı. Çok uzaklardaymış gibi görünüyordu; peşlerinden gelen kadını öldürdüğü gerçeğini kabullenmeye çalışıyor olmalıydı.</p>

  <p>Salonda ölü yatan kirpi saçlı kadını aklından uzaklaştırmak umuduyla, "Ne düşünüyorsun?" dedi.</p>

  <p>Sienna düşüncelerinden yavaşça sıyrıldı. "Zobrist'i düşünüyordum," dedi. "Onunla ilgili bildiğim her şeyi hatırlamaya çalışıyorum."</p>

  <p>"Ve?"</p>

  <p>Omuzlarını silkti. "Bildiklerimin çoğu, birkaç yıl önce yazdığı tartışmalı bir denemeden ibaret. Bunu seninle paylaşmıştım. Okuduğumdan beri aklımdan çıkmadı. Tıp camiasında bir virüs gibi yayılmıştı." Yüzünü buruşturdu. "Üzgünüm, yanlış kelime seçtim."</p>

  <p>Langdon'ın yüzünde çarpık bir gülümseme belirdi. "Devam et."</p>

  <p>"Denemesinde, nüfus artışım azaltacak bir felaket yaşanmadığı müddetçe, insan ırkının tükenmek üzere olduğunu, türümüzün bir yüzyıl daha yaşayamayacağını söylüyordu.</p>

  <p>Bu bir tezdi. Öngördüğü süre, önceki tahminlerden daha kısaydı; ama çok kuvvetli bazı bilimsel verilerle destekleniyordu. İnsan ömrünü uzatmak nüfus sorununu daha da büyüteceği için, tüm doktorların tedavi etmeyi bırakmaları gerektiğini söylediğinde pek çok düşman kazanmıştı."</p>

  <p>Langdon makalenin tıp camiasında neden hızla yayıldığını şimdi anlıyordu.</p>

  <p>Sienna, "Zobrist'e her yönden saldırmaları şaşırtıcı değildi," dedi. "Siyasetçiler, din adamları, Dünya Sağlık Örgütü onu, felaket tellallığı yaparak panik çıkarmaya çalışan bir kaçık diye alaya aldılar. Bugünün gençleri üremeye kalkışırsa, çocuklarının insan türünün sonunu göreceğine dair açıklamasını özellikle rahatsız edici bulmuşlardı. Zobrist düşüncesini, yeryüzündeki insan ömrü bir saate sıkıştırılırsa... bunun son saniyelerinde olduğumuzu gösteren bir Kıyamet Saati'yle açıklamıştı."</p>

  <p>Langdon, "Ben bu saati internette görmüştüm," dedi.</p>

  <p>"Evet, o çizmişti ve büyük bir curcuna çıkmıştı. Ama en büyük karşıtları, Zobrist'in genetik mühendislik, hastalıkları iyileştirmek için değil de <i>yaratmak</i> için kullanılırsa insanlığa çok daha faydalı olacağını açıkladığında ortaya çıkmıştı."</p>

  <p>"Ne?!"</p>

  <p>"Evet, bu teknolojinin nüfus artışını sınırlandırmak için modern tıbbın tedavi edemeyeceği hibrit hastalıklar yaratmak amacıyla kullanılması gerektiğini iddia etmişti."</p>

  <p>Langdon zihninde artan bir korkuyla, bir kez yayıldığında durdurulamayacak tuhaf, hibrit, "tasarım virüs" görüntüleri canlandırıyordu.</p>

  <p>Sienna, "Zobrist birkaç yıl içinde tıp dünyasının şerefli bir isminden, dışlanan birine dönüştü. Aforoz edilmişti," dedi. Sustu. Yüzünde bir merhamet ifadesi belirmişti. "Kuleden atlayıp intihar ettiğine şaşırmamak gerekir. Aslında daha da üzücü olan, büyük ihtimalle tezinin doğru olduğu."</p>

  <p>Langdon neredeyse yere düşüyordu. "Anlayamadım... <i>haklı</i> olduğunu mu düşünüyorsun?"</p>

  <p>Sienna omuzlarını silkti. "Robert, tamamen bilimsel açıdan yaklaşıyorum. Sadece mantığımla, duygularımı karıştırmadan duruma yaklaştığımda, büyük bir değişiklik olmazsa, türümüzün sonunun çok yakın olduğunu sana tereddüt etmeden söyleyebilirim. Ve hızlı bir şekilde yaklaşıyor. Ateş, kükürt, mahşer veya nükleer savaş değil... gezegende yaşayan insan sayısının yol açtığı bir düşüş olacak. Matematik yanılmaz."</p>

  <p>Langdon dikleşti.</p>

  <p>"Bir hayli biyoloji okudum," dedi Sienna. "Bir türün, yaşadığı ortamda aşırı çoğalarak yok olması normaldir. Ormandaki minik bir göl yüzeyinde yaşayan yosun kolonisini düşün, gölün mükemmel dengedeki besin maddelerinin keyfini çıkarır. Kontrol edilmezse öyle hızlı yayılır ki, bir anda gölün tüm yüzeyini sararak güneşi engeller ve bu yüzden göldeki besin maddelerinin yetişmesini önler. Çevredeki mümkün olan her şeyi tüketen yosun hemen ölür ve geride hiç iz bırakmadan yok olur," derin bir iç çekti. "Benzer bir kader, insan türünü de bekliyor olabilir. Tahmin edebileceğimizden çok daha yakın ve hızlı."</p>

  <p>Langdon huzursuzlanmıştı. "Ama... bu imkânsız gibi geliyor."</p>

  <p>"İmkânsız değil Robert, sadece <i>akıl almaz.</i> İnsan zihninin ilkel ego savunma mekanizması, beynin kaldıramayacağı kadar fazla stres üreten tüm gerçekleri reddeder. Buna <i>inkâr</i> denir."</p>

  <p>"İnkârı daha önce duymuştum," diyen Langdon espri yapıyordu. "Ama var olduğunu sanmıyorum."</p>

  <p>Sienna gözlerini devirdi. "Çok hoş; ama inan bana çok fazlasıyla gerçek. İnkâr, insanın başa çıkma mekanizmasının önemli bir kısmını oluşturur. O olmasaydı, her sabah hangi şekilde öleceğimizi düşünerek dehşet içinde uyanırdık. Bunu yapmak yerine zihinlerimiz, işe vaktinde yetişmek veya vergilerimizi ödemek gibi başa çıkabileceğimiz stresle meşgul olarak, varoluş korkularımızı perdeler. Eğer varoluşla ilgili daha büyük korkularımız olursa, basit işler ve günlük meşgalelerle vakit geçirerek onları hemen aklımızdan çıkarırız."</p>

  <p>Langdon, ABD'deki en seçkin üniversitelerde okuyan öğrencilerin web kullanımı üzerine yapılan bir araştırmada, çok yüksek zekâlı kullanıcılarda bile içgüdüsel bir inkâr eğilimi olduğunun ortaya çıktığım hatırladı. Araştırmaya göre, üniversite öğrencilerinin büyük çoğunluğu, Kuzey Kutbu'ndaki buzulların erimesiyle veya türlerin yok olmasıyla ilgili moral bozucu bir haberi tıkladıktan sonra, o sayfadan hemen ayrılıp zihinlerini korkudan arındıran eğlendirici bir sayfaya geçiyorlardı. En sevilen seçenekler spor haberleri, komik kedi videoları ve ünlülerle ilgili dedikodulardı.</p>

  <p>Langdon, "Mitolojiye göre, <i>inkâr</i> halindeki bir kahraman, kibir ile gururun varabileceği en üst noktadadır. En kibirli kişi, dünyadaki tehlikelerin kendisine dokunamayacağına inanan kişidir. Kibri yedi günah arasında <i>en kötüsü</i> ilan ederek kibirlileri cehennemin en alt çukurunda cezalandıran Dante, bu fikre katılıyordu," dedi.</p>

  <p>Sienna bir süre düşündükten sonra konuşmaya devam etti. "Zobrist'in makalesi pek çok dünya liderini büyük bir inkâr içinde olmakla, kafalarını kuma gömmekle suçluyordu," diye devam etti. "En çok da Dünya Sağlık Örgütü'nü eleştirmişti."</p>

  <p>"Bahse girerim çok işe yaramıştır."</p>

  <p>"Onu, sokak köşesinde 'Sonumuz Yakın' yazılı pankart taşıyan bir din fanatiğiyle bir tuttular."</p>

  <p>"Harvard Meydam'nda onlardan birkaç tane var."</p>

  <p>"Evet ve biz onları görmezden geliyoruz, çünkü hiçbirimiz gerçekleşeceğini düşünmüyoruz. Ama inan bana, sırf insan aklı bir şeyin gerçekleşeceğini <i>hayal edemiyor</i> diye... o şey gerçekleşmeyecek değil."</p>

  <p>"Sanki Zobrist hayranıymışsın gibi konuşuyorsun."</p>

  <p>Sienna ciddileşerek, "Kabul etmek ne kadar zor olursa olsun, ben <i>gerçeğin</i> hayranıyım," dedi.</p>

  <p>O anda tuhaf bir biçimde yeniden Sienna'ya yabancılaştığını hisseden Langdon, sustu. Onun tutku ve tarafsızlık karışımını anlamaya çalışıyordu.</p>

  <p>Yüz hatları yumuşayan Sienna, Langdon'a baktı. "Robert bak ben, Zobrist'in, insanların yarısını öldüren vebanın nüfus artışına çare olacağı görüşünü savunmuyorum. Hastalıkları iyileştirmekten vazgeçmemiz gerektiğini de söylemiyorum. Benim söylediğim şey, mevcut yolumuzun kolaylıkla yıkım getirecek bir formül olduğu. Sınırlı bir ortamı ve sınırlı kaynakları bulunan bir sistemde nüfus artışı, üstel bir gelişim demektir. Son, aniden gelecek. Yaşayacağımız tecrübe, benzinin yavaş yavaş bitmesi gibi olmayacak... uçurumdan aşağı arabayla düşmek gibi olacak."</p>

  <p>Az önce duyduklarını içine sindirmeye çalışan Langdon, nefesini bıraktı.</p>

  <p>Sienna hüzünle sağ tarafı işaret ederken, "Atlamaktan bahsetmişken, Zobrist'in buradan atladığına eminim," dedi.</p>

  <p>Başını kaldıran Langdon, sağ taraftaki Bargello Müzesi'nin taş cephesinin önünden geçtiklerini gördü. Bunun arkasındaki Badia Kulesi, etrafındaki binaların tepesinden yükseliyordu. Zobrist'in neden kendini kuleden attığını düşünüp, yaptığı korkunç şeyin sonuçlarıyla yüzleşmemek için bunu yapmamış olmasını ümit ederken, kulenin tepesine baktı.</p>

  <p>Sienna, "Zobrist'i eleştirenler, onun geliştirdiği birçok genetik teknoloji sayesinde, şimdi insan ömrünü uzatıyor olmamızı çelişkili buluyor," dedi.</p>

  <p>"Bu da nüfus sorununu büyütüyor."</p>

  <p>"Kesinlikle. Zobrist bir seferinde, cini yeniden lambaya sokmak ve insan ömrüne yaptığı katkıların bir kısmını yok etmek istediğini söylemişti. Bence bu düşünsel açıdan mantıklı. Ne kadar uzun yaşarsak, kaynaklarımızı o kadar uzun süre yaşlılar ve hastalar için kullanırız."</p>

  <p>Langdon başını salladı. "ABD'deki sağlık harcamalarının yüzde altmış kadarının, yaşamlarının son altı ayındaki hastalara gittiğini okumuştum."</p>

  <p>"Evet ve beynimiz 'Bu saçmalık,' derken, 'kalplerimiz Anneannemi mümkün olduğunca yaşatalım,' diyor."</p>

  <p>Langdon başını salladı. "Apollon ile Dionysos arasındaki çekişme de buydu. Mitolojideki ünlü bir çelişkidir. Mantık ile kalp arasındaki yüz yıllık savaş, nadiren aynı şeylerin gerçekleşmesini ister."</p>

  <p>Langdon, bazı AA toplantılarında, alkol dolu bardağa bakarken, beyni zararlı olduğunu söyleyen; ama kalbi, vereceği keyfi arzulayan alkoliği tanımlamak için bu mitolojik hikâyeden faydalanıldığım duymuştu. Anlaşıldığı kadarıyla mesaj şöyleydi: Kendini yalnız hissetme, tanrıların bile aklı karışmıştı.</p>

  <p>Sienna birden, "Kimin Agathusia'ya İhtiyacı Var?" diye fısıldadı.</p>

  <p>"Anlamadım?"</p>

  <p>Sienna bakışlarını kaldırdı. "Sonunda Zobrist'in yazı başlığını hatırladım. 'Kimin Agathusia'ya İhtiyacı Var?' idi."</p>

  <p>Langdon daha önce <i>Agathusia</i> kelimesini hiç duymamıştı; ama Yunanlı kökenlerine dayanarak bir tahmin yürüttü: Agastos ve thusia. "Agathusia... 'iyi kurban' demek olabilir mi?"</p>

  <p>"Sayılır. Asıl anlamı 'herkesin iyiliği için kendini feda etmek' demektir." Sustu. "Yardımsever intihar olarak da bilinir."</p>

  <p>Langdon bu terimi daha önce gerçekten de duymuştu. İlkinde; iflas eden bir kilise papazı, ailesi hayat sigortasından faydalanabilsin diye kendini öldürmüştü. Bir diğerindeyse; öldürme arzusunu zapt edemediği için hayatına son veren bir seri katilden bahsediliyordu.</p>

  <p>Ne var ki Langdon'ın hatırladığı en korkutucu örnek, insanların yirmi bir yaşında intihar etmeyi kabul ettiği bir geleceği anlatan, 1967'de yazılmış <i>Logan'ın Kaçışı</i> isimli romandaydı. İnsanlar sayıca çoğalmadan veya yaşlanıp gezegenin kısıtlı kaynaklarını zorlamadan gençliklerini dolu dolu yaşıyorlardı. Eğer doğru hatırlıyorsa, Logan'ın Kaçışı'nın film versiyonunda, seyircinin on sekiz ila yirmi beş yaş aralığına düşeceği kaygısıyla, "ölüm yaşı" yirmi birden otuza yükseltilmişti.</p>

  <p>"Yani, Zobrist'in yazısının... başlığını anladığımdan emin değilim," dedi Langdon. "'Kimin Agathusia'ya İhtiyacı Var?' mıydı? Bunu alaycı biçimde mi söylüyordu? Yani, kimin yardımsever intihara ihtiyacı olur... elbette hepimizin, anlamında mı kullanmıştı?"</p>

  <p>"Aslında hayır, başlıkta cinas vardı."</p>

  <p>Anlamayan Langdon, başını iki yana salladı.</p>

  <p>"Kimin intihara ihtiyacı var? Buradaki 'kim', aslında WHO,<a href="../Text/Section0114.xhtml#Footnote0091" id="Feedback0091"><sup>[91]</sup></a> yani Dünya Sağlık Örgütü. Zobrist yazısında, koltuğundan hiç kalkmayan ve ona göre nüfus kontrolünü ciddiye almayan Dünya Sağlık Örgütü Direktörü Dr. Elizabeth Sinskey'ye dil uzatıyordu. Makalesinde, Direktör Sinskey intihar ederse bunun Dünya Sağlık Örgütü için çok daha iyi olacağını yazmıştı."</p>

  <p>"Merhametli adammış."</p>

  <p>"Dâhiliğin muhataraları olmalı. Bu özel zekâlar çoğu zaman, duygusal olgunluğa erişememek pahasına, istedikleri şeye başkalarından daha fazla yoğunlaşabilirler."</p>

  <p>Langdon, 208'lik zekâsı ve görülmemiş beyin fonksiyonları olan dâhi çocuk Sienna ile ilgili makaleleri gözünde canlandırdı. Zobrist'ten bahsederken, bir şekilde kendinden de bahsediyor olabileceğini düşündü ve sırrını daha ne kadar saklayacağını merak etti.</p>

  <p>Langdon, aradığı yapıyı ileride gördü. Via dei Leoni'yi geçtikten sonra, onu çok dar bir sokak kesişimine götürdü; burası ara sokağa daha çok benziyordu. Yukarıdaki tabelada şöyle yazıyordu: VIA DANTE ALIGHIERI.</p>

  <p>Langdon, "Anlaşılan, insan beyni hakkında hayli bilgin var," dedi. "Tıp okurken bu konuda mı ihtisas yaptın?"</p>

  <p>"Hayır, ama küçükken çok okurdum. Nörobilimle çok ilgilendim, çünkü bazı... tıbbi sorunlar yaşıyordum."</p>

  <p>Langdon devam etmesini umut ederek merakla ona baktı.</p>

  <p>Sienna usulca, "Beynim..." dedi. "Başka çocuklardan farklı gelişti... ve bazı sorunlara sebep oldu. Ne sorunum olduğunu bulmak için çok vakit harcadım ve bu süreçte nörobilimle ilgili çok şey öğrendim." Langdon'ın gözlerine baktı. "Ve evet, kelliğim tıbbi durumumla ilgili."</p>

  <p>Meraklı bakışlarından utanan olan Langdon, başka tarafa döndü.</p>

  <p>"Merak etme," dedi. "Bununla yaşamayı öğrendim."</p>

  <p>Ara sokağın serinliğine doğru ilerlerken Langdon, Zobrist hakkında öğrendiklerini ve onun dehşet verici felsefesini düşündü.</p>

  <p>Aklına takılan bir soru onu rahatsız ediyordu. Langdon, "Şu askerler," diye başladı. "Bizi öldürmeye çalışanlar? Kim onlar? Anlamsız geliyor. Zobrist bir salgın başlatacaksa, yayılmasını durdurmak için herkesin aynı tarafta olması gerekmez miydi?"</p>

  <p>"Hayır, pek öyle değil. Zobrist tıp dünyasında dışlanmış olabilir; ama düşüncelerini benimsemiş pek çok hayranı var; bu kişiler dünyayı kurtarmak için çürüklerin ayıklanması gerektiği konusunda hemfikirler. Bildiğimiz tek şey, bu askerlerin, Zobrist'in hayalinin gerçekleşmesini sağlamak istediği."</p>

  <p><i>Zobrist'in müritlerinden oluşan özel bir ordusu mu var?</i> Langdon ihtimalleri düşündü. Aslında tarih, her türden saçma düşünce sebebiyle kendini öldüren fanatikler ve müritlerle doluydu: Bazıları Mesih'in liderleri olduğuna, bazıları Ay'ın arkasında onları bir uzay gemisinin beklediğine, bazılarıysa Kıyamet Günü'nün yakın olduğuna inanmıştı. En azından nüfus kontrolü hakkındaki tartışmaların bilimsel bir temeli vardı; ama o askerlerle ilgili bir şey Langdon'a ters geliyordu.</p>

  <p>"Eğitimli bir grup askerin, kendileri de hasta olup ölmek kaygısını taşırken... masumları öldürebileceğine inanamıyorum."</p>

  <p>Sienna ona şaşkınlıkla baktı. "Robert, sence askerler savaşta ne yapıyor? Masum insanları öldürüyor ve kendi hayatlarını tehlikeye atıyorlar, insanlar bir davaya inanınca her şey mümkündür."</p>

  <p>"Bir dava mı? Salgın yaymak gibi mi?"</p>

  <p>Kahverengi gözleri yerinden fırlayan Sienna, ona baktı. "Robert, dava salgını yaymak değil... dünyayı kurtarmak." Sustu. "Bertrand Zobrist'in yazısındaki pek çok kişiyi tartışmaya çeken bölümlerden biri de çok imalı, farazi bir soruydu. Cevabını duymak istiyorum."</p>

  <p>"Soru nedir?"</p>

  <p>"Zobrist şunu sormuştu: Bir düğmeye basıp, yeryüzündeki nüfusun yarısını öldürebilecek olsaydınız, bunu yapar mıydınız?"</p>

  <p>"Elbette yapmazdım."</p>

  <p>"Peki. Ama eğer o düğmeye hemen basmazsan, gelecek yüzyıl içinde insan türünün yok olacağı söylenseydi..." Sustu. "O zaman basar mıydın? Arkadaşlarını, aileni, hatta belki kendini bile öldürmek pahasına?"</p>

  <p>"Sienna, ben gerçekten..."</p>

  <p>"Bu farazi bir soru," dedi. "Türümüzün yok olmasını engellemek için nüfusun yarısını öldürür müydün?"</p>

  <p>Langdon tartıştıkları dehşet verici konudan hayli rahatsız olmuştu; bu yüzden tam ilerideki taş binanın yan tarafında asılı duran kırmızı pankartı gördüğünde minnet duydu.</p>

  <p>Eliyle işaret ederken, "Bak," dedi. "Geldik."</p>

  <p>Sienna başını iki yana salladı. "Dediğim gibi. <i>İnkâr."</i></p>
</body>
</html>
