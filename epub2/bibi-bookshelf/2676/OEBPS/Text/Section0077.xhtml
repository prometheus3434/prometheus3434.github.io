<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>69. Bölüm</h1>

  <p>Venedik'teki San Marco Meydanı, korunaklı su yolunun açık denizle kesiştiği, Büyük Kanal'ın en güney ucundadır. Bu tehlikeli kesişimin üzerinde, gözcü kulesi bir zamanlar Venedik'i dışarıdan gelen istilalara karşı korumuş olan Doğana di Mare'nin, yani Deniz Gümrüğü'nün sade, üçgen kalesi durur. Günümüzde bu gözcü kulesinin tepesine, devasa altın rengi bir kaide üzerinde, rüzgârla yön değiştiren kolları denizcilere kaderin bilinmezliğini hatırlatan kader tanrıçası şeklindeki bir rüzgâr gülü yerleştirilmiştir.</p>

  <p>Maurizio parlak teknenin dümenini kanalın sonuna doğru çevirirken önlerinde, denizin çalkantılı suları göründü. Robert Langdon daha büyük vaporetto'larda bu yolu pek çok kereler kat etmişti; ama bindikleri limo, yükselen dalgalara doğru açılırken bir tedirginlik hissetti.</p>

  <p>San Marco Meydanı'ndaki iskelelere ulaşmak için bindikleri teknenin, lüks yatlardan tankerlere ve özel yelkenlilere kadar yüzlerce tekneyle dolu büyük bir lagünün üzerinden geçmesi gerekiyordu. Sanki sayfiye yolundan çıkıp, sekiz şeritli bir otoyola bağlanıyorlardı.</p>

  <p>Sienna üç yüz metre ötede, önlerinden geçen on katlı yolcu gemisine bakarken onun kadar tedirgin görünüyordu. Geminin güverteleri, küpeştelere dayanmış San Marco Meydam'nın fotoğrafını çeken yolcularla doluydu. Üç başka gemi, bu geminin dümen suyunda, Venedik'teki en ünlü yerin önünden geçmek için sırasını bekliyordu. Langdon son yıllarda gemi sayısının artmasıyla birlikte, meydanın önünden gece gündüz durmadan gemi geçtiğini duymuştu.</p>

  <p>Dümendeki Maurizio, gelmekte olan yolcu gemilerini inceledikten sonra sol tarafındaki üstü kapalı iskeleye baktı. "Harry's Bar'a park edeyim mi?" Bellini'yi icat etmekle ünlenen restoranı gösteriyordu. "San Marco oraya yürüme mesafesinde."</p>

  <p>Lagünün üzerinden, San Marco Meydanı'ndaki iskeleleri işaret eden Ferris, "Hayır, bizi oraya kadar götür," diye emir verdi.</p>

  <p>Maurizio uysal bir tavırla omuzlarını silkti. "Siz bilirsiniz. Sıkı tutunun!"</p>

  <p>Motorlar hızlanınca limo, şamandırayla işaretlenmiş trafik şeridine geçti. Dalgaları diğer tekneleri mantar gibi sallayan yolcu gemileri, yüzen binaları andırıyordu.</p>

  <p>Onlarca gondolün aynı şekilde karşıya geçtiğini görünce Langdon şaşırdı. Yaklaşık on iki metre uzunluğunda ve yedi yüz kilo ağırlığındaki ince gövdeleri bu çalkantılı sulara sağlam bir şekilde oturmuştu. Her tekneyi, gövdenin sol tarafındaki platformun üzerinde, sağdaki borda tirizine bağlanmış tek bir küreği çeken, geleneksel siyah beyaz çizgili tişörtüyle bir gondolcu idare ediyordu. Langdon teknenin asimetrik tasarımı sebebiyle gondolların, her durumda sola yattığını öğrenmişti; hep sağ taraftan kürek çekildiği için, teknenin sola dönme eğilimini yenmek amacıyla gondolün gövdesi, gondolcunun bulunduğu yerden itibaren sağa doğru kıvrım yapıyordu.</p>

  <p>Maurizio yanından hızla geçtikleri bir gondolü gururla gösterdi. Geriye doğru, "Ön taraftaki metal şekli görüyor musunuz?" diye seslenirken, pruvadan dışa doğru uzanan zarif süslemeyi gösteriyordu. "Gondolün üzerindeki tek metal budur. <i>Ferro di prua</i> denir: Pruva demiri. Venedik'in bir resmidir!"</p>

  <p>Venedik'teki her gondolün pruvasından öne doğru uzayan tırpan benzeri süslemenin sembolik bir anlamı bulunduğunu açıkladı. <i>Ferro'</i>nun kıvrımlı şekli Büyük Kanal'ı, altı dişi Venedik'teki altı <i>sestieri'</i>yı veya bölgeyi, uzun bıçağıysa Venedik dükasının miğferini temsil ediyordu.</p>

  <p>Yeniden önündeki işi düşünmeye başlayan Langdon, içinden, <i>düka,</i> diye geçirdi. <i>Hain Venedik dukasını ara, o ki, atların başlarını kesti ve körlerin kemiklerini çıkarttı.</i></p>

  <p>Langdon bakışlarını karşısındaki kıyı şeridine yöneltti. Suyun hemen kenarında küçük, ahşap bir park yeri vardı. Ağaçların üstündeki bulutsuz gökyüzünde, San Marco'nun kırmızı tuğladan yapılmış çan kulesi yükseliyordu. Kulenin en tepesindeki altın baş melek Cebrail, iki yüz seksen metre yukarıdan aşağıya bakıyordu.</p>

  <p>Batma eğilimi yüzünden yüksek binaların inşa edilmediği şehirdeki yüksek yapı olan San Marco Çan Kulesi, Venedik'in kanallar ve geçitler labirentine girenlere yol gösterici bir işaret kulesi işlevini görüyordu; yolunu kaybeden biri, gökyüzüne şöyle bir bakınca San Marco Meydam'na giden yolu görebiliyordu. Langdon bu devasa kulenin 1902 yılında çökerek, San Marco Meydanı'nda bir moloz yığını bıraktığına inanmakta hâlâ güçlük çekiyordu. Bu felaketteki tek kurbanın bir kedi olması da kayda değerdi.</p>

  <p>Venedik'e gelen ziyaretçiler, şehrin eşsiz havasını pek çok nefes kesici mahalde soluyabilirdi; ama Langdon'ın en sevdiği yer, Riva degli Schiavoni'ydi. Arsenal'dan San Marco Meydam'na kadar uzanan, deniz kumundan yapılmış kıyıdaki bu geniş gezinti yeri dokuzuncu yüzyılda inşa edilmişti.</p>

  <p>Güzel kafeteryalar, seçkin oteller ve hatta Antonio Vivaldi'nin kayıtlı olduğu kilisenin sıralandığı Riva, bir zamanlar hasarlı gemilerdeki delikleri ziftle kapatmak için gemi yapımcılarının kaynattığı reçine kokulu Arsenal'dan başlıyordu. Söylendiğine göre bu tersaneler Dante Alighieri'ye, <i>Cehennem'</i>deki işkencelerden birini, kaynayan zift hendeği yapma ilhamını vermişti.</p>

  <p>Langdon'ın Riva'dan sağa doğru kayan bakışları, gezinti yerinin çarpıcı bitiminde durdu. San Marco Meydanı'nın en güney ucundaki bu kısımda, geniş kaldırım denizle buluşuyordu. Venedik'in altın çağlarında buradaki kayalıklara "tüm medeniyetlerin kıyısı" denirdi.</p>

  <p>Günümüzde, iki yüz seksen metrelik bu yerin önüne her zaman olduğu gibi, bağlı bulundukları yerde suya dalıp çıkarken tırpan benzeri pruva süsleri meydandaki mermer binaların cephesine doğru aşağı yukarı salman yüzlerce siyah gondol sıralanmıştı.</p>

  <p>Langdon, New York'taki Central Park'ın iki katı kadar olan bu küçük şehrin denizde inşa edilerek, batıdaki en büyük ve en zengin imparatorluk haline gelmesine inanmakta hâlâ güçlük çekiyordu.</p>

  <p>Maurizio tekneyi yakınlaştırınca, Langdon ana meydanın insanlarla dolu olduğunu gördü. Napolyon bir zamanlar San Marco Meydanı için "Avrupa'nın misafir odası" demişti; görünüşünden anlaşıldığı kadarıyla bu "oda", kaldırabileceğinden fazla misafire davet veriyordu. Meydan, hayranlarının ağırlığıyla batacakmış gibi görünüyordu.</p>

  <p>İnsan kalabalığına göz gezdiren Sienna, "Tanrım," diye fısıldadı.</p>

  <p>Langdon onun, salgını yaymak için Zobrist'in böyle kalabalık bir yeri seçmiş olabileceğinden korktuğu için mi, yoksa nüfus kalabalığı hakkında yaptığı uyarılarda haklı olduğunu düşündüğü için mi böyle söylediğini anlayamadı.</p>

  <p>Venedik'e her yıl çok sayıda turist akını olurdu. 2000 yılında yirmi milyon ziyaretçi gelmişti. Dünya nüfusuna her yıl eklenen on milyonlarca kişiyle şehir, her yıl sayıları gittikçe artan turistin ağırlığı altında inliyordu. Venedik'in de tıpkı gezegen gibi, sınırlı bir kapasitesi vardı ve bir noktada yeteri kadar gıda sağlayamayacak, atıkları yok edemeyecek ve ziyaretçilere yeteri sayıda yatak sağlayamayacaktı.</p>

  <p>Yanında duran Ferris karaya doğru değil, denize doğru bakıyor ve yaklaşan gemileri seyrediyordu.</p>

  <p>Ona merakla bakan Sienna, "Siz iyi misiniz?" diye sordu.</p>

  <p>Ferris aniden döndü. "Evet, iyiyim... düşünüyordum." Ön tarafa dönüp Maurizio'ya seslendi. "San Marco'ya olabildiğince yakın bir yere çek."</p>

  <p>"Sorun değil!" Kaptan elini salladı. "İki dakika!"</p>

  <p>Limo şimdi San Marco Meydam'yla aynı hizaya gelmişti, kıyı şeridi manzarasına hâkim olan Dükalar Sarayı, sağ tarafta yükseliyordu.</p>

  <p>Venedik'in gotik mimarisinin mükemmel bir örneği olan sarayın mütevazı bir zarafeti vardı. Fransız veya İngiliz saraylarındaki gibi kulesi bulunmayan, devasa dikdörtgen prizma şekliyle, dükanın hükümetine ve çalışanlarına mümkün olan en geniş iç mekânı sağlıyordu.</p>

  <p>Denizden bakıldığında sarayın beyaz kireçtaşından cephesi revaklar, sütunlar, bir kemer altı ve dört simetrik yapraktan oluşan deliklerle dikkatlice işlenmiş olmasa, fazlasıyla sıkıcı bir etki yaratacaktı. Dış cephedeki yatay pembe geometrik desenler, Langdon'a İspanya'daki Elhamra'yı hatırlattı.</p>

  <p>Tekne palamara yaklaşırken Ferris, sarayın önünde toplaşan kalabalık yüzünden endişelenmiş görünüyordu. Yoğun bir kalabalık köprünün üstünde toplanmış, Dükalar Sarayı'nın iki büyük bölümü arasından geçen dar kanalı işaret ediyordu.</p>

  <p>"Neye bakıyorlar?" diye soran Ferris'in sesinde gerginlik vardı.</p>

  <p>Sienna, "Sospiri Köprüsü," diye karşılık verdi. "Venedik'in ünlü köprülerinden biridir."</p>

  <p>Langdon dar kanala bakınca, iki binanın arasından kıvrılan kapalı tüneli gördü. Çocukluğunda en sevdiği filmlerden biri olan <i>Küçük Bir Romantizm</i> filmini hatırlayarak, <i>Ahlar Köprüsü,</i> diye düşündü. Filmin hikâyesi, San Marco'nun çanları çalarken bu köprünün altında iki genç sevgili öpüşürse birbirlerini sonsuza dek sevecekleri efsanesine dayanıyordu. Bu romantik düşünce ömrü boyunca Langdon'ın aklından çıkmamıştı. Elbette filmde, Langdon'ın gördüğü anda tutulduğu on dört yaşındaki yeni yıldız Diane Lane'in oynadığını söylemek de gerekirdi... öyle bir tutulmuştu ki, bir daha kendine gelememişti.</p>

  <p>Yıllar sonra Langdon, Ahlar Köprüsü'nün ismini tutkulu iç çekişlerden değil de... acılı inlemelerden aldığını öğrenince dehşete kapılmıştı. Bu kapalı yürüyüş yolu, Dükalar Sarayı ile acılı iniltileri dar kanaldaki kafesli pencerelerde yankılanan tutukluların güçten düşüp öldüğü dükanın hapishanesini birbirine bağlıyordu.</p>

  <p>Langdon hapishaneyi bir kez ziyaret etmiş ve en korkunç hücrelerin genellikle su basan aşağı kattakilerin değil, yazın işkence derecesinde sıcak, kışınsa dondurucu soğuk olan, sarayın bitişiğindeki üst kat hücreleri –kurşun kiremitten çatısı sebebiyle piombi ismi verilmişti– olduğunu öğrenince şaşırmıştı. Engizisyonun zina ve casuslukla suçladığı büyük âşık Casanova bir zamanlar <i>piombi'</i>de tutuklu kalmıştı; on beş ay tutukluluğun ardından nöbetçiyi kandırarak kaçmayı başarmıştı.</p>

  <p><i>"Stai attento!"</i><a href="../Text/Section0114.xhtml#Footnote0099" id="Feedback0099"><sup>[99]</sup></a> Maurizio, kendi bindikleri limo palamar yerine yanaşırken, oradan ayrılmakta olan goldolcuya seslendi. San Marco Meydanı ile Dükalar Sarayı'na yüz metre mesafedeki Hotel Danieli'nin önünde bir yer bulmuştu.</p>

  <p>Maurizio palamar yerine halat attı ve sanki bir silahşor filminin seçmelerine katılıyormuş gibi kıyıya atladı. Tekneyi sıkıca bağladıktan sonra, dönüp yolculara yardım etmek için elini uzattı.</p>

  <p>Kaslı İtalyan, onu kıyıya çekerken Langdon, "Teşekkürler," dedi.</p>

  <p>Aklı başka yerdeymiş gibi görünen ve denize bakan Ferris onun arkasından geldi.</p>

  <p>Tekneden son inen Sienna oldu. Yakışıklı Maurizio onu kıyıya alırken, yanındaki İkiliyi ekip kendisiyle teknede kalırsa çok daha iyi vakit geçireceğini ima eder gibi derin derin baktı. Sienna ise fark etmiş gibi görünmüyordu.</p>

  <p>Gözlerini Dükalar Sarayı'na dikip dalgın bir halde, <i>"Grazie</i> Maurizio," dedi.</p>

  <p>Sonra, bir an bile durmadan Langdon ile Ferris'i kalabalığın içine kattı.</p>
</body>
</html>
