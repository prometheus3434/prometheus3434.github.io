<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>37. Bölüm</h1>

  <p>Kadın aksanlı bir İngilizceyle Langdon'a yaklaşırken coşkuyla, "Sizi neredeyse tanımayacaktım profesör!" dedi. "Bu... giyim tarzınız." Samimiyetle gülümseyerek Langdon'ın Brioni takımını takdir eden bir ifadeyle başını salladı. "Son moda. İtalyanlara benziyorsunuz."</p>

  <p>Langdon'ın ağzı kupkuru olmuştu; ama kadın yanına geldiğinde kibarca gülümsemeyi başardı. Kekeleyerek, "Gü... günaydın," dedi. "Nasılsınız?"</p>

  <p>Kadın, göbeğini tutarak güldü. "Bitkin. Küçük Catalina bütün gece tekmeledi." Kafası karışmış gibi odaya bakındı. <i>"II Duomino</i> bugün geri geleceğinizden hiç bahsetmedi. Sanırım, o da sizinle birlikte?"</p>

  <p><i>II Duomino mu?</i> Kimden bahsettiği hakkında Langon'ın hiçbir fikri yoktu.</p>

  <p>Kadın onun mahcubiyetini görünce güven veren bir ifadeyle kıkırdadı. "Sorun değil, Floransa'da herkes onu takma ismiyle çağırır. Bunu sorun etmez." Etrafına bakındı. "Sizi içeri o mu aldı?"</p>

  <p>Sienna koridorun karşısından ilerleyerek, "Evet," dedi. "Ama bir kahvaltı toplantısı vardı. Etrafa bakmamızın sizin için sorun olmayacağını söyledi." Sienna şevkle elini uzattı. "Ben Sienna. Robert'ın kız kardeşiyim."</p>

  <p>Kadın, Sienna'nın elini fazla resmi bir şekilde sıktı. "Ben Marta Alvarez. Ne kadar şanslısınız. Profesör Langdon özel rehberiniz olmuş."</p>

  <p>Sienna gözlerini devirmemek için kendini zorlarken hayranlıkla, "Evet," dedi. "Çok zeki biri!"</p>

  <p>Kadın, Sienna'yı incelerken tuhaf bir sessizlik oldu. "Çok tuhaf, ben <i>hiçbir</i> benzerlik görmüyorum. Belki, boylarınız," dedi.</p>

  <p>Langdon stratejik bir hata yaptıkları hissine kapılmıştı ki hemen kararını verdi. <i>Ya şimdi ya da hiç.</i></p>

  <p>Kadının ismini doğru duyduğunu umut ederek, "Marta," diye araya girdi. "Sana zahmet vereceğim için üzgünüm; ama şey... sanırım, neden burada olduğumu tahmin ediyorsundur."</p>

  <p>Kadın gözlerini kısarak, "Aslına bakarsanız, hayır," dedi. "Burada ne aradığınızı tahmin edemiyorum."</p>

  <p>Langdon'ın nabzı hızlandı ve bunu izleyen tuhaf sessizlikte girdiği riskin elinde patlamak üzere olduğunu hissetti. Marta birdenbire kahkaha atmaya başladı.</p>

  <p>"Profesör, şaka yapıyorum! Neden geri döndüğünüzü tabii ki tahmin edebiliyorum. Açıkçası, onu neden bu kadar büyüleyici bulduğunuzu anlamıyorum; ama <i>il Duomino</i> ile birlikte dün akşam yukarıda yaklaşık bir saat geçirdiğiniz düşünülürse, sanırım kız kardeşinize göstermek için geri döndünüz?"</p>

  <p>Langdon, "Doğru..." diyebildi. "Kesinlikle. Sienna'ya da göstermek istedim, eğer... bir mahzuru yoksa?"</p>

  <p>Marta ikinci kattaki balkona bakarak omuzlarını silkti. "Hiç sorun değil. Ben de şimdi oraya çıkıyordum."</p>

  <p>Koridorun arka tarafındaki balkona bakarken Langdon'ın kalp atışları hızlandı. <i>Dün akşam orada mıydım?</i> Hiçbir şey hatırlamıyordu. Balkon, bildiği kadarıyla, cerca trova kelimeleriyle aynı yükseklikte olmasının yanı sıra, sarayın müzesinin de girişiydi. Langdon buraya ne zaman gelse müzeyi ziyaret ederdi.</p>

  <p>Marta onlara koridorda yol göstermek üzereyken sanki aklına bir şey gelmiş gibi duraksadı. "Aslına bakarsanız profesör, güzel kız kardeşinize gösterecek daha az ürkütücü bir şey bulamayacağımıza emin misiniz?"</p>

  <p>Langdon nasıl cevap vereceğini bilemiyordu.</p>

  <p>Sienna, "Ürkütücü bir şey mi göreceğiz?" diye sordu. "Nedir? Bana hiçbir şey anlatmadı."</p>

  <p>Marta mahcup bir ifadeyle gülümseyerek Langdon'a baktı. "Profesör, kız kardeşinize anlatmamı ister misiniz, yoksa kendiniz anlatmayı mı tercih edersiniz?"</p>

  <p>Langdon fırsatın üzerine atladı. "Elbette Marta, neden ona sen anlatmıyorsun?"</p>

  <p>Marta dönerek yavaş yavaş konuşmaya başladı. "Sienna, ağabeyinin sana ne anlattığını bilmiyorum; ama çok sıra dışı bir maske görmek için yukarı, müzeye çıkıyoruz."</p>

  <p>Sienna'nın gözleri açıldı. "Ne tür bir maske? Karnavallarda giydikleri o çirkin veba maskelerinden biri mi?"</p>

  <p>Marta, "İyi tahmin," dedi. "Ama hayır, bir veba maskesi değil. Çok daha farklı bir maske. Ona ölüm maskesi deniyor."</p>

  <p>Langdon'ın soluğunu duyan Marta kaşlarını çatarak ona baktı. Kız kardeşini korkutmak için böyle davranıyor olmalıydı.</p>

  <p>"Ağabeyine bakma," dedi. "Ölüm maskeleri 1500'lerde çok yaygındı. Bir insan öldükten birkaç dakika sonra yüzünün alçısı alınarak yapılırlardı."</p>

  <p><i>Ölüm maskesi.</i> Langdon, Floransa'da uyandığından beri ilk kez zihninin açıldığını hissetti. <i>Dante'nin Cehennem'i... Cerca trova... Ölümün gözlerinden bakmak... Maske!</i></p>

  <p>Sienna, "Maskeyi yapmak için kimin yüzü kullanılmış?" diye sordu.</p>

  <p>Langdon elini Sienna'nın omzuna koyup elinden geldiğince soğukkanlılıkla cevaplamaya çalıştı. "Ünlü bir İtalyan şairin. İsmi, Dante Alighieri."</p>
</body>
</html>
