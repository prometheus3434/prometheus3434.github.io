<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>78. Bölüm</h1>

  <p>Langdon geminin güverte altındaki klostrofobik koridorlar labirentinde, ardında Dr. Sinskey ve ECDC askerleriyle esmer tenli adamın peşinden gidiyordu. Bir merdivene yaklaştıklarında gün ışığına doğru yukarı çıkacaklarını umdu; ama tam aksine geminin daha da aşağılarına indiler.</p>

  <p>Şimdi rehberleri onları, geminin iyice aşağılarındaki camlı bölmelerden oluşan bir çalışma alanından geçiriyordu. Bazılarının şeffaf, bazılarının mat camları vardı. Bu ses geçirmez odaların içindeki çalışanlar bilgisayar klavyelerini tuşluyor, telefonda konuşuyorlardı. Başını kaldırıp, geçen grubu fark edenler, geminin bu tarafında yabancı gördükleri için ciddi bir endişeye kapılmışa benziyorlardı. Esmer tenli adam onlara her şeyin yolunda olduğunu anlatır bir el işareti yaptıktan sonra yürümeye devam etti.</p>

  <p>Langdon bu sıkışık nizam çalışma alanından geçerken, <i>bu yer de neresi,</i> diye düşündü.</p>

  <p>Sonunda ev sahibi büyük bir konferans salonuna gelmişti, hep birlikte peşinden girdiler. Grup otururken adam bir düğmeye bastı ve cam duvarlar aniden tıslayıp matlaşırken onları içeri kilitledi. Daha önce hiç böyle bir şey görmemiş olan Langdon şaşırmıştı.</p>

  <p>Langdon sonunda, "Neredeyiz?" diyebildi.</p>

  <p>"Burası benim gemim; <i>The Mendacium."</i></p>

  <p>Langdon, <i>"Mendacium mu?"</i> diye sordu. "Yunanca ismi Pseudologos olan yalan tanrısı gibi mi?"</p>

  <p>Adam etkilenmişe benziyordu. "Bunu bilen pek yoktur."</p>

  <p>Langdon, <i>ama çok da onurlandırıcı bir isim sayılmaz,</i> diye düşündü. Tüm <i>pseudologoi'</i>a hükmeden Mendacium, yalan ve sahtekârlık konusunda usta bir erkek tanrıydı.</p>

  <p>Adam, küçük bir kırmızı harici bellek çıkarıp odanın arkasındaki elektronik cihazlardan birine taktı. Dev bir LCD ekran açılırken, başlarının üstündeki ışıklar karardı.</p>

  <p>Bu sessizlikte Langdon, hafifçe dalgalanan su sesleri duydu. Bunun ilkönce geminin dışından geldiğini sandı; ama sonra sesin, LCD ekrandaki hoparlörlerden yükseldiğini anladı. Yavaşça bir görüntü belirdi: dalgalı, kırmızımsı bir ışıkla aydınlatılmış, su damlayan bir mağara duvarı.</p>

  <p>Ev sahibi, "Bu görüntüleri Bertrand Zobrist kaydetmiş," dedi. "Benden bunu yarın tüm dünyaya göndermemi istedi."</p>

  <p>Langdon hayret dolu bir sessizlik içinde bu garip kaydı izledi. Hafifçe dalgalanan bir lagünün bulunduğu mağaramsı bir yerde... suyun içine daldırılan kamera... kum ve çamur kaplı bir zemine inerek üzerinde BURADA, BU TARİHTE, DÜNYA SONSUZA KADAR DEĞİŞTİ yazan bir levhayı gösteriyordu.</p>

  <p>Levha, BERTRAND ZOBRİST diye imzalanmıştı.</p>

  <p>Ve tarih <i>yarını</i> gösteriyordu.</p>

  <p><i>Tanrım!</i> Langdon karanlıkta Sinskey'ye döndü; ama filmi daha önce gördüğü ve bir daha izlemek istemediği anlaşılan doktor, boş gözlerle yere bakıyordu.</p>

  <p>Şimdi kamera sağa kaymıştı. Langdon, içinde sarı-kahverengi jölemsi bir sıvı bulunan, şeffaf plastikten bir baloncuğun suyun altında dalgalandığını görünce şaşırdı. Bu narin küre, yüzeye çıkmaması için iple yere bağlanmıştı.</p>

  <p><i>Bu da ne?</i> Langdon şişirilmiş torbaya dikkatle baktı. İçindeki sıvı yavaşça dönüyor... hatta adeta kaynıyordu.</p>

  <p>Ne olduğunu anlayınca nefesi kesildi. <i>Zobrist'in yayacağı salgın.</i></p>

  <p>Sinskey, "Kaydı durdurun," dedi.</p>

  <p>Görüntü dondu. Suyun altında yükselen bir torbanın içinde, bulanık bir sıvı duruyordu.</p>

  <p>Sinskey, "Sanırım ne olduğunu anlamışsınızdır," dedi. "Asıl sorun, orada ne kadar kalacağı?" LCD ekrana doğru yürüdü ve şeffaf torbadaki bir işareti gösterdi. "Maalesef, bu bize torbanın neden yapıldığını söylüyor. Okuyabiliyor musunuz?"</p>

  <p>Nabzı hızlanan Langdon gözlerini kısarak yazıya baktı. Üreticinin ticari markasına benziyordu: Solublon.<sup>®</sup></p>

  <p>Sinskey, "Dünyanın en büyük suda çözünür plastik üreticisi," dedi.</p>

  <p>Langdon midesinin düğümlendiğini hissetti. "Bu torbanın... <i>çözündüğünü</i> mü söylüyorsunuz?"</p>

  <p>Sinskey ciddi bir ifadeyle başını salladı. "Üreticiyle temasa geçtik ve ne yazık ki, bu plastikten, uygulama alanına bağlı olarak, on dakikadan on haftaya kadar değişen onlarca farklı çeşit ürettiklerini öğrendik. Erime hızı sıvının türüne ve sıcaklığa bağlı olarak farklılık gösteriyor; ama Zobrist'in bu etkenleri dikkate aldığına eminiz." Sustu. "Bu torbanın çözüneceği zaman..."</p>

  <p>Amir araya girerek, "Yarın," dedi. "Zobrist'in takviminde işaretlediği tarih yarın. Levhanın üzerindeki tarih de öyle."</p>

  <p>Langdon'ın nutku tutulmuştu.</p>

  <p>Sinskey, "Ona devamını da göster," dedi.</p>

  <p>LCD ekrandaki görüntü yenilendi. Kamera şimdi parıldayan suları ve mağaranın karanlığını gösteriyordu. Langdon, buranın şiirde bahsi geçen yer olduğuna emindi.</p>

  <blockquote style="margin: 20px 0 20px 40px; border: none; padding: 0px;">
    <p>Kan kırmızısı sularına gömülmüştür lagünün<br />
    ki yansıtmaz yıldızları...</p>
  </blockquote>

  <p>Sahnede Dante'nin cehennem hayalinden görüntüler vardı... yeraltında akan Kokytos Nehri.</p>

  <p>Bu lagün her neredeyse, insan yapımı dik, yosunlu duvarlarla çevrilmişti. Ayrıca kameranın bu büyük mekânın sadece küçük bir köşesini gösterdiğini fark etmişti; duvardaki belli belirsiz dikey gölgeler bu düşünceyi destekliyordu. Kolonları andıran gölgeler geniş ve eşit aralıklıydı.</p>

  <p>Langdon içinden, <i>sütunlar,</i> diye geçirdi.</p>

  <p>Bu mağaranın tavanı sütunlarla destekleniyordu.</p>

  <p>Lagün bir mağaranın içinde değil, kapalı bir mekânın içindeydi.</p>

  <p><i>Batık sarayın derinlikleriyle in...</i></p>

  <p>Tek kelime etmeye fırsat bulamadan, dikkati duvarda beliren yeni bir gölgeye kaydı... uzun ve gagalı burnuyla insanımsı bir şekil.</p>

  <p><i>Yüce Tanrım...</i></p>

  <p>Şimdi gölge, boğuk sesle fısıldayarak ürkütücü bir şiirsel ritimle konuşmaya başlamıştı.</p>

  <p>"Ben sizin kurtuluşunuzum. Ben Gölge'yim."</p>

  <p>Bundan sonraki birkaç dakika boyunca Langdon hayatındaki en korkunç filmi izledi. Zobrist'in monologunda, çıldırmış bir dâhinin deli saçması sözleri, Dante'nin <i>Cehennem'</i>inden alıntılarla doldurulmuştu. Çok açık bir mesaj taşıyordu: nüfus artışı kontrol dışına çıkmıştı ve insanoğlunun hayatta kalıp kalamayacağı belirsiz bir durumdaydı.</p>

  <p>Ekrandaki monoton ses konuşmaya başladı.</p>

  <p>"Hiçbir şey yapmamak; sıkışıp kalarak, açlık çekerek, günah içinde yuvarlanarak Dante'nin cehennemine kucak açmaktır. Ve ben de cesaretle eyleme geçtim. Kimileri dehşetle bakacaktır; ama kurtuluşun bir bedeli vardır. Dünya bir gün fedakârlığımın güzelliğini kavrayacaktır. Çünkü ben sizin kurtuluşunuzum. Ben Gölge'yim. Ben insanlık sonrası çağının kapısıyım."</p>

  <p>Zobrist aniden veba hekimi kılığında belirip sonra da maskesini çıkartırken Langdon irkilerek geri çekildi. Zayıf ve kocaman açılmış yeşil gözlere bakarken, bu krize sebep olan adamın yüzüne baktığını fark etti.</p>

  <p>Zobrist ilham perim dediği birisine olan sevgisini itiraf ediyordu.</p>

  <p>"Geleceği senin zarif ellerinde terk ettiğimi bilerek huzur bulacağım. Aşağıdaki görevim tamamlandı. Artık, benim için yukarıdaki dünyaya tırmanma ve yeniden görme vaktim geldi yıldızları."</p>

  <p>Kayıt sona ererken Langdon, Zobrist'in son sözlerinin Dante'nin <i>Cehennem'</i>indeki son sözlerle neredeyse aynı olduğunu fark etti.</p>

  <p>Konferans salonunun karanlığında, gün boyunca yaşadıklarının tek bir korkutucu gerçekle belirginleştiğini fark etti.</p>

  <p>Bertrand Zobrist'in şimdi bir yüzü ve sesi vardı.</p>

  <p>Konferans salonunun ışıkları yandığında tüm gözler cevap bekler gibi ona yönelmişti.</p>

  <p>Ayağa kalkıp endişeli bir tavırla nazarlığına dokunan Elizabeth Sinskey'nin yüzünde donuk bir ifade vardı. "Profesör, zamanımızın kısıtlı olduğu belli. Şimdiye dek aldığımız tek iyi haber, henüz herhangi bir patojen saptanmadığı veya bir hastalığın rapor edilmediği. Bu yüzden Solublon torbanın henüz bozulmadığını tahmin ediyoruz. Ama nereye <i>bakacağımızı</i> bilmiyoruz. Amacımız, torba çözünmeden önce bu tehlikeyi etkisiz hale getirmek. Bunu yapabilmemizin tek yolu, elbette, yerini derhal bulmak."</p>

  <p>Şimdi ayağa kalkmış olan Ajan Brüder, dikkatle Langdon'a bakıyordu. "Zobrist'in hastalığı nereye yerleştirdiğini öğrendiğiniz için Venedik'e geldiğinizi tahmin ediyoruz."</p>

  <p>Korkudan gerilmiş yüzleriyle, bir mucize olmasını bekleyen önündeki topluluğa bakan Langdon, onlara iyi bir haber verebilmeyi çok isterdi.</p>

  <p>Langdon, "Yanlış ülkedeyiz," dedi. "Aradığımız yer buradan bin altı yüz kilometre uzakta."</p>

  <p><br /></p>

  <p>Venedik Marco Polo Havalimanı'na doğru yön değiştiren <i>The Mendacium,</i> manevra yaparken geminin motorlarından gelen sesler, adeta Langdon'ın içinde yankılandı. Gemide bir hengâme yaşanıyordu. Amir, ekibine emirler yağdırarak hızla dışarı çıkmıştı. Elizabeth Sinskey telefonunu eline alıp, Dünya sağlık Örgütü'nün C-130 nakil uçağı pilotlarını aramış ve Venedik'ten hareket etmek üzere hazır beklemelerini istemişti. Ajan Brüder, gidecekleri son yerde uluslararası bir ekip koordine etmek için hemen dizüstü bilgisayarının başına geçmişti.</p>

  <p><i>Kilometrelerce uzakta.</i></p>

  <p>Konferans salonuna dönen Amir, Brüder'e, "Venedikli yetkililerden başka bir haber geldi mi?" diye sordu.</p>

  <p>Brüder başını iki yana salladı. "Haber yok. Arıyorlar; ama Sienna Brooks ortadan kaybolmuş."</p>

  <p>Langdon biraz geç kavramıştı. <i>Sienna'yı mı arıyorlar?</i></p>

  <p>Sinskey telefon görüşmesini bitirince konuşmaya katıldı. "Bulamıyorlar mı?"</p>

  <p>Amir başını iki yana salladı. "Eğer siz de kabul ederseniz, onu getirmek için güç kullanılmasına DSÖ izin vermeli diye düşünüyorum."</p>

  <p>Langdon ayağa fırladı. "Neden?! Sinna Brooks'un bu olanlarla ilgisi yok!"</p>

  <p>Amir koyu renkli gözlerini Langdon'a dikti. "Profesör, size Bayan Brooks'la ilgili anlatmam gereken bazı şeyler var."</p>
</body>
</html>
