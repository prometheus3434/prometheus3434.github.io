<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>18. Bölüm</h1>

  <p>Viale Niccolò Machiavelli, Floransa'nın en zarif caddelerinden biri olarak bilinirdi. Çalılar ve zengin ağaçlardan oluşan manzaranın arasında yılan gibi kıvrılan S şeklindeki geniş virajlarıyla bisikletçiler ve Ferrari tutkunlarının gözdesiydi.</p>

  <p>Kasvetli mahalleyi arkalarında bırakıp şehrin lüks batı yakasının temiz, sedir ağacı kokulu havasına girerlerken Sienna, Trike'ı keskin virajlarda ustalıkla kullanıyordu. 08.00'i vuran bir şapel saatinin önünden geçtiler.</p>

  <p>Dante'nin cehenneminin kafa karıştırıcı görüntüleri ve minibüsün arka koltuğunda iki iri askerin arasında oturan gümüş saçlı güzel kadının gizemli yüzü Langdon'ın gözünün önünden gitmiyordu.</p>

  <p>Langdon, <i>her kimse,</i> diye düşündü. <i>Onu ele geçirdiler.</i></p>

  <p>Sienna, Trike'ın motorunun sesini bastırmaya çalışarak, "Minibüsteki kadın," dedi. "Onun, hayallerinde gördüğün kadın olduğuna emin misin?"</p>

  <p>"Kesinlikle."</p>

  <p>"O zaman, onunla son iki gün içinde bir şekilde tanışmış olmalısın. Sorulması gereken, neden sürekli onu gördüğün... ve neden sana sürekli arayıp bulmanı söylediği."</p>

  <p>Langdon da aynı fikirdeydi. "Bilmiyorum... Onunla tanıştığımı hatırlamıyorum; ama ne zaman yüzünü görsem ona yardım etmem gerektiğini hissediyorum."</p>

  <p><i>Çok üzgünüm. Çok üzgünüm.</i></p>

  <p>Aniden gümüş saçlı kadından böyle tuhaf bir özür dileyip dilemediğini merak etti. <i>Onu bir şekilde hayal kırıklığına mı uğrattım?</i> Bu düşünce yüzünden boğazı düğümlendi.</p>

  <p>Langdon, kendini cephaneliğinden hayati bir silah çalınmış gibi hissediyordu. <i>Hiçbir şey hatırlamıyorum.</i> Çocukluğundan beri sahip olduğu fotoğrafik belleği, Langdon'ın zekâsının en çok güvendiği tarafıydı. Etrafında gördüğü her ince detayı hatırlayan bir adam için hafızası olmadan yaşamak, bir uçağı karanlıkta radarsız indirmeye benziyordu.</p>

  <p>Sienna, "Birtakım cevaplar bulabilmek için <i>La Mappa'</i>yı çözmekten başka çaremiz yok," dedi. "İçinde nasıl bir sır gizliyorsa... peşine düşmelerinin sebebi bu olmalı."</p>

  <p>Langdon, Dante'nin <i>Cehennem'</i>indeki kıvranan bedenlerin üzerine yazılmış catrovacer kelimesini düşünerek başını salladı.</p>

  <p>Aniden aklına bir fikir geldi.</p>

  <p><i>Floransa'da uyandım...</i></p>

  <p>Dünyada hiçbir şehir Dante'yle Floransa kadar bağlantılı olamazdı. Dante Alighieri, Floransa'da doğmuş, büyümüş, anlatılanlara göre Beatrice'ye Floransa'da âşık olmuş ve Floransa'daki yuvasından acımasızca sürgün edilip, İtalyan kırsalında yuva özlemi çekerek yıllarca yaşamak zorunda bırakılmıştı.</p>

  <p>Dante, <i>en sevdiğin ne varsa hepsini bırakacaksın,</i> diye bahsetmişti sürgünden. <i>Bunun, gurbet yayının attığı ilk ok olduğunu anlayacaksın.</i></p>

  <p>Langdon, <i>Cennet'</i>in On Yedinci Kanto'sundaki bu sözleri düşünürken sağa, Arno Nehri üzerinden eski Floransa'ya doğru baktı.</p>

  <p>Eski Floransa'nın ünlü katedral, müze, şapel ve alışveriş bölgeleri çevresindeki dar sokaklarda yürüyen turistler, kalabalıklar ve trafikten oluşan o labirent görüntüsünü hayal etti.</p>

  <p>"Gitmemiz gereken yer eski şehir," dedi. "Cevaplar ancak orada olabilir. Eski Floransa, Dante'nin tüm dünyasıydı."</p>

  <p>Sienna ona hak vererek başını salladı ve omzunun üzerinden, "Ayrıca, daha güvenli olur, saklanacak bir sürü yer var. Porta Romana'ya doğru gideceğim, oradan da nehri geçeriz," dedi.</p>

  <p>Langdon hafifçe ürpererek, <i>nehir,</i> diye düşündü. Dante'nin cehenneme yaptığı ünlü yolculuk da bir nehri geçerek başlamıştı.</p>

  <p>Sienna gaza bastı, etraflarındaki manzara hızla kayarken Langdon zihninde cehennemin, ölmüş ve ölmek üzere olanların, Malebolge'nin on hendeğinin, veba hekiminin ve o tuhaf kelimenin –CATROVACER– görüntülerini taradı. <i>La Mappa dell'Inferno'</i>nun altına yazılmış kelimeleri düşündü: <i>Gerçek, sadece ölümün gözlerinden görülebilir...</i></p>

  <p>Bu ürkütücü sözün Dante'den bir alıntı olup olmadığını merak etti.</p>

  <p><i>Hatırlamıyorum.</i></p>

  <p>Langdon, Dante'nin eserleri konusunda bilgi sahibiydi. İkonografide uzmanlaşmış bir sanat tarihçisi olarak şöhreti, Dante'nin çizdiği manzarayı dolduran sembolleri yorumlamak üzere ara sıra konferans vermek için çağrılmasına neden oluyordu.</p>

  <p>Tesadüfen veya belki de değil, iki yıl önce Dante'nin Cehennem'i üzerine bir konferans vermişti.</p>

  <p>İLAHİ DANTE: CEHENNEM SEMBOLLERİ</p>

  <p>Dante Alighieri, tarihin gerçek kült ikonlarından birine dönüşmüş, tüm dünyada Dante derneklerinin doğuşuna neden olmuştu. En eski Amerikan şubesi 1881'de Cambridge, Massachusetts'te Henry Wadsworth Longfellow tarafından kurulmuştu. New England'ın ünlü Şöminebaşı Şairi <i>İlahi Komedya'</i>yı tercüme eden ilk Amerikalıydı. Tercümesi en çok saygı duyulan ve okunan çalışmalardan biri olarak günümüze kadar gelmiştir.</p>

  <p>Dante'nin eseri üzerinde çalışan en tanınmış kişi olan Langdon'dan dünyanın en eski Dante derneklerinden birinin, Viyana Dante Alighieri Derneği'nin düzenlediği büyük bir etkinlikte konuşması istenmişti. Etkinliğin Viyana Fen Bilimleri Akademisi'nde yapılması önerilmişti. Varlıklı bilimadamı ve Dante Derneği üyesi olan bir kişi, etkinliğin ana sponsoru olarak akademinin iki bin koltuklu konferans salonunu tutmayı başarmıştı.</p>

  <p>Langdon etkinlik yerine vardığında, konferansın direktörü tarafından karşılanıp aceleyle içeri sokulmuştu. Lobiden geçerlerken dev gibi harflerle duvara boyanmış üç kelimeyi görmüştü: YA TANRI YANILDIYSA?</p>

  <p>Direktör, "Bu bir Lukas Troberg," diye fısıldamıştı. "En yeni sanat eserimiz. Ne düşünüyorsunuz?"</p>

  <p>Langdon nasıl cevap vereceğini bilemeyerek dev yazıya bakıp, "Hımm... boyayı bol kullanmış; ama şart kipini yerinde kullanamamış gibi," demişti.</p>

  <p>Direktör kafası karışmış bir ifadeyle ona baktı. Langdon seyirciyle daha iyi iletişim kurabilmeyi ümit etti.</p>

  <p>Sonunda katılımcıların karşısına çıktığında bir salon dolusu insandan içten bir alkış aldı.</p>

  <p>Yüksek sesli hoparlörlerden, <i>"Maine Damen und Herren,"</i> diyerek söze başladı. <i>"Willkommen, bienvenue, welcome."</i></p>

  <p><i>Cabare'</i>nin ünlü repliği kalabalığın kahkahalarıyla karşılandı.</p>

  <p>"Bu akşamki dinleyiciler arasında sadece Dante Alighieri Derneği üyelerinin değil, aynı zamanda Dante'yi ilk kez inceleyen misafir bilimadamları ve öğrencilerin de bulunduğunu öğrendim. Bu yüzden, ortaçağ İtalyan destanlarını okuyamayacak kadar çok çalışan misafirlerimiz için Dante'ye; hayatına, eserlerine ve neden tarihteki en etkileyici figürlerden biri olarak kabul edildiğine kısaca değinerek başlamayı uygun buldum."</p>

  <p>Daha çok alkış.</p>

  <p>Langdon elindeki minik uzaktan kumandayı kullanarak, Dante'nin birkaç resmini gösterdi. İlki Andréa del Castagno'nun çizdiği tam boy portreydi. Şair, elinde bir felsefe kitabıyla kapı aralığında duruyordu.</p>

  <p>Langdon, "Dante Alighieri," diye başladı. "Floransalı olan yazar ve filozof, 1265 ila 1321 yılları arasında yaşamıştır. Bu portrede, tüm tasvirlerde olduğu gibi, başında kırmızı bir <i>cappuccio,</i> yani dar, kulaklıklı, kıvrımlı bir başlık var. Koyu kırmızı Lucca cüppesiyle Dante'nin en çok taklit edilen resmidir."</p>

  <p>Langdon, Botticelli'nin Uffizi Galerisi'nden alınan Dante portresinin slaytlarını gösterdi. Dante'nin en çarpıcı hatları olan keskin çenesini ve kemerli burnunu vurgulayan bir resimdi. "Resimde Dante'nin benzersiz yüzü yine kırmızı <i>cappuccio</i> ile çerçevelenmiş; ama burada, Botticelli başlığına, ustalığın sembolü olan defne yapraklı taç eklemiş. Şiir sanatında ustalığı temsil ediyor. Antik Yunan'dan alman geleneksel sembol, günümüzde bile şiir ödülü ve Nobel kazananları onurlandırmak için kullanılıyor."</p>

  <p>Langdon hızla birkaç resim gösterdi. Hepsi Dante'yi kırmızı başlık, kırmızı tunik, defne yapraklı taç ve kemerli burnuyla tasvir ediyordu. "Ve Dante imajınızı güçlendirmek için işte Santa Croce Meydanı'ndan bir heykel... ve tabii ki, ünlü Bargello Şapeli'nde Giotto'ya atfedilmiş fresk."</p>

  <p>Langdon, Giotto freskinin slaytım ekranda bırakıp sahnenin ortasına yürüdü.</p>

  <p>"Hepinizin çok iyi bildiği gibi Dante, muazzam edebi başyapıtı <i>İlahi Komedya</i> ile tanınır. <i>İlahi Komedya'</i>nın komik bir tarafı yoktur. Bambaşka bir nedenden ötürü komedya olarak adlandırılmıştır. On dördüncü yüzyılda İtalyan edebiyatı usulen iki kategoriye ayrılmıştı: Yüksek zümre edebiyatını temsil eden trajedi, resmi İtalyanca ile yazılıyordu; aşağı zümre edebiyatını temsil eden komedi ise günlük dilde yazılıyor ve halka hitap ediyordu."</p>

  <p>Langdon, Dante'yi Floransa surlarının dışında, elinde bir <i>İlahi Komedya</i> baskısını tutarken gösteren Michelino'nun ikonik freskinin slaytlarına geçti. Geri planda teraslı Araf Dağı cehennem kapılarının üzerinde yükseliyordu. Tablo şimdi, daha çok II Duomo olarak bilinen, Floransa'daki Santa Maria del Fiore Katedrali'nde asılıydı.</p>

  <p>Langdon, "Başlıktan tahmin edebileceğiniz gibi," diye devam etti. <i>"İlahi Komedya</i> günlük dilde, yani halk dilinde yazılmıştı. Buna karşın din, tarih, politika, felsefe ve sosyal yorumu o kadar akıllıca kaynaştırmıştır ki, fazlasıyla ilmi olmasına rağmen geniş kitlelere hitap edebilmiştir. Eser, İtalyan kültürünün temel taşlarından biri sayıldığı için Dante'nin yazı şeklinin, modern İtalyan dilini oluşturduğunu söylemek yanlış olmaz."</p>

  <p>Langdon etki yaratması için bir saniye bekledikten sonra, "Dostlarım, Dante Alighieri'nin eserinin etkisinin abartılması söz konusu değildir. Tarih boyunca, tabii ki İncil dışında hiçbir yazı, resim, müzik veya edebiyat eseri, <i>İlahi Komedya</i> kadar alıntılanmamış, taklit edilmemiş, dönüştürülmemiş ve onurlandırılmamıştır."</p>

  <p>Langdon, Dante'nin epik şiiri üzerine eserler yaratmış ünlü bestekârları, ressamları ve yazarları sıralarken kalabalığı taradı. "Bu akşam aramızda hiç yazar var mı?"</p>

  <p>Ellerin neredeyse üçte biri havaya kalktı. Langdon şok içinde ellere baktı. <i>Vay canına! Ya buradakiler dünyanın en usta dinleyicileri ya da e-yayın işi gerçekten de karşılığını bulan bir sektör.</i></p>

  <p>"Evet, siz yazarların da bildiği gibi, bir yazarın övgü yazısından, bir başka deyişle insanların kitabınızı almak istemelerini sağlamak için önemli bir kişi tarafından yazılmış tek satırlık onaylardan daha çok takdir ettiği bir şey yoktur. Ortaçağda da övgü yazıları vardı. Ve Dante için bunlardan pek çok yazılmıştı."</p>

  <p>Langdon slaytları değiştirdi. <i>"Bunun</i> kitap kapağınızda yazmasını ister miydiniz?"</p>

  <p style="text-align: center;"><i>Yeryüzüne ondan büyük bir adam gelmemiştir.<br />
  –Michelangelo</i></p>

  <p>Kalabalıktan şaşkınlık mırıltıları yükseldi.</p>

  <p>Langdon, "Evet," dedi. "Şistine Şapeli ve <i>Davut</i> heykeliyle tanıdığınız aynı Michelangelo. O, usta bir ressam ve heykeltıraş olmanın yanı sıra, yaklaşık üç yüz şiir yazmış mükemmel bir şairdi. Dante adındaki şiirini, korkutucu cehennem tasvirleriyle <i>Son Hüküm'</i>e ilham veren Dante'ye ithaf etmişti. Eğer bana inanmıyorsanız, Dante'nin <i>Cehennem'</i>inin Üçüncü Kanto'sunu okuyun ve Şistine Şapeli'ni ziyaret edin. Mihrabın tam üzerinde bu tanıdık resmi göreceksiniz."</p>

  <p>Langdon korkudan sinmiş insanların üzerine dev bir kürek sallayan, adaleli bir canavarın korkutucu slaytma geçti. "Bu, Dante'nin öfkeli sandalcısı Kharon, ayrılan yolcuları küreğiyle dövüyor."</p>

  <p>Langdon yeni bir slayta geçmişti. Çarmıha gerilmiş bir adamı gösteren, Michelangelo'nun <i>Son Hiiküm'</i>ünün başka bir detayıydı. "Bu, Kitabı Mukaddes'e göre, asılarak öldürülen Haman. Ama Dante'nin şiirinde çarmıha geriliyor. Resimde gördüğünüz gibi Michelangelo, Şistine Şapeli'nde, Kitabı Mukaddes yerine Dante'nin anlatımını seçmiş." Langdon fısıltıyla konuştu. "Kimseye söylemeyin."</p>

  <p>Kalabalıktan kahkahalar yükseldi.</p>

  <p>"Dante'nin <i>Cehennem'</i>i, insanların daha önce hayal ettiklerinin ötesinde, acı ve ıstırap dolu bir dünya yaratmıştı ve onun yazdıkları, bugün hayalimizde canlanan cehennemi belirledi." Sustu. "Ve inanın bana, Katolik Kilisesi bu konuda Dante'ye teşekkür borçlu. Onun <i>Cehennem'</i>i inananları yüzyıllarca korkuttu ve korkan kişilerin kiliseye gitmesini sağlayarak sayılarını üçe katladı."</p>

  <p>Langdon slaytı değiştirdi. "Ve bu da bizi, bu akşam burada toplanışımızın sebebine getiriyor."</p>

  <p>Ekranda şimdi konuşma başlığı yazıyordu:</p>

  <p>İLAHİ DANTE: CEHENNEM SEMBOLLERİ</p>

  <p>"Dante'nin <i>Cehennem'</i>i, sembolizm ve ikonografi açısından öyle zengindir ki, genellikle bir sömestri ona ayırırım. Bu akşam, Dante'nin <i>Cehennem'</i>indeki simgelerin gizemini kaldırmanın en güzel yolunun cehennemin kapılarından... onunla yan yana geçmek olduğunu düşündüm."</p>

  <p>Langdon sahnenin kenarında yürüyüp kalabalığı inceledi. "Şimdi, eğer cehennemde bir yürüyüş yapmak niyetindeysek, bir harita kullanmayı tavsiye ederim. Ve Dante'nin cehennemini, Sandro Botticelli'nin tablosundan daha ayrıntılı ve net bir şekilde açıklayan başka bir harita yoktur."</p>

  <p>Uzaktan kumandaya dokununca, Botticelli'nin ürkütücü <i>La Mappa dell'Inferno'</i>su belirdi. Langdon yeraltmdaki huni şeklindeki çukurda betimlenen dehşeti fark ettikçe, insanlardan homurtular yükseldiğini duyabiliyordu.</p>

  <p>"Başka ressamların aksine Botticelli, Dante'nin metnine son derece sadık kalmıştı. Aslına bakarsanız, o kadar çok Dante okuyordu ki, büyük sanat tarihçisi Giorgio Vasari, onun bu tutkusunun 'yaşamında ciddi bozukluklara' sebep olduğunu söylemişti. Botticelli, Dante'nin diğer çalışmalarıyla ilgili iki düzineden fazla eser verdi; ama bu harita, içlerinde en ünlü olanıdır."</p>

  <p>Resmin sol üst köşesini işaret eden Langdon, arkasını dönmüştü. "Yolculuğumuz burada başlayacak. Yerin üstündeki bu noktada Dante'yi, yanında rehberi Vergilius ile birlikte cehennem kapılarının önünde, kırmızılar içinde görüyorsunuz. Buradan, Dante'nin cehenneminin dokuz dairesinden geçerek aşağı ineceğiz ve sonunda karşılaşacağımız şey..."</p>

  <p>Langdon hemen yeni bir slayta geçmişti. Bu tablo da Botticelli tarafından tasarlanmış, şeytanın büyütülmüş bir resmiydi. Üç başlı, dehşet verici şeytan, üç ağzının her biriyle üç farklı kişiyi yiyordu.</p>

  <p>Kalabalıktan uğultular yükseldi.</p>

  <p>Langdon, "Gelecek programa bir bakalım," dedi. "Bu akşamki yolculuğumuz bu korkutucu karakterle son bulacak. Burası, şeytanın yaşadığı, cehennemin dokuzuncu dairesidir. Ama..." Biraz duraksadı. "Oraya gitmek bir bakıma eğlencelidir. Bu yüzden biraz geri saralım... Yolculuğumuzun başladığı cehennem kapılarına gidelim."</p>

  <p>Langdon sonraki slayta geçti: dik bir yamacın yüzüne oyulmuş, tünel şeklindeki karanlık bir girişi betimleyen Gustave Doré taşbaskısı. Kapının üstündeki yazı şöyle diyordu:</p>

  <p>İÇERİ GİRENLER, DIŞARIDA BIRAKIN HER UMUDU.</p>

  <p>Langdon gülümseyerek, "Şimdi," dedi. "Girelim mi?"</p>

  <p>Bir yerlerde lastikler gürültüyle ötünce, kalabalık kaybolup gitti. Trike, Viale Niccolò Machiavelli'nin ortasında aniden dururken Langdon, Sienna'nın sırtına sertçe çarptı.</p>

  <p>Sersemleyen Langdon'ın aklında hâlâ gözünün önünde beliren cehennem kapıları vardı. Kendine gelince nerede olduğunu anladı.</p>

  <p>"Neler oluyor?" diye sordu.</p>

  <p>Sienna yaklaşık üç yüz metre ilerideki Porta Romana'yı gösterdi. Burası eski Floransa'ya geçmek için hâlâ kullanılmakta olan antik bir kapıydı. "Robert bir sorunumuz var."</p>
</body>
</html>
