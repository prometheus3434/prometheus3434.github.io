<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Önsöz</h1>

  <p><i>Ben Gölge'yim.</i></p>

  <p><i>Acılar kentinden kaçarım.</i></p>

  <p><i>Sonsuz kederin içinden uçarım.</i></p>

  <p>Arno Nehri kıyısında nefes nefese sürünüyorum... Via dei Castellani'ye doğru sola dönüyor, kuzeye yöneliyor, Uffizi'nin gölgelerinde koşturuyorum.</p>

  <p>Hâlâ peşimden geliyorlar.</p>

  <p>Şimdi, tükenmez bir kararlılıkla avlanırken ayak sesleri daha da yükseliyor.</p>

  <p>Yıllarca peşimi bırakmadılar. Onların bu ısrarcılığı, yeraltında kalmama... arafta yaşamama... khthonik bir canavar gibi toprağın altında çabalamama sebep oldu.</p>

  <p><i>Ben Gölge'yim.</i></p>

  <p>Burada, yerin üstünde, gözlerimi kuzeye dikiyor; ama doğruca kurtuluşa giden yolu bulamıyorum... Çünkü Apennin Dağları, şafağın ilk ışıklarını karartıyor.</p>

  <p>Mazgal siperli kulesi ve tek kollu bir saati bulunan meydanı geçiyorum. Sabahın erken saatlerinde, nefesleri <i>lampredotto</i><a href="../Text/Section0114.xhtml#Footnote0001" id="Feedback0001"><sup>[1]</sup></a> ve fırınlanmış zeytin kokan sokak satıcılarının arasından Piazza di San Firenze'ye kıvrılıyorum. Bargello'ya gelmeden karşıya geçerek Badia Kulesi'ne doğru batıya yöneliyor ve merdivenlerin dibindeki demir kapıyla karşılaşıyorum.</p>

  <p><i>Burada tüm tereddütler geride bırakılmalı.</i></p>

  <p>Kapı kolunu çeviriyor ve dönüşü olmadığını bildiğim pasaja adımımı atıyorum. Kurşun gibi ağır bacaklarımı dar merdivenlerden yukarı çıkmaya zorluyorum... Yıpranmış, çukurlu, yumuşak mermer basamaklardan yukarı, gökyüzüne doğru dönerek çıkıyorum.</p>

  <p>Sesler aşağıdan yankılanıyor. Arıyorlar.</p>

  <p>Durup dinlenmeden peşimdeler, yaklaşıyorlar.</p>

  <p><i>Neyin yaklaştığını da... onlara ne yaptığımı da anlamıyorlar!</i></p>

  <p><i>Nankör dünya!</i></p>

  <p>Ben tırmanırken görüntüler belirginleşiyor... Şehvetli bedenler kızgın yağmurda kıvranıyor, açgözlü ruhlar dışkı içinde yüzüyor, hainler şeytanın buzlu ellerinde donuyor.</p>

  <p>Son basamakları sendeleyerek çıkıp yukarıya vardığımda, sabahın nemli havasında neredeyse öleceğim. Başımın hizasındaki duvara doğru koşuyor, aralıklardan dışarı bakıyorum. Çok aşağılarda, beni sürgün edenlerden yaptığım kendi mabedim, o kutsanmış şehir var.</p>

  <p>Ardımdan yaklaşan sesler bağırıyor. "Senin yaptığın delilik!"</p>

  <p><i>Delilik deliliği körükler.</i></p>

  <p>"Tanrı aşkına," diye sesleniyorlar. "Nereye sakladığım bize söyle!"</p>

  <p><i>Ben de tam olarak Tanrı aşkına, söylemeyeceğim.</i></p>

  <p>Şimdi, sırtımı soğuk taşa vermiş, köşeye sıkıştırılmış öylece duruyorum. Bakışlarını yeşil gözlerime dikmişler; ifadeleri sertleşiyor, artık aldatıcı değil tehdit ediciler. "Biliyorsun, kendi yöntemlerimiz var. Yerini söylemen için seni zorlayabiliriz."</p>

  <p><i>Ben de bu yüzden, cennete giden yolu yarıya kadar tırmandım.</i></p>

  <p>Sonra bir anda arkamı dönüp uzanıyor, yüksek çıkıntıya parmaklarımla tutunuyor, kendimi yukarı çekiyor, dizlerime dayanıyor ve ayağa kalkıyorum... Uçurumun başında dengesizce duruyorum. <i>Boşlukta rehberim ol sevgili Vergilius.</i></p>

  <p>Ayaklarımdan yakalamak için şaşkınlık içinde ileri atılıyorlar ancak dengemi bozup beni düşürmekten de korkuyorlar. Şimdi çaresizlik içinde yalvarıyorlar; ama arkamı döndüm. <i>Yapmam gerekeni biliyorum.</i></p>

  <p>Aşağılarda, baş döndürecek kadar aşağılardaki kırmızı tuğla çatılar bir alev denizi gibi yayılmış. Bir zamanlar devlerin gürlediği toprakları aydınlatıyor... Giotto, Donatello, Brunelleschi, Michelangelo, Botticelli.</p>

  <p>Ayak parmaklarımı iyice kenara getiriyorum.</p>

  <p>"İn aşağı!" diye bağırıyorlar. "Henüz çok geç değil!"</p>

  <p><i>Sizi cahiller! Geleceği görmüyor musunuz? Yaratımın ihtişamını anlamıyor musunuz? Peki ya gerekliliğini?</i></p>

  <p>Bu son fedakârlığı severek yapacağım... ve aradığınız şeyi bulma ümidinizi yok edeceğim.</p>

  <p><i>Asla zamanında bulamayacaksınız.</i></p>

  <p>Parke taşlı meydan, onlarca metre aşağıdaki sessiz bir vaha gibi beni çağırıyor. Daha fazla zamana nasıl da ihtiyacım var... ama zaman, geniş servetimin bile satın alamayacağı bir şey.</p>

  <p>Bu son saniyelerde meydana bakıyor ve beni şaşırtan bir manzarayla karşılaşıyorum.</p>

  <p>Yüzünü görüyorum.</p>

  <p>Bana karanlığın içinden bakıyorsun. Gözlerin kederli; ama başardığım şey sebebiyle bakışlarında bir saygı seziyorum. Başka seçeneğim olmadığını anlıyorsun. İnsanlık aşkına, başyapıtımı korumalıyım.</p>

  <p><i>Şimdi bile büyüyor... bekliyor... yıldızları yansıtmayan lagünün kan kırmızı sularının altında kaynıyor.</i></p>

  <p>Gözlerimi seninkilerden ayırıyor ve ufku seyre dalıyorum. Bu ağır yüklü dünyanın üstünde son kez yakarıyorum.</p>

  <p><i>Sevgili Tanrım, dünyanın beni günahkâr bir canavar olarak değil, bir kurtarıcı olarak hatırlaması için dua ediyorum. Öyle olduğumu biliyorsun. Ardımda bıraktığım hediyeyi insanlığın anlaması için dua ediyorum.</i></p>

  <p><i>Hediyem, gelecektir.</i></p>

  <p><i>Hediyem, kurtuluştur.</i></p>

  <p><i>Hediyem, cehennemdir.</i></p>

  <p>Bundan sonra fısıltıyla âmin diyerek... boşluğa son adımımı atıyorum.</p>
</body>
</html>
