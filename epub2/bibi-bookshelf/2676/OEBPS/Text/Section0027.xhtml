<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>19. Bölüm</h1>

  <p>Mütevazı dairede dikilmekte olan Ajan Brüder, gördüklerine anlam vermeye çalıştı. <i>Burada kim yaşar ki?</i> Kısıtlı bütçeyle, adeta bir yurt odası gibi az ve karmakarışık mobilyalarla döşenmişti.</p>

  <p>Adamlarından biri koridorun aşağısından, "Ajan Brüder?" diye seslendi. "Şuna bir bakın isterseniz."</p>

  <p>Brüder koridordan yürürken, yerel polisin Langdon'ı gözaltına alıp almadığını merak etti. Brüder bu krizi "içerden" çözmeyi yeğlerdi; ama profesörün kaçması, yerel polis desteğini alıp yolları kapattırmaktan başka bir seçenek bırakmamıştı. Floransa'nın labirenti andıran sokaklarındaki çevik bir motosiklet, Brüder'in kalın, polikarbon camlı, delinmez lastikli, kurşun geçirmez ve bir o kadar hantal olan minibüslerini kolaylıkla atlatırdı. İtalyan polisi, yabancılarla işbirliği yapmamasıyla tanınırdı; ama Brüder'in organizasyonunun önemli bir nüfuzu vardı: polis, konsolosluklar ve büyükelçilikler. <i>Biz talep ettiğimizde, kimse soru sormaya cesaret edemez.</i></p>

  <p>Adamlarının açık bir dizüstü bilgisayarın başında durup, lateks eldivenlerle klavyesine tuşladığı küçük ofise girdi. Adam, "Kullandığı makine bu," dedi. "Langdon e-posta hesabına girmek ve bazı aramalar yapmak için bunu kullanmış. Dosyaların izi hâlâ duruyor."</p>

  <p>Brüder masaya doğru yürüdü.</p>

  <p>Teknisyen, "Langdon'ın bilgisayarı gibi görünmüyor," dedi. "Baş harfleri <i>S.B.</i> olan birine kayıtlı. Birazdan tam ismini bulurum."</p>

  <p>Brüder beklerken, gözü masadaki kâğıt yığınına takıldı. Eline alıp desteyi incelemeye başladı. Londra'daki bir tiyatronun broşürü ile bir dizi gazete kupürü. Brüder okudukça gözleri daha da büyüdü.</p>

  <p>Kâğıtları eline alarak koridora döndü ve patronunu aradı. "Ben Brüder. Sanırım Langdon'a yardım eden kişinin kimliğini buldum."</p>

  <p>Patronu, "Kimmiş?" diye karşılık verdi.</p>

  <p>Brüder yavaşça nefesini bıraktı. "Buna inanamayacaksınız."</p>

  <p><br /></p>

  <p>Üç kilometre ötedeki Vayentha, BMW'nin üzerinde iyice eğildi. Sirenlerini bağırtarak aksi istikamete giden polis arabaları yanından geçti.</p>

  <p><i>Reddedildim,</i> diye düşündü.</p>

  <p>Normalde, motosikletin dört stroklu motorunun yumuşak titreşimi sinirlerini yatıştırırdı; ama bugün değil.</p>

  <p>Vayentha on iki yıl boyunca Konsorsiyum için çalışmış, saha desteğinden strateji koordinasyonuna basamakları tırmanarak saha ajanı olmuştu. <i>Tek sahip olduğum şey kariyerim.</i> Saha ajanları, dış dünyada gerçek bir yaşam sürmeyi veya ilişki kurmayı imkânsızlaştıran bir gizlilik, uzun yolculuk ve görevlerle yaşamak zorundaydılar.</p>

  <p>Amir'in tetiği çekip onu aniden reddedişine inanmakta güçlük çekerken, <i>bir yıldır bu görevdeydim,</i> diye düşündü.</p>

  <p>Vayentha, on iki aydır rakipleri ve düşmanları tarafından rahatsız edilmeden, sadece bir süreliğine "ortadan kaybolmak" isteyen, yeşil gözlü garip bir dâhi için destek hizmeti veriyordu. Nadiren seyahate çıkıyor ve görünmeden; ama sürekli çalışıyordu. İş anlaşmasına göre, müşteriyi yalnızca onu bulmaya çalışan nüfuzlu insanlardan saklayacak olan Vayentha, adamın yaptığı işi bilmiyordu.</p>

  <p>Mükemmel bir profesyonellikle hizmet vermiş ve her şey yolunda gitmişti.</p>

  <p>Mükemmel... ta ki, dün geceye kadar.</p>

  <p>O andan beri Vayentha'nın duygusal durumu ve kariyeri hızlı bir inişteydi.</p>

  <p><i>Şimdi açıkta kaldım.</i></p>

  <p>Ret protokolüne göre, ajanın mevcut görevini hemen bırakması ve "alandan" bir an önce çıkması gerekiyordu. Eğer ajan yakalanırsa Konsorsiyum ajanla ilgili tüm bilgileri reddedecekti.</p>

  <p>Konsorsiyum'un, gerçekleri kendi ihtiyaçlarına göre çarpıtabildiklerine ilk elden şahit olan ajanlar, organizasyonda şanslarını zorlamamaları gerektiğini iyi bilirdi.</p>

  <p>Vayentha şimdiye dek reddedilen iki ajan tanıyordu. Ne tuhaftır ki, onları bir daha hiç görmemişti. Değerlendirme için çağrılıp, işten atıldıklarını ve Konsorsiyum çalışanlarıyla bir daha iletişim kurmamalarının istendiğini düşünürdü.</p>

  <p>Ama artık o kadar emin değildi.</p>

  <p>Kendi kendini, <i>aşırı tepki veriyorsun,</i> diyerek telkin etmeye çalıştı. <i>Konsorsiyum'un soğukkanlı cinayet işlemekten daha seçkin yöntemleri var.</i></p>

  <p>Buna rağmen, vücudunu soğuk bir ürpertinin kapladığını hissetti.</p>

  <p>Brüder'in ekibinin geldiğini gördüğünde, otel çatısında gizlenmesini söyleyen sezgileriydi ve sezginin hayatını kurtarıp kurtarmadığını merak ediyordu.</p>

  <p><i>Şimdi yerimi kimse bilmiyor.</i></p>

  <p>Viale del Poggio'nun dar yollarından kuzeye doğru hızla yol alırken, son birkaç saatte ne kadar çok şeyin değiştiğini düşündü. Dün geceki kaygısı işini korumaktı. Şimdiyse hayatını korumak için endişe duyuyordu.</p>
</body>
</html>
