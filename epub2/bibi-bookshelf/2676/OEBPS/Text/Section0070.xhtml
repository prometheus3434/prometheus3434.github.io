<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>62. Bölüm</h1>

  <p>Öğle güneşi, Toscana kırlarının üzerinde zarif bir kavis çizerek kuzeye doğru hızla ilerleyen İtalyan Frecciargento treninin tepesinde ışıldıyordu. Floransa'dan saatte 300 kilometre hız yaparak uzaklaştığı halde "gümüş ok" treni neredeyse hiç ses çıkarmıyor, yumuşak şıngırtısı ve hafif sallantısı yolcuların üzerinde sakinleştirici bir etki yaratıyordu.</p>

  <p>Robert Langdon için son bir saat hayal gibi geçmişti.</p>

  <p>Şimdi Langdon, Sienna ve Dr. Ferris, yüksek hızlı trenin <i>salottini'</i>sinde, yani dört koltukla bir katlanır masanın bulunduğu, küçük kompartımanında oturuyorlardı. Ferris birkaç sandviç ve suyla birlikte kompartımanın ücretini kendi kredi kartıyla ödemişti. Langdon ile Sienna, özel kompartımanlarının hemen yanındaki tuvalette temizlendikten sonra suyu kana kana içtiler.</p>

  <p>Üçü birlikte, Venedik'e kadar iki saatlik yolculuk için yerlerine geçerken, Dr. Ferris bakışlarını Ziploc torbasının içinde, masanın üstünde duran Dante'nin ölüm maskesine çevirdi. "Bu maskenin bizi Venedik'te nereye götürdüğünü tahmin etmemiz lazım."</p>

  <p>Sienna heyecanlı bir sesle, "Hem de hemen," diye ekledi. "Zobrist'in yayacağı salgını durdurmak için belki de tek ümidimiz bu."</p>

  <p>Elini savunmacı bir tavırla maskenin üstüne koyan Langdon, "Dur biraz," dedi. "Bu trene bindikten sonra bana son birkaç günle ilgili bazı cevapları vereceğine söz vermiştin. Şimdiye kadar sadece Zobrist'in <i>La Mappa</i> versiyonunun şifresini çözmek için beni Dünya Sağlık Örgütü'nün işe aldığını öğrendim. Bana bundan başka hiçbir şey anlatmadın."</p>

  <p>Huzursuzca yerinde kıpırdanan Dr. Ferris, yeniden yüzüyle boynundaki kızarıklıkları kaşımaya başladı. "Hayal kırıklığına uğradığını biliyorum," dedi. "Olanları hatırlamamak sıkıntı verici bir durum olmalı; ama tıbbi açıdan..." Onayını almak için dönüp Sienna'ya baktıktan sonra devam etti.</p>

  <p>"Hatırlayamadığın detayları hatırlamaya çalışmakla enerjini tüketmemeni tavsiye ederim. Amnezi hastaları için en iyisi, hatırlayamadıkları geçmişi öyle bırakmalarıdır."</p>

  <p>"Öyle bırakmak mı?" Langdon öfkesinin kabardığını hissetti. "Cehenneme kadar yolu var! Ben cevap istiyorum! Beni İtalya'ya senin kuruluşun getirdi; burada vuruldum ve hayatımdan günler kaybettim! Neler olduğunu öğrenmek istiyorum!"</p>

  <p>Onu sakinleştirmeye çalışan Sienna yumuşak bir sesle, "Robert," diyerek araya girdi. "Dr. Ferris haklı. Bir anda bilgi yağmuruna tutulman sağlıklı olmaz. Önce hatırlayabildiğin ufak parçaları düşün: Gümüş saçlı kadının söylediği Ara bulacaksın', <i>La Mappa'</i>daki kıvranan cesetler. Bu görüntüler, karmaşık ve kontrol dışı bazı hatıralarla zihnine akın ederek seni neredeyse hiçbir şey yapamaz hale getirmişti. Dr. Ferris son birkaç günü anlatmaya başlarsa, başka hatıraları gün yüzüne çıkaracak. Bu yüzden, halüsinasyonları yeniden görmeye başlayabilirsin. Retrograd amnezi ciddi bir durumdur. Yer değiştirmiş hatıraları tetiklemek akıl sağlığı için son derece zararlı olabilir."</p>

  <p>Langdon böyle düşünmemişti.</p>

  <p>Ferris, "Aklın karışmış olabilir; ama ilerleyebilmek için zihnini bulandırmamamız lazım," dedi. "Bu maskenin bize ne dediğini öğrenmeye mecburuz."</p>

  <p>Sienna başını salladı.</p>

  <p>Langdon, doktorların hemfikir olduğunu anlamıştı.</p>

  <p>Duyduğu şüpheyi yenmeye çalışarak konuşmadan oturdu. Tamamen yabancı biriyle karşılaşmak ve onu aslında günlerdir tanıdığını öğrenmek tuhaf bir histi. <i>Ama yine de gözlerinde tamdık gelen bir şey var,</i> diye düşündü.</p>

  <p>Ferris sevecen bir tavırla, "Profesör, bana güvenebileceğine emin olamadığını görüyorum," dedi. "Ve yaşadıklarını düşünecek olursak, bu tamamen anlaşılır bir şey. Amnezinin yan etkilerinden biri de paranoya ve güvensizliktir."</p>

  <p>Langdon, <i>kendi aklıma bile güvenemediğimi düşünecek olursam, işte bu mantıklı geliyor,</i> diye düşündü.</p>

  <p>Havayı yumuşatmaya çalıştığı anlaşılan Sienna, "Paranoyadan bahsetmişken, Robert kızarıklıklarınızı gördü ve vebalı olduğunuzu sandı," diye espri yaptı.</p>

  <p>Ferris'in şişmiş gözleri büyüdü ve yüksek sesle bir kahkaha attı. "Bu kızarıklıklar mı? İnan bana profesör, eğer bende veba olsaydı, kendimi reçetesiz satılan bir antihistaminle tedavi etmezdim." Cebinden küçük bir ilaç tüpü çıkardı ve Langdon'a uzattı. Tahmin edebileceği gibi, alerjik reaksiyonlarda kullanılan yarı dolu bir kaşıntı kremiydi.</p>

  <p>Saçmaladığını anlayan Langdon, "Bunun için üzgünüm," dedi. "Yorucu bir gündü."</p>

  <p>Ferris başını salladı. "Dert etme."</p>

  <p>Pencereye dönen Langdon, İtalyan kırlarının suskun tonlarının, huzurlu bir kolaj oluşturarak birbirine karışmasını seyretti. Düz arazi, yerini Apennin Dağları'nın eteklerine bırakırken, üzüm bağlarıyla çiftlikler gitgide azalıyordu. Tren kısa bir süre sonra dolambaçlı dağ geçidine girecek ve sonra yeniden aşağı inerek Adriyatik Denizi'ne doğru doğuya yönelecekti.</p>

  <p><i>Venedik'e gidiyorum,</i> diye düşündü. <i>Veba aramaya.</i></p>

  <p>Bu tuhaf gün Langdon'a, herhangi bir detayı olmayan belirsiz şekillerden oluşmuş bir arazide yol alıyor gibi hissettirmişti. Sanki bir kâbusun içindeydi; ama kâbuslar genellikle insanı uyandırırdı... Oysa Langdon uyanıp da kendini kâbusun içinde bulmuş gibi hissediyordu.</p>

  <p>Sienna arkasından, "Ne düşünüyorsun?" diye fısıldadı.</p>

  <p>Başını kaldırıp bakan Langdon, yorgun bir ifadeyle tebessüm etti. "Evimde uyanıp, her şeyin kötü bir rüya olduğunu anlayacağımı düşünüp duruyorum."</p>

  <p>Ciddi görünen Sienna başını yana eğdi. "Uyanıp da gerçek olmadığımı görünce beni özlemeyecek misin?"</p>

  <p>Langdon kendini tutamayıp sırıttı. "Evet, aslına bakarsan seni biraz özlerim."</p>

  <p>Sienna onun dizine hafifçe vurdu. "Uyumayı bırak profesör, işimize bakalım."</p>

  <p>Langdon bakışlarım gönülsüzce Dante Alighieri'nin boş gözlerle masanın üstünden kendisine bakan kırışık yüzüne çevirdi. Alçı maskeyi nazikçe kaldırıp arkasını çevirdi ve içbükey yüzeyde spiral çizen yazının ilk satırını inceledi:</p>

  <blockquote style="margin: 20px 0 20px 40px; border: none; padding: 0px;">
    <p>Sizler ki, akıllı ve mantıklı kişilersiniz...</p>
  </blockquote>

  <p>Langdon şu anda bunu yapabileceğinden emin değildi.</p>

  <p>Ama yine de işe koyuldu.</p>

  <p><br /></p>

  <p>Hızla yol alan trenin üç yüz yirmi kilometre uzağındaki <i>The Mendacium,</i> Adriyatik'te demir atmış duruyordu. Güvertenin altındaki yönetici Laurence Knowlton, cam bölmesinin hafifçe tıklatıldığmı duyunca masasının altındaki bir düğmeye bastı ve mat duvar şeffaflaştı. Kısa ve bronz tenli bir şekil belirdi.</p>

  <p><i>Amir.</i></p>

  <p>Keyifsiz görünüyordu.</p>

  <p>Tek kelime etmeden içeri girerek bölmenin kapısını kilitledi. Düğmeye basıp odanın camını yeniden eski haline getirdi. Alkol kokuyordu.</p>

  <p>Amir, "Zobrist'in bıraktığı şu kayıt," dedi.</p>

  <p>"Evet efendim?"</p>

  <p>"Görmek istiyorum. Hemen."</p>
</body>
</html>
