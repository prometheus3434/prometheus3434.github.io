<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>60. Bölüm</h1>

  <p>Evinden çalışan New York'lu editör Jonas Faukman, telefon hattının çalmasıyla uyandı. Yan dönüp saatine baktı: 04.28.</p>

  <p>Kitap yayıncılığı dünyasında, gece telefonları nadiren açılırdı. Sinirleri gerilen Faukman yataktan kalktı ve koridordan ilerleyip çalışma odasına gitti.</p>

  <p>"Alo?" Telefonda tanıdık, bariton bir ses konuşuyordu. "Jonas, Tanrı'ya şükür ki evdesin. Ben Robert. Umarım uyandırmamışımdır."</p>

  <p>"Uyandırdın tabii ki! Saat sabahın dördü!"</p>

  <p>"Üzgünüm, yurtdışındayım."</p>

  <p><i>Harvard'da saat farkını öğretmiyorlar mı?</i></p>

  <p>"Başım dertte Jonas. Bir iyilik yapmanı isteyeceğim." Langdon'ın sesi endişeli geliyordu. "Şirketin Netjets kartıyla ilgili"</p>

  <p>"Netjets mi?" Faukman inanmakta güçlük çeker gibi bir kahkaha attı. "Robert biz kitap yayımlıyoruz. Özel uçaklarımız yok."</p>

  <p>"İkimiz de yalan söylediğini biliyoruz arkadaşım."</p>

  <p>Faukman içini çekti. "Peki açıklayayım. Biz din tarihi yazarlarına özel uçak tahsis etmiyoruz. <i>İkonografinin Elli Tonu'</i>nu yazmak istersen, o zaman konuşuruz."</p>

  <p>"Jonas, uçuşun bedeli neyse ödeyeceğim. Söz veriyorum. Hiç verdiğim sözü tutmadığım oldu mu?"</p>

  <p><i>Kitabı bitirmeye söz verdiğin tarihi üç yıl aşmak dışında mı?</i> Buna rağmen Faukman, Langdon'ın sesinden müşkül durumda kaldığını anlıyordu. "Bana neler olduğunu anlat. Yardım etmeye çalışayım."</p>

  <p>"Açıklamaya vaktim yok; ama benim için bunu yapmana gerçekten ihtiyacım var. Ölüm kalım meselesi."</p>

  <p>Faukman espri anlayışına alışacak kadar uzun süredir Langdon'la çalışmıştı; ama şu andaki endişeli sesinin espri yapar bir tonu yoktu. Adam çok ciddi. Faukman nefesini bırakırken kararını vermişti. <i>Finans müdürüm beni çarmıha gerecek.</i> Otuz saniye sonra Faukman, Langdon'ın uçakta bulunmasını istediği bazı şeyleri not alıyordu.</p>

  <p>Editörünün tereddüdünü ve istekleri karşısındaki şaşkınlığını sezinleyen Langdon, "Bir sorun var mı?" diye sordu.</p>

  <p>Faukman, "Evet, ben senin Amerika'da olduğunu sanıyordum," dedi. "İtalya'da olduğunu duyunca şaşırdım."</p>

  <p>Langdon, "Sen mi ben mi?" dedi. "Tekrar teşekkürler Jonas. Şimdi havaalanına gidiyorum."</p>

  <p><br /></p>

  <p>Netjets'in günde yirmi dört saat uçuş destek birimi çalıştırdığı ABD operasyon merkezi Ohio, Columbus'taydı.</p>

  <p>Uçak sahipleri temsilcisi Deb Kier'e, New York'taki bir şirket sahibinden az önce telefon gelmişti. Başına kulaklığını geçirip klavyesini tuşlarken, "Bir saniye efendim," dedi. "Teknik açıdan Netjets Avrupa uçuşu oluyor ve size bu konuda yardımcı olabilirim." Hemen, merkezi Portekiz'deki Paço de Arcos'ta bulunan Netjets Avrupa sistemine girdi ve İtalya civarındaki uçaklarının yerlerini kontrol etti.</p>

  <p>"Evet efendim," dedi. "Görünüşe göre, Monaco'da bir Citation Excel'imiz var; bir saatten daha az bir süre içinde Floransa'ya yönlendirebiliriz. Bu Bay Langdon için uygun olur mu?"</p>

  <p>Yayınevinden arayan adam bıkkın ve biraz da sıkıntılı bir sesle, "Umalım ki öyle olsun," diye yanıt verdi. "Çok teşekkür ederiz."</p>

  <p>Deb karşılık verdi. Asıl biz teşekkür ederiz. Peki Bay Langdon, Cenevre'ye mi uçuş yapmak istiyordu?"</p>

  <p>"Öyle görünüyor."</p>

  <p>Deb tuşlamaya devam etti. Sonunda, "Her şey ayarlandı," dedi. "Bay Langdon'ın, Floransa'nın seksen kilometre batısında kalan Lucca'daki Tassignano FBO'dan çıkışı onaylandı. Yerel saatle 11.20'de uçağı kalkacak. Bay Langdon'ın uçak kalkmadan 10 dakika önce FBO'da olması gerekiyor. Kara ulaşımı ve yemek istemediniz; pasaport numarasını bana verdiniz, böylece tamamlamış oluyoruz. Başka bir şey var mıydı?"</p>

  <p>Faukman kahkaha atarken, "Yeni bir iş olabilir mi?" dedi. 'Teşekkür ederim. Çok yardımcı oldunuz."</p>

  <p>"Biz teşekkür ederiz. İyi geceler." Deb görüşmeyi bitirdikten sonra rezervasyonu tamamlamak için ekranına döndü. Robert Langdon'ın pasaport bilgisini girdikten sonra, tam devam etmek üzereydi ki ekranında kırmızı bir alarm kutucuğu yanıp sönmeye başladı. Mesajı okurken gözleri büyüdü.</p>

  <p><i>Bir hata olmalı.</i></p>

  <p>Langdon'ın pasaport numarasını bir daha girmeyi denedi. Uyarı yeniden yanıp sönmeye başlamıştı. Langdon uçuş rezervasyonu yaptırmak istediğinde, dünyadaki tüm havaalanı ekranlarında aynı uyarı yanıp sönecekti.</p>

  <p>Deb Kier, bir süre inanamayan gözlerle bakakaldı. Netjets'in müşteri mahremiyetini ciddiye aldığını çok iyi biliyordu; ama bu alarm, onların tüm gizlilik kurallarını gölgede bırakıyordu.</p>

  <p>Deb Kier hemen yetkilileri aradı.</p>

  <p><br /></p>

  <p>Ajan Brüder cep telefonunun kapağını kapattı ve adamlarını yeniden minibüslere doldurmaya başladı.</p>

  <p>"Langdon harekete geçmiş," diye duyurdu. "Özel bir uçakla Cenevre'ye gidiyor. Uçak bir saate kadar seksen kilometre batıdaki Lucca FBO'dan kalkıyor. Yola çıkarsak havalanmadan önce oraya varabiliriz."</p>

  <p><br /></p>

  <p>Bu sırada, kiralanmış bir Fiat Sedan, Duomo Meydam'nı geride bırakıp Floransa'daki Santa Maria Novella Tren İstasyonu'na doğru Via dei Panzani'de hızla kuzeye ilerliyordu.</p>

  <p>Dr. Ferris, şoförle birlikte önde otururken, arka koltuktaki Langdon ile Sienna aşağı kaykılmışlardı. Netjets'ten rezervasyon yaptırmak Sienna'nın fikriydi. Şansları yaver giderse, bu yanlış yönlendirme sayesinde üçü birlikte Floransa'daki tren istasyonundan geçebilecekti. Bunu yapmasalar, tren istasyonu polis kaynayacaktı. Neyse ki Venedik, trenle yalnızca iki saat uzaklıktaydı ve yurtiçi tren yolculuklarında pasaport göstermek gerekmiyordu.</p>

  <p>Langdon, Dr. Ferris'i kaygıyla inceleyen Sienna'ya baktı. Her solukla canı yanıyormuş gibi güçlükle nefes alan adamın acı çektiği belliydi.</p>

  <p>Adamın kızarıklıklarına bakarken, virüslerin küçük arabanın içinde etrafta uçuştuğunu hayal eden Langdon, <i>umarım Sienna hastalığı konusunda yanılmıyordur,</i> diye düşündü. Parmak uçları bile şişmiş ve kızarmıştı. Kaygısını aklından uzaklaştıran Langdon, camdan dışarı baktı.</p>

  <p>Tren istasyonuna yaklaşırlarken, Langdon'ın her yıl katıldığı sanat konferansı etkinliklerine ev sahipliği yapan Grand Hotel Baglioni'yi geçtiler. Orayı görünce Langdon, hayatında daha önce hiç yapmadığı bir şeyi yapmak üzere olduğunu fark etti.</p>

  <p><i>Davut'u ziyaret etmeden Floransa'dan ayrılıyorum.</i></p>

  <p>İçinden Michelangelo'dan özür dileyerek bakışlarını ilerideki tren istasyonuna çevirdi... aklınıysa Venedik'e verdi.</p>
</body>
</html>
