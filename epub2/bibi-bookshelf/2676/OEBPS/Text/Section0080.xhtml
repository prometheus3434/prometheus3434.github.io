<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>72. Bölüm</h1>

  <p>Langdon adeta olduğu yerde mıhlanmıştı.</p>

  <p><i>San Marco'nun Atları!</i></p>

  <p>Bu dört eşsiz at, muhteşem boyunları ve kalın yakalarıyla Langdon'ın aklına hiç beklenmedik bir anı getirdi. Bu anı, Dante'nin ölüm maskesine yazılmış gizemli şiirin önemli bir öğesine açıklama getiriyordu.</p>

  <p>Langdon, bir keresinde New Hampshire'daki tarihi Runnymede Çiftliği'nde bir ünlünün düğününe katılmıştı. Burası, Kentucky Derbisi birincisi Dancer's Image'ın vatanıydı. Davetin bir parçası olarak misafirler ünlü atlı gösteri topluluğu Behind the Mask'tan bir gösteri izlemişlerdi. Biniciler göz kamaştırıcı Venedik kostümleri ve yüzlerini gizleyen <i>volto</i> maskeleriyle muhteşem bir gösteri sunmuşlardı. Grubun siyah Friesian atları, Langdon'ın gördüğü en büyük atlardı. Dev gibi endamlarıyla bu muhteşem hayvanlar güçlü kasları, tüylü toynakları ve zarif boyunlarının arkasında uçuşan doksan santimlik yeleleriyle arazide hızla koşuyorlardı.</p>

  <p>Bu hayvanların güzellikleri Langdon'ı o kadar çok etkilemişti ki eve döndüğünde internette bir araştırma yapmış ve soyun bir zamanlar ortaçağ kralları tarafından savaş atları olarak kullanıldığını ve son yıllarda soyları tükenmek üzereyken önlem alındığını öğrenmişti. Aslı <i>Equus robustus</i> olan soyun modern ismi; anavatanları ve grafik sanatçısı M. C. Escher'in doğum yeri olup Hollanda eyaleti Friesland'den gelen Friesian'dı.</p>

  <p>Anlaşılan, eski Friesian atlarının güçlü vücutları, Venedik'teki <i>San Marco'nun Atları'</i>nın kaba estetiğine ilham kaynağı olmuştu. Web sitesinde yazanlara göre, <i>San Marco'nun Atları</i> o kadar güzeldi ki "tarihin en sık çalınan sanat eserleri" olmuştu.</p>

  <p>Langdon her zaman bu unvanın <i>Ghent Altar Panosu'</i>na ait olduğuna inanmıştı ve bu teorisini doğrulamak için ARCA web sitesine girmişti. Sanat Suçları Araştırma Kurumu kesin bir sıralama yapmıyordu; ama çapulcuların ve yağmacıların hedefi olan heykellerin sıkıntılı yaşamının kısa bir hikâyesini veriyordu.</p>

  <p>Dört bakır at, dördüncü yüzyılda Sakız Adası'nda, ismi bilinmeyen bir Yunan heykeltıraş tarafından yapılmış ve II. Theodosius onları Konstantinopolis'deki Hipodrom'da sergilenmesi için gönderene kadar orada kalmıştı. Sonra, Dördüncü Haçlı Seferi sırasında Venedikli güçler Konstantinopolis'i yağmalayınca, baştaki düka dört kıymetli heykelin gemiyle Venedik'e geri götürülmesini emretmişti; büyüklükleri ve ağırlıkları yüzünden bu neredeyse imkânsız bir yolculuktu. Atlar, 1254 yılında Venedik'e varmış ve San Marco Katedrali'nin ön cephesine yerleştirilmişti.</p>

  <p>Beş yüz yıldan uzun bir süre sonra 1797'de Napolyon, Venedik'i fethetmiş ve atları kendisi için almıştı. Atlar Paris'e götürülüp Zafer Takı'nın tepesine yerleştirilmişti. Sonunda, 1815'te Napolyon, Waterloo'da yenilip sürgüne gönderilince atlar Zafer Takı'nın tepesinden vinçle indirilip Venedik'e mavnayla geri gönderilmiş ve San Marco Bazilikası'nın ön balkonuna geri yerleştirilmişti.</p>

  <p>Langdon atların tarihine biraz aşinaydı; ama ARCA'nın sitesinde onu şaşırtan bir pasaj vardı.</p>

  <p>Dekoratif yakalar, atların boyunlarına, Konstantinopolis'ten Venedik'e yapacakları gemi yolculuğu sırasında zedelenmesin diye kesilen başların eklem yerlerini gizlemek için 1204 yılında Venedikliler tarafından eklenmişti.</p>

  <p><i>Düka, San Marco'nun Atlarının başının kesilmesini mi emretmiş?</i> Bu, Langdon'a inanılmaz geliyordu.</p>

  <p>"Robert?!" Sienna ona sesleniyordu.</p>

  <p>Langdon düşüncelerinden sıyrılıp arkasını dönünce Sienna'nın Ferris ile birlikte kalabalığın arasından kendisine doğru ilerlediğini gördü.</p>

  <p>Langdon heyecanla, "Şiirdeki atlar!" diye bağırdı. "Ne olduklarını çözdüm!"</p>

  <p>"Ne?" Sienna onu anlamamış gibiydi.</p>

  <p>"Atların başını kesen hain bir düka arıyoruz!"</p>

  <p>"Evet?"</p>

  <p>"Şiir, <i>canlı</i> atlardan bahsetmiyor." Langdon, San Marco'nun tepesindeki, parlak güneşin aydınlattığı dört bakır heykeli gösterdi. <i>"Bu</i> atlardan bahsediyor!"</p>
</body>
</html>
