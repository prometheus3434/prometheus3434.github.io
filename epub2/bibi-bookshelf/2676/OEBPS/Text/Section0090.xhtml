<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>82. Bölüm</h1>

  <p>Adriyatik'in üzerinde yükselmeye devam eden muazzam C-130 nakliye uçağı yan yatarak güneydoğuya doğru döndü. Kaskatı kesilmiş olan Langdon kendini sürükleniyormuş gibi hissediyordu. Uçakta pencere olmadığı için bunalmış ve kafasının içinde dönüp duran cevaplanmamış sorulardan şaşkına dönmüştü.</p>

  <p>Sinskey, <i>"Tıbbi durumunuz,"</i> demişti. <i>"Başınıza aldığınız basit bir yaradan daha karmaşık."</i></p>

  <p>Langdon, Sinskey'nin kendisine söyleyebileceklerini düşünürken nabzı hızlandı. Ama Sinskey o sırada TTD ekibiyle salgın önleme stratejilerini tartışıyordu. Brüder yakınında bir yerde telefonda konuşuyor; Sienna Brooks hakkında hükümet bürolarıyla görüşüyor, arama çalışmaları hakkında bilgi alıyordu.</p>

  <p><i>Sienna...</i></p>

  <p>Langdon hâlâ onun bu işlerin içinde olduğu iddiasına bir anlam vermeye çalışıyordu. Uçak irtifa seviyesine ulaştığında Amir denen adam kabinde ilerleyip Langdon'ın karşısına oturdu. İki elinin parmaklarını çenesinin altında birleştirerek dudaklarını büzdü. "Dr. Sinskey size bilgi vermemi... durumunuza bir açıklık getirmemi istedi."</p>

  <p>Langdon, adamın bu karışıklığı biraz olsun gidermek için ne söyleyebileceğini merak ediyordu.</p>

  <p>Amir açıklamaya başladı. "Daha önce de söylemeye çalıştığını gibi, tüm bunlar ajanım Vayentha sizi işlerin içine vaktinden önce bulaştırdığı için oldu. Dr. Sinskey adına ne kadar ilerleme kaydettiğinizi veya onunla ne kadarını paylaştığınızı bilmiyorduk. Ama müşterimizin projesinin yerini öğrenirse, onu ele geçirmesinden ya da yok etmesinden korktuk. Onu Dr. Sinskey'den önce bulmalıydık ve bu yüzden Sinskey'nin değil <i>bizim</i> tarafımızda çalışmanıza ihtiyacımız vardı." Amir duraksayıp parmaklarını birbirine vurdu. "Ne yazık ki, kartlarımızı göstermiştik... ve siz tabii ki bize güvenmediniz."</p>

  <p>Langdon öfkeyle, "Bu yüzden mi beni başımdan vurdunuz?" diye karşılık verdi.</p>

  <p>"Bize <i>güvenmenizi</i> sağlayacak bir plan yaptık."</p>

  <p>Langdon onu anlamıyordu. "Bir insanı kaçırıp onu sorguladıktan sonra onun size güvenmesini nasıl sağlayabilirsiniz?"</p>

  <p>Adam huzursuzlukla yerinde kıpırdandı. "Profesör, benzodiazepin olarak bilinen kimyasalları hiç duydunuz mu?"</p>

  <p>Langdon başını iki yana salladı.</p>

  <p>"Birçok şeyin yanı sıra, travma sonrası stres tedavisinde kullanılan bir ilaç türü. Bildiğiniz gibi, bir insan trafik kazası veya tecavüz gibi korkunç bir olay yaşadığında, uzun süreli hatıraları çok yıpratıcı olabilir. Sinirbilimciler, benzodiazepin kullanımı sayesinde travma sonrası stresi henüz başlamadan tedavi edebiliyorlar."</p>

  <p>Bu konuşmanın nereye varacağını kestiremeyen Langdon sessizce dinlemeye devam etti.</p>

  <p>Amir açıklamasını sürdürdü. "Yeni hatıralar oluştuğunda, bu olaylar kısa süreli hafızada yaklaşık kırk sekiz saat depolandıktan sonra uzun süreli hafızaya göç ederler. Yeni benzodiazepin karışımları kullanarak bir insan kolaylıkla kısa süreli hafızasını <i>yenileyebilir...</i> Kısa süre önce gerçekleşen bu anıları uzun süreli anılara dönüştürmeden önce silebilir. Örneğin bir saldırı kurbanına, saldırıdan birkaç saat sonra benzodiazepin verilirse, bu anıları sonsuza dek beyninden silebilir ve travma asla benliğinin bir parçası olmaz. Tek kötü tarafı, insanın hayatının birkaç gününe dair anıları tamamıyla kaybetmesidir."</p>

  <p>Langdon hayret içinde karşısındaki adama baktı. <i>"Bana hafızamı kaybettirdiniz!"</i></p>

  <p>Amir özür dileyen bir ifadeyle nefesini bıraktı. "Maalesef öyle. Kimyasal yolla. Son derece güvenli bir şekilde. Ama evet, kısa süreli hafızanız silindi." Duraksadı. "Kendinizde değilken, salgın hakkında bir şeyler sayıkladınız, o zaman bunun nedeninin gördüğünüz projektör görüntüleri olduğunu düşünmüştük. Zobrist'in gerçek bir salgın yarattığı hiç aklımıza gelmedi." Duraksadı. "Ayrıca, kulağa, 'Very sorry. Very sorry,' gibi gelen bir cümle sayıkladınız."</p>

  <p><i>Vasari.</i> O sırada projektörle ilgili sadece bu kadarını çözmüş olmalıydı. <i>Cerca trova.</i> "Ama... hafıza kaybımın başımdaki yaradan kaynaklandığını sanmıştım. Biri bana ateş etti."</p>

  <p>Amir başım iki yana salladı. "Size kimse ateş etmedi profesör. Başınızda yara yoktu."</p>

  <p>"Ne?!" Langdon hemen parmaklarını dikiş izlerine ve kafasının arkasındaki şişkinliğe götürdü. "O zaman bu ne!" Tıraşlı bölgeyi göstermek için saçlarını kaldırdı.</p>

  <p>"Kandırmacanın bir parçası. Kafatasınızda küçük bir kesik açıp derhal dikiş attık. Saldırıya uğradığınıza inanmanız gerekiyordu."</p>

  <p><i>Bu bir kurşun yarası değil mi?!</i></p>

  <p>Amir, "Kendinize geldiğinizde," dedi. "İnsanların sizi öldürmeye çalıştığına... tehlikede olduğunuza inanmanızı istedik."</p>

  <p>Langdon, "İnsanlar beni öldürmeye <i>çalıştılar!"</i> diye bağırdı. Öfkeli sesi uçaktakilerin dönüp ona bakmalarına neden oldu. "Hastane doktorunun, Dr. Marconi'nin soğukkanlılıkla öldürüldüğünü gördüm!"</p>

  <p>Amir, "Bu sizin <i>gördüğünüzdü,"</i> dedi. "Ama gerçekte olan bu değildi. Vayentha benim için çalışıyordu. Bu tür işlerde çok yetenekliydi."</p>

  <p>Langdon, "İnsanları öldürmekte mi?" diye sordu.</p>

  <p>Amir sakin bir ifadeyle, "Hayır," dedi. "Öldürmüş gibi <i>yapmakta."</i></p>

  <p>Langdon uzun bir süre adama baktı. Göğsünden kanlar akarken yerde yatan sakallı, gür kaşlı doktoru düşünüyordu.</p>

  <p>Amir, "Vayentha'nın tabancası kurusıkıydı," dedi. "Dr. Marconi'nin göğsündeki kan torbasını patlatan uzaktan kumandalı bir fişeği tetikliyordu. Bu arada, Dr. Marconi gayet iyi."</p>

  <p>Duydukları karşısında sersemleyen Langdon gözlerini kapattı. "Peki, ya... hastane odası?"</p>

  <p>Amir, "Apar topar hazırlanmış bir set," dedi. "Profesör, tüm bunları hazmetmenin çok zor olduğunu biliyorum. Biz çok hızlı çalışmak zorundaydık ve siz de sersemlemiştiniz, bu yüzden hiçbir şeyin mükemmel olması gerekmiyordu. Uyandığınızda, görmek istediğiniz şeyi gördünüz. Hastane dekoru, birkaç aktör ve önceden çalışılmış bir saldırı sahnesi."</p>

  <p>Langdon'ın başı dönüyordu.</p>

  <p>Amir, "Şirketimin yaptığı iş bu," dedi. "İllüzyon yaratmakta çok başarılıyız."</p>

  <p>Langdon gözlerini ovuşturarak, "Peki Sienna?" diye sordu.</p>

  <p>"Bir karar vermek zorundaydım ve onunla birlikte çalışmayı seçtim. Önceliğim, müşterimin projesini Dr. Sinskey'den korumaktı ve Sienna da aynı şeyi istiyordu. Güvenini kazanmak için seni suikastçıdan kurtardı ve ara sokağa kaçmana yardım etti. Bekleyen taksi bize aitti, arka camında uzaktan kumandalı başka bir ateşleyici vardı ve o da siz kaçarken son efekti yarattı. Taksi sizi alelacele hazırladığımız daireye götürdü."</p>

  <p>Langdon, <i>Sienna'nın yavan dairesi,</i> diye düşündü. Şimdi, dairenin neden ikinci el eşyalarla döşenmiş gibi göründüğünü anlıyordu. Bu, Sienna'nın Langdon'ın üzerine kalıp gibi oturan kıyafetleri olan bir "komşusu" olmasını da açıklıyordu.</p>

  <p>Her şey tertiplenmiş bir oyundu.</p>

  <p>Sienna'nın mesai arkadaşından gelen telefon bile sahteydi. <i>"Sienna, ben bu Danikova!"</i></p>

  <p>Amir devam etti. "Amerikan Konsolosluğu'na telefon ettiğinizde, Sienna'nın size bulduğu numarayı aradınız. Telefon <i>The Mendacium'</i>da çaldı."</p>

  <p>"Konsolosluğu aramadım..."</p>

  <p>"Hayır."</p>

  <p>Sahte konsolosluk çalışanı ona, <i>"Hiçbir yere ayrılmayın,"</i> demişti. <i>"Hemen oraya birini gönderiyorum."</i> Sonra, Vayentha gelince Sienna onu hemen sokağın karşısında fark etmiş ve parçaları birleştirmişti. <i>"Robert, kendi hükümetin seni öldürmeye çalışıyor. Yetkililere haber veremezsin! Tek şansın, projektörün ne anlama geldiğini çözmek."</i></p>

  <p>Amir ve esrarengiz örgütü Langdon'ın, Sinskey için değil kendileri için çalışmasını sağlamışlardı. Yarattıkları illüzyon başarılı olmuştu.</p>

  <p>Langdon öfkeden çok üzüntüyle, <i>Sienna beni kandırdı,</i> diye düşündü. Birlikte oldukları kısa süre içerisinde ondan çok hoşlanmıştı. Langdon, Sienna kadar zeki ve sıcak birinin Zobrist'in nüfus artışına bulduğu çılgın çözüme kendini nasıl bu kadar kaptırabildiğini bir türlü anlayamıyordu.</p>

  <p>Sienna ona, <i>"Çok büyük bir değişiklik olmazsa,"</i> demişti. <i>"Türümüzün sonunun çok yakın olduğunu sana tereddüt etmeden söyleyebilirim... Matematik yanılmaz."</i></p>

  <p>Langdon, Shakespeare'in oyununun broşürünü ve Sienna'nın şaşırtıcı derecede yüksek IQ'suyla ilgili gazete kupürlerini hatırlayarak, "Peki ya Sienna hakkındaki makaleler?" diye sordu.</p>

  <p>Amir, "Hepsi gerçek," dedi. "En iyi kandırmacalar mümkün olduğu kadar gerçek dünyaya bağlı kalarak yaratılır. Etrafı düzenlemek için fazla vaktimiz yoktu. Elimizde sadece Sienna'nın bilgisayarı ve gerçek kişisel dosyaları vardı, biz de onları kullandık. Bunları görmenizi amaçlamamıştık, onun samimiyetinden şüphe duymaya başlamanız ihtimaline karşı yerleştirilmişlerdi."</p>

  <p>Langdon, "Tabii bilgisayarı da," dedi.</p>

  <p>"Evet, o noktada kontrolü kaybettik. Sienna, Sinskey'nin TTD ekibinin daireyi bulacağını tahmin etmemişti, bu yüzden askerler içeri girdiklerinde panikledi ve doğaçlama yapmak zorunda kaldı. Kandırmacayı canlı tutmak için sizi mopediyle oradan kaçırdı. Görev açığa çıktığında Vayentha'yı reddetmekten başka şansım yoktu; ama o protokolü çiğneyip sizi takip etti."</p>

  <p>Langdon, "Beni neredeyse öldürüyordu," dedi. Amir'e, Beş Yüz Salonu'nun çatısında Vayentha'nın tabancasını göğsüne nişan alışını anlattı. <i>"Sadece kısa bir an için canın yanacak... ama bana başka seçenek bırakmadın."</i> Sienna üzerine atlayıp onu parmaklıktan aşağı düşürmüş ve Vayentha ölmüştü.</p>

  <p>Amir, Langdon'ın anlattıkları karşısında içini çekti. "Vayentha'nın sizi öldürmek istediğinden şüpheliyim... Tabancasında sadece kurusıkı fişek vardı... O sırada tek amacı sizi kontrol altına almakmış. Büyük ihtimalle, kurusıkıyla size ateş ederse bir suikastçı olmadığını ve bir kandırmacanın içinde olduğunuzu size kanıtlayabileceğini düşünmüş."</p>

  <p>Amir bir süre düşündükten sonra devam etti. "Sienna, Vayentha'yı gerçekten öldürmeyi mi amaçlamıştı, yoksa vurulmanıza engel olmaya mı çalışıyordu, bilemeyeceğim. Sienna Brooks'u zannettiğim kadar iyi tanımadığımı düşünmeye başladım."</p>

  <p>Langdon içinden, <i>ben de,</i> diye geçirdi. Yüzündeki şok ve pişmanlık ifadesini hatırlayınca Sienna'nın kirpi saçlı ajana yaptığı şeyin yanlışlıkla olmadığını hissetti.</p>

  <p>Langdon kendini son derece yalnız hissetti. Aşağıdaki dünyaya bakma isteğiyle pencere tarafına doğru döndü; ama uçağın gövde duvarından başka bir şey göremedi.</p>

  <p><i>Buradan çıkmalıyım.</i></p>

  <p>Amir endişeli gözlerle Langdon'a bakarak, "İyi misiniz?" diye sordu.</p>

  <p>Langdon, "Hayır," diye karşılık verdi. "Hiç değilim."</p>

  <p><br /></p>

  <p>Amir, <i>atlatacak,</i> diye düşündü. <i>Sadece yeni öğrendiği gerçekleri hazmetmeye çalışıyor.</i></p>

  <p>Amerikalı profesör bir hortumla yerden alınmış, defalarca döndürüldükten sonra yabancı bir diyara fırlatılmış gibi görünüyordu. Şok olmuş ve aklı karışmıştı.</p>

  <p>Konsorsiyum'un hedef aldığı kişiler şahit oldukları planlanmış olayların arkasındaki gerçeğin nadiren farkına varırlardı. Vardıkları zaman da Amir yanlarında bulunarak buna şahit olmazdı. O gün, Langdon'ın şaşkınlığını bizzat görerek hissettiği vicdan azabına ek olarak yaşanan krizin ezici sorumluluğunu hissederek bunalıyordu.</p>

  <p><i>Yanlış müşteriyi kabul ettim. Bertrand Zobrist.</i></p>

  <p><i>Yanlış insana güvendim. Sienna Brooks.</i></p>

  <p>Amir şimdi fırtınanın merkezine doğru uçuyordu. Tüm dünyaya büyük bir zarar verebilecek ölümcül bir salgının kaynağına gidiyordu. Bu işten sağ çıksa bile Konsorsiyum'un yıkımı atlatabileceğini sanmıyordu. Sonu gelmeyen sorular sorulacak ve suçlamalar yapılacaktı.</p>

  <p><i>Benim için son böyle mi olacaktı?</i></p>
</body>
</html>
