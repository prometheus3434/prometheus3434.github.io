<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>22. Bölüm</h1>

  <p>Minibüsteki gümüş saçlı kadın başını kurşun geçirmez cama yaslayıp gözlerini kapattı. Dünya, altında dönüyormuş gibi hissediyordu. Verdikleri ilaçlar onu hasta etmişti.</p>

  <p><i>Tıbbi bakıma ihtiyacım var,</i> diye düşündü.</p>

  <p>Buna karşın, yanındaki silahlı koruma sıkı emirler almıştı: Görev başarıyla tamamlanana kadar kadının ihtiyaçlarına aldırış edilmeyecekti. Etrafındaki kargaşa seslerinden anladığı kadarıyla, yakın gelecekte de böyle bir şey olmayacaktı.</p>

  <p>Şimdi başı daha çok dönüyor, nefes almakta güçlük çekiyordu. Yeni bir bulantı dalgasına karşı koymaya çalışırken hayatın kendisini bu gerçeküstü dört yol ağzına nasıl getirdiğini düşündü. Cevap, şu baygın haliyle başa çıkamayacağı kadar karmaşıktı; ama her şeyin nasıl başladığına dair hiç şüphesi yoktu.</p>

  <p><i>New York.</i></p>

  <p><i>İki yıl önce.</i></p>

  <p>Cenevre'den uçakla Dünya Sağlık Örgütü'nde direktörlük yaptığı Manhattan'a gitmişti. Herkesin imrendiği bu prestijli işi yaklaşık on yıldır sürdürüyordu. Bulaşıcı hastalıklar ve epidemolojik epidemi uzmanı olarak, Birleşmiş Milletler tarafından üçüncü dünya ülkelerindeki salgın hastalıklar üzerine bir konuşma yapması için davet edilmişti. Pek çok yeni erken tespit sisteminden, Dünya Sağlık Örgütü ve diğerlerinin tedavi planlarından bahsettiği konuşması iyimser ve endişe gidericiydi. Coşkulu bir alkış almıştı.</p>

  <p>Konuşmanın ardından, bazı akademisyenlerle koridorda laflarken, üst düzey diplomasi nişanı taşıyan bir Birleşmiş Milletler çalışanı yanına gelip sohbeti böldü.</p>

  <p>"Dr. Sinskey, az önce Dış İlişkiler Konseyi bizimle irtibata geçti. Sizinle görüşmek isteyen biri var. Bir araba dışarıda sizi bekliyor."</p>

  <p>Şaşıran ve hafif de olsa sinirleri gerilen Dr. Elizabeth Sinskey izin isteyerek gruptan ayrılmış, sonra da çantasını toplamıştı. Bindiği limuzin Birinci Cadde'de ilerlerken sinirleri iyice bozulmaya başladı.</p>

  <p><i>Dış İlişkiler Konseyi mi?</i></p>

  <p>Pek çokları gibi Elizabeth Sinskey de söylentiler duymuştu.</p>

  <p>1920'lerde özel bir düşünce topluluğu olarak kurulan Dış İlişkiler Konseyi'nin üyeleri arasında, dışişleri bakanlarının neredeyse tümü, yarım düzineden fazla başkan, CIA şeflerinin çoğu, senatörler, yargıçlar ve Morgan, Rothschild, Rockefeller gibi efsane hanedanlar vardı. Üyelerinin beyin gücü, siyasi nüfuzu ve serveti sayesinde Dış İlişkiler Konseyi "yeryüzündeki en nüfuzlu özel kulüp" unvanını kazanmıştı.</p>

  <p>Dünya Sağlık Örgütü'nün direktörü olarak Elizabeth, iri çocuklarla omuz omuza çarpışmaya alışkındı. Dünya Sağlık Örgütü'ndeki uzun görevi açıksözlülüğüyle birleşince, onu dünyadaki en nüfuzlu yirmi insan arasında sayan önemli bir haber dergisinin onayını almıştı. Fotoğrafının altına, <i>"Dünya Sağlığının Yüzü"</i> yazmışlar, çocukluğunda hastalıktan başını kaldıramayan Elizabeth ise bunu ironik bulmuştu.</p>

  <p>Altı yaşında ciddi astım hastası olduğundan, astımını inanılmaz bir hızla iyileştiren yeni bir ilaçtan –glukokortikoid veya steroit hormonları– yüksek dozlar verilerek tedavi edilmişti. Maalesef, ilacın beklenmedik yan etkileri yıllar sonra, Sinskey ergenliğe ulaşıp âdet görmeye başlamayınca meydana çıkmıştı. On dokuz yaşındayken, doktor muayenehanesinde üreme sisteminin kalıcı hasar gördüğünü öğrendiği o korkunç anı hiç unutmayacaktı.</p>

  <p>Elizabeth Sinskey'nin çocuğu olamayacaktı.</p>

  <p>Doktoru, <i>zaman boşluğu dolduracaktır,</i> diyerek onu teselli etse de bu, sadece içindeki üzüntü ve öfkeyi büyütmüştü. Çocuk sahibi olma imkânını elinden alan ilaçlar, bunu yapmak için gereken içgüdüleri yok etmeyi başaramamıştı. Bu doymak bilmez açlığını yıllarca bastırmaya uğraşmıştı.</p>

  <p>Şimdi altmış bir yaşına yaklaşmasına rağmen, ne zaman bir anne ile çocuğunu görse içinde hep bu boşluğun acısını hissediyordu.</p>

  <p>Limuzin şoförü, "Tam önümüzde Dr. Sinskey," dedi.</p>

  <p>Gümüş rengi uzun buklelerini çabucak düzelten Elizabeth, aynadan yüzünü kontrol etti. Çok geçmeden araba durdu ve şoför, Manhattan'ın zengin bir bölgesindeki kaldırıma inmesine yardım etti.</p>

  <p>Şoför, "Sizi burada bekleyeceğim," dedi. "Hazır olduğunuzda doğrudan havaalanına gidebiliriz."</p>

  <p>Dış İlişkiler Konseyi'nin, Park ile Altmış Sekizinci caddelerin kesiştiği yerdeki New York merkezi, bir zamanlar Standard Oil imparatoruna ev sahipliği yapmış neoklasik, mütevazı bir binaydı. Seçkin çevresine kusursuzca uyum sağlayan dış cephesi, herhangi bir niyetin izini taşımıyordu.</p>

  <p>İri yapılı bir kadın resepsiyonist, "Dr. Sinskey," diyerek onu karşıladı. "Bu taraftan lütfen. Sizi bekliyor."</p>

  <p><i>Peki, ama bu kadın kim?</i> Elizabeth lüks bir koridordan kapalı bir kapıya kadar resepsiyonistin peşinden gitti. Kadın daha sonra kapıyı çaldı, açıp Elizabeth'e içeri girmesini işaret etti.</p>

  <p>Elizabeth içeri girince kapı kapandı.</p>

  <p>Küçük, karanlık konferans salonu bir ekranın parlaklığıyla aydınlanıyordu. Ekranın önünde leylek gibi uzun bir siluet kendisine bakıyordu. Yüzünü seçemese de gücünü hissedebiliyordu.</p>

  <p>Adam gür bir sesle, "Dr. Sinskey," dedi. "Bana eşlik ettiğiniz için teşekkür ederim." Adamın belirgin aksam Elizabeth'e İsviçre'den veya Almanya'dan geldiğini düşündürmüştü.</p>

  <p>Salonun ön tarafındaki koltuğu gösterdi. "Lütfen oturun."</p>

  <p><i>Tanışma yok mu?</i> Elizabeth oturdu. Ekrana yansıyan garip görüntüler Elizabeth'in sinirlerini germişti. <i>Bu ne şimdi böyle?</i></p>

  <p>Siluet, "Bu sabah siz sunum yaparken oradaydım," dedi. "Konuşmanızı dinlemek için uzun bir yoldan geldim. Etkileyici bir performanstı."</p>

  <p>"Teşekkür ederim," diye karşılık verdi.</p>

  <p>"Ayrıca... yaşınıza ve dünya sağlığına düşkünlüğünüze rağmen, hayal ettiğimden çok daha güzel olduğunuzu söylemek istiyorum."</p>

  <p>Elizabeth'in ağzı açık kalmıştı. Bu yorum her bakımdan hakaret sayılırdı. Karanlığa doğru gözlerini kısarak, "Affedersiniz?" dedi. "Siz kimsiniz? Ve beni niçin buraya çağırdınız?"</p>

  <p>Uzun gölge, "Şaka yapmaya çalışmıştım, kusuruma bakmayın," diye karşılık verdi. "Ekrandaki görüntü niçin burada olduğunuzu açıklayacak."</p>

  <p>Sinskey korkunç resme baktı: Çıplak bedenlerin oluşturduğu bir kalabalığın üzerinde birbirinin üstüne tırmanan hastalıklı bir insan denizi betimlenmişti.</p>

  <p>Adam, "Büyük ressam Dorè," dedi. "Dante Alighieri'nin cehennem hayalini böyle dehşet verici bir şekilde yorumlamış. Umarım sizi rahatsız etmiyordur... çünkü gittiğimiz yer orası." Durup, yavaşça yaşlı kadının yanına yaklaştı. "Size nedenini söyleyeyim."</p>

  <p>Ona doğru yaklaşırken, sanki her adımda daha da uzuyordu. "Bu kâğıdı alıp ortadan ikiye yırtarsam." Masaya gelince durdu, bir kâğıt aldı ve sesli bir şekilde ikiye böldü. "Ve bu iki parçayı üst üste koyarsam..." Kâğıtları üst üste koydu. "Ve bu işlemi tekrarlarsam..." Kâğıtları bir daha yırtıp üst üste koydu. "İlk baştakinden dört kat kalın bir kâğıt destem olmuş olur, öyle değil mi?" Sanki odanın karanlığında gözlerinden alevler fışkırıyordu.</p>

  <p>Elizabeth onun küçümseyici ses tonundan ve saldırgan tavırlarından hoşlanmamıştı. Hiçbir şey söylemedi.</p>

  <p>Adam yaklaşmaya devam ederken, "Farazi konuşuyorum," dedi. "İlk baştaki kâğıt, milimetrenin onda biri kalınlığındaysa ve bu işlemi tekrarlarsam... diyelim ki <i>elli</i> kez, destenin kalınlığının ne kadar olacağını biliyor musunuz?"</p>

  <p>Elizabeth sinirlenmişti. Niyet ettiğinden daha sert bir sesle, "Biliyorum," diye cevap verdi. "Milimetrenin onda biri çarpı iki, üzeri elli. Buna geometrik dizi denir. Buraya neden çağrıldığımı öğrenebilir miyim?"</p>

  <p>Sırıtan adam, etkileyici bir şekilde başını salladı. "Evet, peki çıkan sonucun nasıl görüneceğini tahmin edebiliyor musunuz? Milimetrenin onda biri çarpı iki, üzeri elli? Kâğıt destemizin kalınlığını biliyor musunuz?"</p>

  <p>Elizabeth şaşırmamıştı. Yaptığı işte geometrik büyümeyle her zaman karşılaşırdı. Kirlilik artışı... enfeksiyonlu hücre çoğalması... ölüm oranı tahminleri. Kızgınlığını saklayamadan, "Size safça gelebilir; ama ne demeye çalıştığınızı anladığımı sanmıyorum," dedi.</p>

  <p>"Demeye çalıştığım şey mi?" Adam sessizce güldü. "İnsan nüfusunun büyüme tarihinin daha da çarpıcı olduğunu söylemeye çalışıyorum. Dünya nüfusu da tıpkı kâğıt destemiz gibi başlangıçta yavaşça büyüdü... ama korkunç bir potansiyeli vardı."</p>

  <p>Yeniden adım atmaya başlamıştı. "Şunu bir düşünün. Bir milyar insana ulaşmak, ilk insandan 1800'lere kadar dünya nüfusunun binlerce yılını aldı. Ama 1920'lerde nüfusun iki katına çıkıp iki milyara ulaşması şaşırtıcı bir şekilde sadece yüz yıl aldı. Bundan sonra nüfusun yeniden ikiye katlanıp 1970'lerde dört milyara ulaşması ise sadece elli yıl aldı. Tahmin edebileceğiniz gibi, pek yakında sekiz milyara ulaşacağız. Sadece bugün, insan türü Dünya gezegenine çeyrek milyon kişi daha kattı. Çeyrek milyon. Ve bu her gün oluyor. Her yıl Almanya nüfusu kadar insanı aramıza katıyoruz."</p>

  <p>Elizabeth'in tepesinden bakan adam aniden sustu. "Kaç yaşındasınız?"</p>

  <p>Dünya Sağlık Örgütü'nün başındaki kişi olarak, düşmanlığı diplomasiyle savuşturmaya alışkın olsa da, hakaret içeren bir soru daha gelmişti. "Altmış bir."</p>

  <p>"Seksen yaşına kadar, on dokuz yıl daha yaşarsanız, yaşadığınız süre içinde nüfusun üçe katlandığına şahit olacağınızı biliyor muydunuz? Bir ömür ve üçe katlanan nüfus... Sonuçlarını bir düşünün. Bildiğiniz gibi Dünya Sağlık Örgütü tahminlerini yükselterek, yüzyılın ortasına varmadan yeryüzünde dokuz milyar insan yaşayacağını öngördü. Hayvan türleri hızla yok oluyor. Doğal kaynaklara olan talep hızla artıyor. Temiz su bulmak gittikçe güçleşiyor. Her türlü biyolojik ölçüme göre, kendi türümüz kaldırabileceği sayıyı aştı. Ve bu felaket karşısında Dünya Sağlık Örgütü, yani bir anlamda dünya sağlığının bekçisi; diyabet tedavisi, kan bankası, kanserle mücadele gibi alanlara yatırım yapıyor." Durup, doğrudan kadının gözlerine baktı. "Ben de size, Dünya Sağlık Örgütü'nün bu meseleyle neden ilgilenme cesaretini göstermediğini sormak istiyorum."</p>

  <p>Artık Elizabeth'in siniri tepesine fırlamıştı. "Kimsiniz bilmiyorum; ama Dünya Sağlık Örgütü'nün nüfus artışını ciddiye aldığını çok iyi biliyorsunuzdur. Daha yakın zaman önce, Afrika'ya bedava prezervatif götürüp insanları nüfus planlaması hakkında bilgilendirecek doktorlar göndermek için milyonlarca dolar harcadık."</p>

  <p>Adam, "Ah, evet!" diye alay etti. "Daha da büyük bir Katolik misyoner ordusu hemen arkanızdan gidip Afrikalılara, prezervatif kullanırlarsa cehenneme gideceklerini anlattı. Şimdi Afrika'nın yeni bir çevre sorunu var: Kullanılmamış prezervatif dolu araziler."</p>

  <p>Elizabeth bir şey söylememek için kendini zor tuttu. Bu konuda haklıydı; ama modern Katolikler, Vatikan'ın üreme meselelerine karışmasını engellemeye başlıyordu. Aralarında en bilineni, Kilise'nin öfkesini üzerine çekmeyi göze alarak dünyada nüfus planlamasının yaygınlaşmasına yardımcı olmak adına beş yüz altmış milyon dolar bağış sözü veren, dindar Katolik Melinda Gates olmuştu. Elizabeth Sinskey televizyonda pek çok kez, kuruluşu aracılığıyla dünya sağlığının gelişmesi için yaptıkları şey sebebiyle Bili ve Melinda Gates'in aziz ilan edilmesi gerektiğini söylemişti. Ne yazık ki, azizlik payesi veren tek kurum, ne kadar dindar bir çaba gösterdiklerini kavrayamıyordu.</p>

  <p>Uzun siluet, "Dr. Sinskey," diye devam etti. "Dünya Sağlık Örgütü'nün anlayamadığı şey, tek bir küresel sağlık sorunu olduğu." Yeniden ekrandaki dehşet verici resmi gösterdi. "İşte bu da o." Sustu. "Bir bilim insanı olduğunuzu biliyorum ve bu yüzden belki de sanat tarihi veya resim dersi almamışsınızdır. Daha iyi anladığınız dilde konuşacak başka bir resim göstereyim."</p>

  <p>Oda bir anlığına karardıktan sonra ekrandaki görüntü yenilendi.</p>

  <p style="text-align: center;"><img alt="dunya-nufus-artisi" src="../Images/dunya-nufus-artisi.jpg" /></p>

  <p>Bu yeni resmi Elizabeth daha önce defalarca görmüştü... her seferinde ürkütücü bir çaresizlik hissi verirdi.</p>

  <p>Oda derin bir sessizliğe boğuldu.</p>

  <p>Leylek görünüşlü adam, "Evet," dedi. "İnsanlar bu resim karşısında sıklıkla dehşete düşer. Buna bakmak, insanın üzerine gelen bir tren görmesine benziyor." Adam yavaşça Elizabeth'e dönüp küçümseyici bir tavırla gülümsedi. "Sorunuz var mı Dr. Sinskey?"</p>

  <p>"Bir sorum var," diye tersledi Elizabeth. "Beni buraya nutuk atmak için mi, yoksa hakaret etmek için mi çağırdınız?"</p>

  <p>"Her ikisi de değil." Ürkütücü bir ses tonuyla yaşlı kadını kandırmaya çalışıyor gibiydi. "Sizi birlikte çalışmak için çağırdım. Nüfus artışının bir sağlık sorunu olduğunu anladığınıza hiç şüphem yok. Fakat korkarım, insan ruhunu etkileyeceğini anlamıyorsunuz. Nüfus artışı stresi altında daha önce çalmayı aklından geçirmemiş olanlar, ailelerini doyurmak için hırsızlık yapacak. Daha önce öldürmeyi aklından geçirmemiş olanlar, çocuklarını beslemek için cinayet işleyecek. Dante'nin ölümcül günahlarının hepsi; cinayet ve diğerleri, buharlaşan huzurumuzla güçlenip, insanlık yüzeyine yükselerek içimize sızmaya başlayacak. İnsan ruhuyla ilgili bir savaş veriyoruz. "</p>

  <p>"Ben bir biyoloğum. Hayat kurtarıyorum... ruh değil."</p>

  <p>"Öyleyse önümüzdeki yıllarda hayat kurtarmanın giderek güçleşeceğine sizi temin edebilirim. Nüfus artışı, ruhsal memnuniyetsizlikten daha fazlası demektir. Machiavelli'nin yazdığı pasajda..."</p>

  <p>Ünlü sözleri hatırlayarak, "Evet," diye sözünü kesti Elizabeth. "Dünyadaki her bir vilayet bulundukları yerde geçim sağlayamayan veya başka bir yere taşınamayan sakinlerle dolup taştığında... dünya kendini temizleyecek." Gözlerini adama dikti. "Dünya Sağlık Örgütü'ndekilerin hepsi bu sözü gayet iyi bilir."</p>

  <p>"Güzel, o halde Machiavelli'nin dünyanın kendini temizlemesiyle ilgili olarak salgınlardan bahsettiğini biliyorsunuzdur."</p>

  <p>"Evet, konuşmamda belirttiğim gibi, nüfus yoğunluğuyla yaygın bulaşıcı hastalıkların doğrudan ilintili olduğunu hepimiz biliyoruz; ama sürekli yeni tespit ve tedavi yöntemleri geliştiriyoruz. Dünya Sağlık Örgütü gelecekteki salgınları engelleyebileceğimize inanıyor."</p>

  <p>"Çok yazık."</p>

  <p>Elizabeth hayretle bakıyordu. "Anlayamadım?!"</p>

  <p>Adam tuhaf bir kahkaha atarken, "Dr. Sinskey," dedi. "Salgınları önlemek iyi bir şeymiş gibi konuşuyorsunuz."</p>

  <p>Dr. Sinskey hiçbir şey diyemeden ağzı açık bir halde adama bakakaldı.</p>

  <p>Uzun boylu adam, davasını savunan bir avukat gibi, "Anlatayım," dedi. "Burada Dünya Sağlık Örgütü'nün başındaki kişiyle beraberim. Korkunç bir fikir olduğunu düşünebilirsiniz. Size, yaklaşmakta olan sefaletin resmini gösterdim." Ekrandaki görüntüyü yenileyince tekrar cesetler belirdi. "Kontrolsüz nüfus artışının gücünü hatırlattım." Küçük kâğıt destesini gösterdi. "Sizi, ruhani bir çöküşün eşiğinde olduğumuz konusunda aydınlattım." Susup, kadına baktı. "Peki sizin cevabınız ne? Afrika'da bedava prezervatif." Adam alaycı bir ifadeyle dudağını büktü. "Bu, yaklaşan astroide sinek kovucu sıkmak gibi bir şey. Saatli bomba artık çalışmıyor. Durdu ve zorlayıcı tedbirler alınmazsa, üstel matematik yeni tanrınız olacak... ve bunun, intikamcı bir tanrı olacağı kesin. Dante'nin hayalindeki cehennemi Park Caddesi'nin hemen önüne getirecek... Kendi dışkılarının içinde yuvarlanan insan kalabalığı. Doğanın şefliğindeki küresel bir ayıklama işlemi."</p>

  <p>Elizabeth, "Öyle mi?" diyerek atıldı. "Söyler misiniz, sizin sürdürülebilir gelecek hayalinizde, dünyanın ideal nüfusu nedir acaba? İnsanlığın kendini sonsuza dek... rahat bir şekilde geçindirebileceği sihirli sayı?"</p>

  <p>Soruyu takdir ettiği anlaşılan uzun boylu adam gülümsedi. "Hemen her çevre biyoloğu veya istatistikçi, insanlığın uzun süre hayatta kalma ihtimalinin yaklaşık dört milyar kişiyle mümkün olacağını söyleyecektir."</p>

  <p>Elizabeth hışımla, <i>"Dört milyar mı?"</i> dedi. "Şimdi bile yedi milyar kişiyiz, bunun için biraz geç."</p>

  <p>Uzun boylu adamın yeşil gözlerinde alevler yandı. "Öyle mi?</p>
</body>
</html>
