<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>80. Bölüm</h1>

  <p><i>The Mendacium'</i>un üst güvertesindeki Langdon, cilalı tik küpeşteyi kavradı ve titreyen bacaklarını sabitleyerek soluklanmaya çalıştı. Deniz havası giderek soğuyordu. Alçaktan uçan ticari uçaklar, ona Marco Polo Havalimanı'na yaklaştıklarını söylüyordu.</p>

  <p><i>Size Bayan Brooks'la ilgili anlatmam gereken bazı şeyler var.</i></p>

  <p>Amir ile Dr. Sinskey kendini toparlaması için ona biraz zaman vererek küpeştenin başında sessizce; ama ilgiyle yanında durdular. Aşağıdayken Langdon'a anlattıkları şey onu öylesine sarsmıştı ki, biraz hava alması için Sinskey onu güverteye çıkartmıştı.</p>

  <p>Deniz havasının canlandırıcı bir etkisi vardı; ama Langdon hâlâ zihninin açıldığını hissetmiyordu. Yapabildiği tek şey geminin dümen suyuna boş gözlerle bakmak ve az önce duyduklarına bir nebze olsun mantıklı bir açıklama getirebilmekti.</p>

  <p>Amir'e göre Sienna Brooks ile Bertrand Zobrist uzun süre sevgili olmuşlardı. Bir tür yeraltı transhümanist hareketinin içinde birlikte yer almışlardı. İsmi Felicity Sienna Brooks'tu; ama FS-2080 kod adı ile de tanınıyordu... ki bu, onun isminin baş harflerinden ve yüzüncü doğum yılının bileşiminden oluşuyordu.</p>

  <p><i>Hiç mantıklı gelmiyor!</i></p>

  <p>Amir, Langdon'a, "Sienna Brooks'u farklı bir kaynak aracılığıyla tanımış ve ona güvenmiştim," dedi. "Bu yüzden geçen yıl bana gelip zengin bir müşteri adayıyla görüşmemi istediğinde ona peki demiştim. Bu kişinin Bertrand Zobrist olduğu ortaya çıktı. Benden, 'başyapıtı' üzerinde kimseye görünmeden çalışabileceği güvenli bir yer sağlamamı istedi. Çalınmasını istemediği yeni bir teknoloji üzerinde çalıştığını sandım... veya belki de Dünya Sağlık Örgütü'nün etik kısıtlamalarıyla çelişen genetik bir araştırma yapıyordu... Soru sormadım; ama inan bana... bir salgın hastalık yarattığı asla aklıma gelmedi."</p>

  <p>Langdon güçlükle başını salladı... şaşkınlık içindeydi.</p>

  <p>Amir konuşmaya devam etti. "Zobrist bir Dante tutkunuydu. Bu yüzden, Floransa'da saklanmayı tercih etti. Kuruluşum da ona ihtiyaç duyabileceği her imkânı sağladı: yaşama alanıyla birlikte gözlerden uzak bir laboratuvar, farklı isimler ve güvenli iletişim alanları, güvenliğinden yemeğine ve özel ihtiyaçlarına kadar her şeyden sorumlu bir kişisel ataşe. Zobrist ne kredi kartı kullandı ne de insanların arasında göründü; bu yüzden, bulunması imkânsızdı. Tanınmadan yolculuk edebilmesi için kılığını değiştirdiğimiz, farklı isim kullandığımız ve alternatif seyahat evrakları hazırladığımız da oldu." Sustu. "Solublon torbayı yerleştirdiğinde böyle bir hizmetten faydalanmış olmalı."</p>

  <p>Sinirlendiğini belli etmemek için pek çaba sarf etmeyen Sinskey, nefesini bıraktı. "Dünya Sağlık Örgütü geçen yıldan bu yana onu yakalamaya çalışıyordu; ama o, sanki yeryüzünden silinmiş gibiydi."</p>

  <p>Amir, "Sienna'dan bile saklanıyordu," dedi.</p>

  <p>"Anlayamadım?" Başını kaldıran Langdon, genzini temizledi. "Sevgili olduklarını söylemiştiniz yanılmıyorsam?"</p>

  <p>"Öyleydiler; ama saklanmaya karar verince onunla ilişkisini kesti. Onu bize gönderen kişi Sienna olduğu halde, Zobrist'le yaptığım anlaşmaya göre o ortadan yok olunca, Sienna da dahil kimse nerede olduğunu bilmeyecekti. Anladığımız kadarıyla saklandıktan sonra hasta olduğunu ve bir iki yıla kadar öleceğini, Sienna'nın onu çürürken görmesini istemediğini söyleyen bir veda mektubu göndermiş."</p>

  <p><i>Zobrist, Sienna'yı terk mi etmiş?</i></p>

  <p>Amir, "Sienna bilgi almak için beni aradı," dedi. "Ama ben aramalarına cevap vermedim. Müşterimin isteklerine saygı göstermek zorundaydım."</p>

  <p>Konuşmaya Sinskey devam etti. "Zobrist iki hafta önce Floransa'daki bir bankaya gidip kasa kiraladı. O gittikten sonra bankanın yeni yüz tanıma yazılımı kılık değiştirmiş adamın Bertrand Zobrist olduğu bilgisini takip sistemimize iletti. Floransa'ya giden ekibim, yaşadığı yeri bulmak için bir haftasını harcadı; ama ev boştu, içeride, çok bulaşıcı bir tür patojen ürettiğine ve başka bir yere sakladığına dair deliller bulduk."</p>

  <p>Sinskey sustuktan sonra devam etti. "Onu bulmak zorundaydık. Ertesi sabah, daha güneş doğmadan Arno Nehri kıyısında yürürken onu gördük ve hemen peşine düştük. İşte o zaman Badia Kulesi'ne kaçtı ve atlayarak intihar etti."</p>

  <p>Amir, "Bunu yapmayı zaten kafasına koymuş olabilir," diye ekledi. "Fazla ömrü kalmadığına inanıyordu."</p>

  <p>Sinskey, "Sonunda anladık ki Sienna da onu arıyormuş. Floransa'ya geldiğimizi bir şekilde öğrenmiş ve yerini tespit etmiş olabiliriz düşüncesiyle yaptıklarımızı takip etmiş. Maalesef, Zobrist'in intiharına yetişmiş," dedi. "Hem sevgilisi hem de akıl hocası olan birinin atlayarak intihar ettiğini görmek onun için yıkıcı olmalı."</p>

  <p>Sinskey'nin anlattıklarını anlamakta güçlük çeken Langdon, kendini hasta gibi hissediyordu. Tüm bu senaryoda güvendiği tek kişi Sienna'ydı; ama şimdi bu insanlar ona, aslında başka biri olduğunu anlatıyorlardı. Ne derlerse desinler, Zobrist'in salgın yaymasına Sienna'nın göz yumacağına inanmıyordu.</p>

  <p>Yoksa bunu yapar mıydı?</p>

  <p>Sienna ona, <i>"Türümüzün yok olmasını engellemek için nüfusun yarısını öldürür müydün?"</i> diye sormuştu.</p>

  <p>Langdon tüylerinin ürperdiğini hissetti.</p>

  <p>Sinskey, "Zobrist öldükten sonra, bankayı kasayı açmaya zorlamak için nüfuzumu kullandım. İçinden, bana yazılmış bir mektup çıktı... bir de tuhaf bir cihaz vardı."</p>

  <p>Langdon, "Projektör," diyerek tahminde bulundu.</p>

  <p>"Doğru. Mektupta, <i>Cehennem Haritası</i> olmadan kimsenin bulamayacağı bu yere ilk giden kişinin ben olmamı istediğini yazıyordu."</p>

  <p>Langdon küçük projektörün yansıttığı Botticelli tablosunu gözünde canlandırdı.</p>

  <p>Amir, "Zobrist, o kasanın içindekileri Dr. Sinskey'ye ulaştırmam için benimle anlaşma yapmıştı; ama <i>yarın</i> sabah verecektim. Dr. Sinskey daha erken ele geçirince paniğe kapılıp müşterimizin isteğine uygun olarak geri almak için harekete geçtik," diye ekledi.</p>

  <p>Sinskey, Langdon'a baktı. "Haritayı vaktinde anlayabileceğimi sanmıyordum; bu yüzden bana yardım etmeniz için sizinle anlaşma yaptım. Şimdi bunları hatırlıyor musunuz?"</p>

  <p>Langdon başını iki yana salladı.</p>

  <p>"Sizi sessiz sedasız Floransa'ya getirdik. Burada, yardım edebileceğini düşündüğünüz biriyle buluşacaktınız."</p>

  <p><i>Ignazio Busoni.</i></p>

  <p>Sinskey, "Onunla dün gece buluştunuz," dedi. "Sonra da ortadan kayboldunuz. Başınıza bir şey geldiğini sandık."</p>

  <p>Amir, "Aslına bakarsanız dün gece başınıza bir şey <i>geldi.</i> Projektörü geri alma gayesiyle peşinize Vayentha ismindeki ajanımızı taktık. Sizi Signoria Meydanı civarında kaybetti," dedi. Kaşlarını çattı. "Sizi kaybetmesi çok ciddi bir hataydı. Vayentha suçu bir kuşun üzerine attı."</p>

  <p>"Anlayamadım?"</p>

  <p>"Öten bir kumru. Vayentha'nın anlattığına göre, sizi bir kuytudan izlerken mükemmel pozisyon almış. Bu sırada turistler geçiyormuş. Başının üstündeki pencerenin kenarına tüneyen bir kumru aniden ötmeye başlamış, bakmak için duran turistler önünü kapatmışlar. O daha ara sokağa girmeye fırsat bulamadan siz gitmişsiniz." Öfkeyle başını iki yana salladı. "Sonra da izinize saatlerce ulaşamadı. Sonunda sizi bulduğunda, bu sefer yanınızda başka bir adam vardı."</p>

  <p>Langdon, <i>Ignazio,</i> diye düşündü. <i>Vecchio Sarayından maskeyle ayrıldığımız sırada görmüş olmalı.</i></p>

  <p>"Signoria Meydanı'na kadar sizi takip etti; ama sonra ikiniz de onu gördünüz ve farklı yönlere kaçmaya karar verdiniz."</p>

  <p>Langdon, <i>işte buna anlam verebiliyorum,</i> diye düşündü. <i>Ignazio maskeyle birlikte kaçtı ve kalp krizi geçirmeden önce onu vaftizhanede sakladı.</i></p>

  <p>Amir, "Ama sonra Vayentha korkunç bir hata yaptı," dedi.</p>

  <p>"Beni başımdan mı vurdu?"</p>

  <p>"Hayır, kendini çok erken açık etti. Daha hiçbir şeyden haberiniz olmadan sizi sorguya çekti. Haritayı deşifre ettiniz mi veya Dr. Sinskey'ye bilmesi gerekenleri anlattınız mı öğrenmemiz gerekiyordu. Bilgi vermeyi reddettiniz. Ölseniz de anlatmayacağınızı söylediniz."</p>

  <p><i>Ölümcül bir salgın hastalık arıyordum! Biyolojik silah ele geçirmeye çalışan askerler olduğunuzu sanmışımdır!</i></p>

  <p>Tornistan eden dev makineler, havaalanının yükleme dokuna yanaşırken gemiyi yavaşlatmıştı. Langdon uzakta yakıt alan C-130 nakil uçağını görebiliyordu. Gövdesinin üzerinde DÜNYA SAĞLIK ÖRGÜTÜ yazıyordu.</p>

  <p>O sırada Brüder yüzünde keyifsiz bir ifadeyle içeri girdi. "Öğrendiğime göre, beş saat süresince bölgedeki tek yetkin tepki ekibi biziz; yani başımızın çaresine bakacağız."</p>

  <p>Sinskey oturduğu yerde çöktü. "Yerel yetkililerle koordinasyon kurulacak mı?"</p>

  <p>Brüder dikkatle cevap verdi. "Şimdilik hayır. Ben böyle olmasını tavsiye derim. Şu anda kesin bir yer söyleyemiyoruz, bu yüzden onların da yapacağı fazla bir şey yok. Ayrıca, salgın önleme operasyonu onların uzmanlık alanına girmiyor; faydadan çok zarar getirmelerine sebep olabiliriz."</p>

  <p>Sinskey başını sallayarak, <i>"Primum non nocere,"</i> diye fısıldadı. Tıp etiğinin temel kuralını tekrar etmişti: <i>Öncelikle, hiçbir zarar verme.</i></p>

  <p>Brüder, "Son olarak, hâlâ Sienna Brooks'tan haber alamadık," dedi. Amir'e şöyle bir baktı. "Venedik'te ona yardım edebilecek bir tanıdığı olup olmadığını biliyor musunuz?"</p>

  <p>"Varsa hiç şaşırmam," diye yanıt verdi. "Zobrist'in her yerde müritleri vardı. Eğer Sienna'yı tanıyorsam, görevini yerine getirmek için mümkün olan tüm kaynaklardan faydalanacaktır."</p>

  <p>Sinskey, "Venedik'ten ayrılmasına izin veremezsiniz," dedi. "Şu Solublon torbanın ne halde olduğunu bilmiyoruz. Eğer biri bulursa, plastiğin patlayıp virüsün suya karışması için hafifçe bir dokunması bile yeter."</p>

  <p>Durumun vahametinin farkına varırlarken herkes bir süreliğine sustu.</p>

  <p>Langdon, "Üzgünüm; ama benim başka kötü haberlerim var," dedi. "Kutsal bilgeliğin yaldızlı <i>mouseion'</i>u." Sustu. "Sienna yerini biliyor. Nereye gittiğimizi <i>biliyor."</i></p>

  <p>"Ne?!" Sinskey'nin sesinde panik vardı. "Bulduğunuz şeyi Sienna'ya anlatma fırsatını bulamadığınızı söylediğinizi sanmıştım! Hani ona sadece yanlış ülkede olduğunuzu söylemiştiniz?"</p>

  <p>Langdon, "Doğru," dedi. "Ama Enrico Dandolo'nun mezarını aradığımızı biliyordu. İnternette arama yaptığı anda yerini öğrenir. Ve Dandolo'nun mezarını bulursa... çözünen torba da fazla uzağında olmayacaktır. Şiir, batık saraya giden suyun şırıltısını takip et, diyordu."</p>

  <p>"Lanet olsun!" Brüder birden söylenip sert adımlarla odadan çıktı.</p>

  <p>Amir, "Bizi bu konuda geçemez," dedi. "Ondan önce davrandık."</p>

  <p>Sinskey derin bir iç çekti. "Ben o kadar emin olmazdım. Aracımız yavaş ilerliyor ve görünüşe bakılırsa Sienna Brooks'un kaynakları zengin."</p>

  <p><i>The Mendacium</i> rıhtıma yanaşırken Langdon pistte duran hantal C-130'a tedirgin bir ifadeyle bakıyordu. Uçuşa elverişli görünmüyordu ve hiç penceresi yoktu. <i>Ben buna daha önce binmiş miyim?</i> Langdon hiçbir şey hatırlamıyordu.</p>

  <p>Belki rıhtıma yanaşan geminin sallantısından, belki de klostrofobik uçağa binme endişesinden Langdon'ın aniden midesi bulanmaya başlamıştı.</p>

  <p>Sinskey'ye döndü. "Uçabilecek kadar iyi hissettiğimi sanmıyorum."</p>

  <p>"Bir şeyiniz yok," dedi Sinskey. "Çok zor bir gün geçirdiniz ve elbette vücudunuzdaki toksinler de var."</p>

  <p><i>"Toksinler mi?"</i> Langdon geriye doğru sendeledi. "Neden bahsediyorsunuz?"</p>

  <p>Niyet ettiğinden daha fazla konuştuğu anlaşılan Sinskey bakışlarını kaçırdı.</p>

  <p>"Profesör üzgünüm. Ne yazık ki tıbbi durumunuz başınıza aldığınız basit bir yaradan daha karmaşık."</p>

  <p>Bazilikada yere düşen Ferris'in göğsündeki izi hatırlayan Langdon korkuya kapıldı.</p>

  <p>"Neyim var?"</p>

  <p>Nasıl açıklayacağına karar veremiyormuş gibi görünen Sinskey tereddüt etti. "Önce sizi uçağa bindirelim."</p>
</body>
</html>
