<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>85. Bölüm</h1>

  <p>Robert Langdon, Atatürk Havalimanı'nı İstanbul'un şehir merkezine bağlayan sahil yolunda hızla ilerleyen minibüsün penceresinden dışarı boş gözlerle bakıyordu. İsviçreli yetkililer gümrükten geçişi kolaylaştıracak bir düzenleme yapmışlar, böylelikle Langdon, Sinskey ve gruptaki diğerleri birkaç dakika içinde yola koyulabilmişlerdi.</p>

  <p>Sinskey, Amir ile Ferris'e diğer DSÖ çalışanlarıyla birlikte C-130'da kalıp Sienna Brooks'un yerini aramaya devam etmelerini söylemişti.</p>

  <p>Kimse Sienna'nın İstanbul'a vaktinde gelebileceğine inanmasa da, Zobrist'in Türkiye'deki müritlerinden birini arayıp Sinskey'nin ekibi müdahale etmeden o kaçık planı gerçekleştirmek için yardım istemiş olabileceğinden korkuyorlardı.</p>

  <p><i>Sienna gerçekten de toplu katliam yapabilir mi?</i> Langdon hâlâ gün içinde olanları kabul etmekte zorlanıyordu. Bunu yapmak acı verse de gerçekleri kabul etmek zorundaydı. <i>Sen onu hiç tanımadın Robert. Seninle oyun oynadı.</i></p>

  <p>İnceden bir yağmur yağmaya başlayınca, cam sileceklerinin yineleyen sesini dinleyen Langdon birden yorulduğunu hissetti. Sağ tarafındaki Marmara Denizi'nde ilerleyen lüks yatların ve ilerideki limana girip çıkan dev tankerlerin ışıklarını görebiliyordu.</p>

  <p>Sahil boyunca uzanan ışıklı minareler, kubbeli camilerin üzerinde yükseliyor; modern ve laik bir şehir olmakla birlikte, kökeninde hâlâ dinin yaşadığını hatırlatıyordu.</p>

  <p>Langdon on beş kilometrelik bu yolun Avrupa'daki en güzel yollardan biri olduğunu düşünürdü. İstanbul'un eskiyle yeni karşılaşmasının mükemmel bir örneği olan cadde kısmen, ismini aldığı adamdan –John F. Kennedy– bin altı yüz yıl önce yapılmış olan Bizans surlarının yanından ilerliyordu. ABD başkanı, yıkılan imparatorluğun küllerinden bir Türkiye Cumhuriyeti kuran Atatürk'ün hayranıydı.</p>

  <p>Eşsiz bir deniz manzarası sunan Kennedy Caddesi, ağaçlıklı ve tarihi mekânları arasından kıvrılıyor, Yenikapı İskelesi'ni geçtikten sonra Boğaz'a dönerek oradan, kuzeydeki Haliç'e doğru ilerliyordu. İşte, müstahkem bir mevkide beliren OsmanlIların gözdesi Topkapı Sarayı, şehrin üzerinde yükseliyordu. Boğaziçi'ne hâkim görüş alanıyla bu saray, turistlerin en sevdiği yerlerden biriydi. Hz. Muhammed'e ait olduğu söylenen bir hırka ve kılıcın da dahil olduğu Osmanlı hâzinesine ve manzaraya bakmak için buraya akın ediyorlardı.</p>

  <p>Varacakları yeri gözünde canlandıran Langdon, <i>oralara kadar gitmeyeceğiz,</i> diye düşündü. Şehrin merkezinden yükselen Ayasofya fazla uzakta değildi.</p>

  <p>Kennedy Caddesi'nden çıkıp kalabalık şehre doğru girerlerken sokak ve kaldırımlardaki insanlara bakan Langdon, gün boyunca geçen konuşmaları düşünmeye daldı.</p>

  <p><i>Aşırı nüfus.</i></p>

  <p><i>Veba.</i></p>

  <p><i>Zobrist'in sapık emelleri.</i></p>

  <p>Bu TTD ekibinin nereye gittiğini öğrenmiş olsa da şu ana kadar tam olarak anlamış değildi. <i>İşin kalbine gidiyoruz.</i> Yavaşça çözünen sarı-kahverengi sıvı torbasını hayalinde canlandırırken, bu duruma gelmeyi nasıl becerdiğini merak etti.</p>

  <p>Sienna ile birlikte Dante maskesinin arkasında buldukları tuhaf şiir onu buraya, İstanbul'a getirmişti. TTD ekibini Ayasofya'ya yönlendirmişti; ama oraya vardıklarında onları daha fazla işin beklediğini biliyordu.</p>

  <blockquote style="margin: 20px 0 20px 40px; border: none; padding: 0px;">
    <p>Diz çök kutsal bilgeliğin yaldızlu moseion'unda<br />
    ve kulağını yere daya<br />
    dinle suyun şırıltısını.<br />
    Batık sarayın derinliklerine in...<br />
    orada, karanlığın içinde bekler khthonik canavar<br />
    kan kırmızısı sularına gömülmüştür lagünün...<br />
    ki yansıtamaz yıldızları...</p>
  </blockquote>

  <p>Langdon, Dante'nin <i>Cehennem'</i>indeki son kantonun benzer bir manzarayla bittiğini bildiğinden, yeniden endişelenmeye başladı. Yeraltı dünyasında uzun bir süre geçirdikten sonra Dante ile Vergilius, cehennemin en dip noktasına geliyorlardı. Çıkışı olmayan bu yerde, ayaklarının altındaki kayaların arasında akan suların şırıltısını duyuyor, çatlaklarla yarıkların arasından akan suyu takip ediyor... ve sonunda güvenliğe çıkıyorlardı.</p>

  <p>Dante şöyle yazmıştı: <i>"Bir yer vardır ki gözle görülmez, kendi oyduğu kayadan hafif bir meyille inen küçük bir ırmağın şırıltısıyla anlaşılır varlığı. Işık dünyasına dönmek için bu gizli patikaya girdik."</i></p>

  <p>Dante'nin çizdiği manzara belli ki Zobrist'e ilham vermişti; yalnız kendi uygulamasında Zobrist her şeyi baş aşağı etmişti. Langdon ve diğerleri, suyun şırıltısını takip edeceklerdi; ama Dante'nin aksine, cehennemden uzaklaşmayacak... <i>içine</i> doğru gideceklerdi.</p>

  <p>Minibüs dar sokaklardan ilerleyip kalabalık mahallelere girerken Langdon, salgının merkezi olarak Zobrist'i, İstanbul'u seçmeye yönelten yanlış mantığı anlamaya başladı.</p>

  <p><i>Doğunun Batıyla buluşması.</i></p>

  <p><i>Dünyanın dört yol ağzı.</i></p>

  <p>Tarih boyunca İstanbul defalarca, nüfusun büyük çoğunluğunu öldüren salgınlara yenik düşmüştü. Aslına bakılacak olursa, hastalığın günde on binden fazla kişiyi öldürdüğü Kara Ölüm'ün son safhalarında bu şehre imparatorluğun "veba merkezi" denilmişti. Osmanlı'dan kalma pek çok tabloda, Taksim'deki arazilere cesetleri gömmek için veba çukurları açan şehirliler resmedilmişti.</p>

  <p>Langdon, "Tarih tekerrürden ibarettir," diyen Kari Marx'ın yanılmış olmasını diledi.</p>

  <p>Yağmurlu sokaklardaki bihaber insanlar akşam telaşına düşmüşlerdi. Güzel bir Türk kadını çocuklarını yemeğe çağırıyordu; iki yaşlı adam bir kahvehanenin önünde akşam kahvelerini yudumluyorlardı; iyi giyimli bir çift, şemsiyenin altında el ele yürüyordu; konsere geciktiği anlaşılan smokinli bir adam otobüsten inip, ceketinin altında tuttuğu keman kutusuyla sokaktan aşağı koşuyordu.</p>

  <p>Langdon her birinin hayatını nasıl geçirdiğini tahmin etmeye çalışarak etrafındaki yüzleri incelemeye başladı.</p>

  <p><i>Topluluklar bireylerden meydana gelir.</i></p>

  <p>Yüzünü pencereden çevirip gözlerini kapatırken, sağlıksız düşünceleri aklından uzaklaştırmaya çalıştı. Ama yeteri kadar hasar almıştı. Zihninin karanlıklarında istenmeyen bir görüntü belirdi: Vebanın, sefaletin ve işkencenin deniz kenarındaki bir şehri yerle bir edişini tasvir eden Bruegel'in <i>Ölümün Zaferi</i> tablosu.</p>

  <p>Minibüs sağdaki Torun Caddesi'ne dönünce Langdon geldiklerini sandı. Sol tarafında, sisin ardında büyük bir cami görünüyordu.</p>

  <p>Ama burası Ayasofya değildi.</p>

  <p>Çok sayıda şerefesi bulunan, gökyüzüne yükselerek sipsivri bir tepeyle son bulan kalem benzeri altı minareyi gören Langdon, Sultanahmet Camii'ni hemen tanıdı. Daha önceleri, Sultanahmet Camii'nin peri masalından çıkmış gibi görünen şerefeli minarelerinin, Disney World'deki Cinderella şatosuna ilham verdiğini okumuştu. Sultanahmet Camii, İngilizcede Mavi Cami anlamına gelen <i>Blue Mosque</i> ismini, iç duvarlarını kaplayan göz alıcı mavi çinilerden almıştı.</p>

  <p>Hızla ilerleyen minibüs Kabasakal Caddesi'ne dönüp, Sultanahmet Camii ile Ayasofya arasındaki Sultanahmet Meydanı boyunca giderken Langdon, <i>yaklaştık,</i> diye düşündü.</p>

  <p>Yağmur damlalarının ıslattığı ön camdan gözlerini kısarak bakan Langdon, ufukta Ayasofya'yı görmeye çalıştı; ama yağmur ve araba farları görüşünü engelliyordu. Daha da kötüsü, caddedeki trafik iyiden iyiye tıkanmaya başlamıştı.</p>

  <p>Langdon ileride, fren ışıklarından başka bir şey göremiyordu.</p>

  <p>Şoför, "Bir etkinlik olmalı," dedi. "Galiba konser var. Yürüyerek daha çabuk gidersiniz."</p>

  <p>Sinskey, "Ne kadar uzakta?" diye sordu.</p>

  <p>"Şuradaki parktan geçeceksiniz. Uç dakika. Çok güvenlidir."</p>

  <p>Brüder'e başını sallayan Sinskey, TTD ekibine döndü. "Siz minibüste kalın. Binaya mümkün olduğunca yaklaşın. Ajan Brüder birazdan sizinle temasa geçecek."</p>

  <p>Bunun ardından Sinskey, Brüder ve Langdon minibüsten inip sokağa çıktı ve parka yöneldi.</p>

  <p>Sultanahmet Parkı'ndaki geniş yapraklı ağaçlar, grup patikada yürürken onları yağmurdan bir miktar koruyordu. Yürüyüş yollarına, ziyaretçileri parkın ilgi çekici yerlerine yönlendiren tabelalar yerleştirilmişti: Luksor'dan getirilen bir Mısır dikilitaşı; Delfi'deki Apollon Mabedi'nden getirilen Yılanlı Sütun; Bizans İmparatorluğu zamanında "sıfır noktası" kabul edilerek, tüm mesafelerin ölçüldüğü Milyon Taşı (Million Anıtı).</p>

  <p>Sonunda, ağaçların arasından çıkıp, parkın ortasını belirleyen yuvarlak bir havuzun yanına geldiler. Açıklıkta dikilen Langdon gözlerini kuzeydoğuya dikti.</p>

  <p><i>Ayasofya.</i></p>

  <p>Binadan çok... bir dağı andırıyordu.</p>

  <p>Yağmurda parıldayan Ayasofya'nın dev cüssesi, kendi başına bir şehir gibiydi. Kenarları gümüş grisi, inanılmayacak kadar geniş merkez kubbesi, çevredeki diğer kubbeli binaların üstünde duruyor gibiydi. Her birinin tek şerefesi ve gümüş grisi bir alemi bulunan dört minare, binanın köşelerinden yükseliyordu; merkez kubbeden o kadar uzaktılar ki, aynı yapıya ait olduklarına inanmak güçtü.</p>

  <p>Şu ana kadar sabit hızla koşmakta olan Sinskey ile Brüder, aniden durup gözlerini yukarı... yukarı kaldırmaya başladılar. Zihinleri, karşılarında duran yapının yüksekliğini ve genişliğini algılamakta güçlük çekiyordu.</p>

  <p>"Aman Tanrım." Brüder hayretle söylendi. "Burayı mı arayacağız?"</p>
</body>
</html>
