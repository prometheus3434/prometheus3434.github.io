<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>12. Bölüm</h1>

  <p><i>Konsolosluk burada olduğumu biliyor mu?</i></p>

  <p>Bu haber Langdon'ın içine su serpti.</p>

  <p>Kendisini başkonsolos vekili olarak tanıtan Bay Collins, Langdon'la sert ve profesyonel bir tonla konuşsa da sesindeki telaş seziliyordu. "Bay Langdon derhal konuşmamız gerekiyor. Ama telefonda olmayacağı çok açık."</p>

  <p>Langdon için şu anda hiçbir şey açık değildi; ama itiraz etmedi.</p>

  <p>Collins, "Hemen sizi alması için birini göndereceğim," dedi. "Neredesiniz?"</p>

  <p>Sienna telefonun hoparlöründen duyulan konuşmayı dinlerken huzursuz bir şekilde yerinde kıpırdandı. Langdon planını uygulamaktan vazgeçmediğini ifade etmek için güven verici bir ifadeyle başını salladı.</p>

  <p>Langdon, Sienna'nın birkaç dakika önce kendisine göstermiş olduğu sokağın karşısındaki kasvetli otele bakarak, "Pensione la Fiorentina adında küçük bir oteldeyim," deyip Collins'e adresi verdi.</p>

  <p>Adam, "Tamamdır," dedi. "Hiçbir yere ayrılmayın. Odanızda kalın. Hemen birini gönderiyorum. Oda numaranız nedir?"</p>

  <p>Langdon bir numara uydurdu. "Otuz dokuz."</p>

  <p>"Pekâlâ. Yirmi dakika." Collins sesini alçalttı. "Bay Langdon, yaralanmışsınız ve kafanızın karışık olduğu belli; ama şunu bilmem gerekiyor... Hâlâ elinizde mi?"</p>

  <p><i>Elinizde mi?</i> Gizli kapaklı olsa da Langdon soruyu anlamıştı. Mutfak masasının üzerindeki biyotüpe baktı. "Evet efendim. Hâlâ elimde."</p>

  <p>Collins duyulur bir şekilde nefes verdi. "Sizden haber alamayınca biz düşündük ki... şey, en kötüsünü düşündük. İçim rahatladı. Bulunduğunuz yerde kalın. Bir yere ayrılmayın. Yirmi dakika sonra birisi kapınızı çalacak."</p>

  <p>Collins telefonu kapattı.</p>

  <p>Langdon hastanede uyandığından beri ilk defa rahatladığını hissediyordu. <i>Konsolosluk neler olduğunu biliyor, ben de yakında her şeyi öğrenirim.</i> Gözlerini kapatıp yavaş bir nefes verdi, kendini yeniden bir insan gibi hissediyordu. Başındaki ağrı geçmişti.</p>

  <p>Sienna şaka yollu, "Evet, her şey fazla MI6 havasında ilerliyordu," dedi. "Sen ajan mısın?"</p>

  <p>Langdon'ın o anda ne olduğu hakkında hiçbir fikri yoktu. İki günlük anılarını hatırlamıyor olması ve kendini anlaşılmaz bir durumun içinde bulması ona akıl almaz geliyordu; ama sonuçta buradaydı... Yirmi dakika sonra Amerikan Konsolosluğu'ndan bir memurla köhne bir otelde buluşacaktı.</p>

  <p><i>Burada neler oluyor?</i></p>

  <p>Ayrılmak üzere olduğu; ama yarım kalmış işleri varmış gibi hissettiği Sienna'ya baktı. Gözlerinin önünde ölen sakallı doktoru düşündü. Alçak sesle, "Sienna," dedi. "Arkadaşın... Dr. Marconi... çok üzgünüm."</p>

  <p>Sienna boş bir ifadeyle başını salladı.</p>

  <p>"Ve seni bunun içine sürüklediğim için çok üzgünüm. Hastanede farklı bir durumun olduğunu biliyorum ve eğer bir soruşturma olursa..." Sesi kesildi.</p>

  <p>Sienna, "Sorun değil," dedi. "Yer değiştirmeye alışkınım."</p>

  <p>Langdon, genç kadının gözlerinden, bu sabah onun için her şeyin değiştiğini okuyabiliyordu. Langdon'ın kendi hayatı şu anda tam bir kaostu; ama bu kadına daha çok acıyordu.</p>

  <p><i>O benim hayatımı kurtardı... ben onunkini mahvettim.</i></p>

  <p>Bir dakika boyunca sessizce oturdular, aralarındaki hava gittikçe ağırlaştı. İkisi de konuşmak istiyor; ama söyleyecek bir şey bulamıyor gibiydiler. Ne de olsa yabancıydılar. Birlikte çıktıkları kısa ve tuhaf yolculukta bir yol ayrımına gelmişlerdi ve artık ikisinin de kendi yollarını bulmaları gerekiyordu.</p>

  <p>Langdon sonunda, "Sienna, konsoloslukla bu işi halledince eğer senin için yapabileceğim bir şey olursa... lütfen," dedi.</p>

  <p>Sienna alçak sesle, "Teşekkür ederim," diyerek bakışlarını pencereye doğru çevirdi.</p>

  <p><br /></p>

  <p>Dakikalar ilerlerken Sienna Brooks boş gözlerle pencereden dışarı bakarak günün kendisine neler getireceğini düşünüyordu. Ne getirirse getirsin, gün biterken kendi dünyasının çok daha farklı olacağından emindi.</p>

  <p>Her ne kadar adrenalinden kaynaklandığını bilse de Amerikalı profesörü tuhaf bir şekilde çekici buluyordu. Yakışıklılığının yanı sıra, gerçekten iyi kalpli biri olduğu belliydi. Farklı bir hayatta Robert Langdon, onun birlikte olabileceği biriydi.</p>

  <p><i>Beni asla istemezdi,</i> diye düşündü. <i>Ben hasarlıyım.</i></p>

  <p>O anda pencerenin dışında bir şey gözüne takıldı. Yüzünü cama yaslayıp sokağa baktı. "Robert bak!"</p>

  <p>Langdon sokağa bakınca Pensione la Fiorentina'nın önünde duran gösterişli siyah BMW motosikleti gördü. Siyah deri kıyafetli ve kask takmış olan sürücü, ince ve güçlü görünüyordu. Zarifçe motosikletinden inip parlak siyah kaskını çıkarınca Sienna, Langdon'ın nefesinin kesildiğini duydu.</p>

  <p>Kadının kirpi gibi saçlarını fark etmemek imkânsızdı.</p>

  <p>Tanıdık bir silah çıkarıp susturucusunu kontrol ettikten sonra tekrar ceketinin cebine soktu. Ardından, ölümcül bir zarafetle yürüyerek otele girdi.</p>

  <p>Sienna korkudan gerilmiş bir sesle, "Robert," diye fısıldadı. "Amerikan hükümeti seni öldürmesi için birini göndermiş."</p>
</body>
</html>
