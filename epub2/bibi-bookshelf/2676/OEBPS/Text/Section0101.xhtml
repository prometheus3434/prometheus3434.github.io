<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>93. Bölüm</h1>

  <p>Lagündeki Ajan Brüder aniden durdu. Tovatech kalem fenerinin halojen ışığı, suya gömülmüş sarnıç zeminindeki metal bir cisme vurmuştu.</p>

  <p>Güçlükle nefes alan Brüder, suda herhangi bir çalkantı yaratmamaya dikkat ederek bir adım daha yaklaştı. Bu şeffaf yüzeyin altında, zemine tutturulmuş titanyum bir dikdörtgeni seçebiliyordu.</p>

  <p><i>Zobrist'in levhası.</i></p>

  <p>Su o kadar berraktı ki, ertesi günün tarihini ve beraberindeki yazıyı okuyabiliyordu:</p>

  <p>BURADA, BU TARİHTE,<br />
  DÜNYA SONSUZA DEK DEĞİŞTİ.</p>

  <p>Güveni artan Brüder kendi kendine, <i>yeniden düşün,</i> dedi. <i>Bunu durdurmak için yarına kadar önümüzde saatler var.</i></p>

  <p>Zobrist'in görüntülerini hayalinde canlandıran Brüder, iple bağlanmış Solublon torbayı görebilmek için fenerinin ışığını yavaşça kaydırdı. Işık, karanlık suları aydınlatırken, aklı karışan Brüder gözlerini kıstı.</p>

  <p><i>Torba yok.</i></p>

  <p>Işığı sol tarafın biraz daha ilerisine, torbanın kayıtta göründüğü noktaya tuttu.</p>

  <p>Hiçbir şey yoktu.</p>

  <p><i>Ama... buradaydı!</i></p>

  <p>İleri doğru bir adım daha atarken dişlerini sıkan Brüder, fener ışığını her yöne çevirdi.</p>

  <p>Torba yoktu. Sadece levha vardı.</p>

  <p>Ümit dolu kısa bir an için, belki de bu tehlikenin, gün boyunca karşılaştığı başka pek çok şey gibi bir yalandan ibaret olabileceğini düşündü.</p>

  <p><i>Hepsi kandırmaca mıydı?!</i></p>

  <p><i>Zobrist bizi yalnızca korkutmak mı istedi?!</i></p>

  <p>Ama sonra gördü.</p>

  <p>Levhanın solunda, ucu boş bir ip lagünün zemininde yatıyordu. Gevşek ip, sudaki cansız bir solucanı andırıyordu. İpin diğer ucunda minik bir plastik mandal vardı ve ucundan Solublon plastiğinin parçaları sallanıyordu.</p>

  <p>Brüder şeffaf torbanın kalıntısına bakakaldı. Patlamış bir balonun düğüm yeri gibi ipin ucunda kalmıştı.</p>

  <p>Gerçeği yavaşça kabullendi.</p>

  <p><i>Çok geç kaldık.</i></p>

  <p>Suyun altındaki torbanın çözündüğünü ve parçalandığını... ölümcül muhteviyatının suya yayıldığını... ve lagünün yüzeyine kabarcıklar halinde yükseldiğini hayal etti.</p>

  <p>Fenerinin düğmesini titreyen parmağıyla kapatıp kendine gelmek için karanlıkta bir süre durdu.</p>

  <p>Düşünceleri kısa sürede duaya dönüştü.</p>

  <p><i>Tanrım bize yardım et.</i></p>

  <p><br /></p>

  <p>Sarnıca inen merdivenlerin yarısına gelen Sinskey daha net duyabilmek için telsize, "Ajan Brüder tekrar edin!" diye bağırdı. "Anlamadım!"</p>

  <p>Merdivenlerden, yukarıdaki açık kapıya doğru çıkarken sıcak bir esinti yüzünü yaladı. Dışarıda, TTD ekibi gelmiş, Brüder'in kararını beklerken, hazmat ekipmanını gözden uzak tutmaya çalışarak binanın arkasında hazırlanıyordu.</p>

  <p>"... torba kopmuş..." Brüder'in sesi Sinskey'nin telsizinde cızırdadı. "... ve... karışmış."</p>

  <p><i>Ne?!</i> Sinskey merdivenlerden aşağı koşarken, yanlış anlamış olmak için dua etti. "Tekrar et!" derken, orkestra müziğinin yükseldiği merdivenlerin sonuna gelmişti.</p>

  <p>Brüder'in sesi şimdi daha net duyuluyordu. "... tekrar ediyorum... bulaşıcı hastalık serbest kalmış!"</p>

  <p>Öne doğru sendeleyen Sinskey, neredeyse merdivenlerin sonundaki sarnıç girişine düşüyordu. Bu nasıl olur?</p>

  <p>Brüder, "Torba çözünmüş!" diye bağırdı. "Hastalık suya karışmış!"</p>

  <p>Dr. Sinskey soğuk terler dökerken bakışlarını kaldırdı ve önünde duran yeraltı dünyasını anlamaya çalıştı. Kırmızımsı buğunun içinden, yüzlerce sütunun yükseldiği geniş bir su havzası gördü. Bundan başka, insanlar da vardı.</p>

  <p>Yüzlerce.</p>

  <p>Sinskey olan bitenden habersiz insanlara baktı; Zobrist'in tuzağına düşmüşlerdi. İçgüdüsel bir tepki verdi. "Ajan Brüder, hemen yukarı gelin. Burayı derhal boşaltıyoruz."</p>

  <p>Brüder anında cevap verdi. "Kesinlikle olmaz! Kapıları kilitleyin! Kimse buradan çıkmıyor!"</p>

  <p>Dünya Sağlık Örgütü'nün direktörü olan Elizabeth Sinskey, emirlerinin sorgulanmadan uygulanmasına alışkındı. Bir an için TTD ajanının sözlerini yanlış anladığını sandı. <i>Kapıları kilitleyin mi?!</i></p>

  <p>"Dr. Sinskey!" Brüder müziği bastıracak bir sesle bağırdı. "Beni duyuyor musunuz?! Lanet olası kapıları kapatın!"</p>

  <p>Brüder emri yineledi; ama boşunaydı. Sinskey onun haklı olduğunu biliyordu. Olası bir salgın durumunda, karantinaya almak tek güvenilir seçenekti.</p>

  <p>Sinskey farkında olmadan uzanıp nazarlığını tuttu. <i>Çoğu kurtarmak için azı feda etmek.</i> Artan bir kararlılıkla telsizi dudaklarına götürdü. "Tamam Ajan Brüder. Kapıların kilitlenmesi için emir veriyorum."</p>

  <p>Sinskey sarnıcın dehşetine arkasını dönüp, kapıların kilitlenmesi emrini verecekken kalabalığın aniden telaşlandığını gördü.</p>

  <p>Biraz ileride, çarşaflı bir kadın gezinti yolunun üzerindeki kalabalığı yararak kendisine doğru ilerliyor, koşarken başkalarına çarpıyordu. Bu çarşaflı kadın sanki dosdoğru Sinskey'ye ve çıkışa yönelmişti.</p>

  <p>Arkasından bir adamın koştuğunu gören Sinskey içinden, kovalanıyor, dedi.</p>

  <p>Ama sonra donakaldı. <i>Bu Langdon!</i></p>

  <p>Sinskey'nin gözleri yeniden çarşaflı kadına döndü; gezinti yolunun üstündeki insanlara Türkçe bir şeyler seslenirken daha hızlı koşmaya başlamıştı. Sinskey Türkçe bilmiyordu; ama insanların panik halinden anladığı kadarıyla kadının sözleri, kalabalık bir tiyatroda "Yangın var!" diye bağırmakla eşdeğerdi.</p>

  <p>Panik tüm kalabalığa yayıldığında, merdivenlere koşan yalnızca çarşaflı kadınla Langdon değildi.</p>

  <p>Herkes koşmaya başlamıştı.</p>

  <p>Yaklaşan izdihama arkasını dönen Sinskey, merdivenlerden yukarı, ekibine çaresizlik içinde bağırdı.</p>

  <p>"Kapıları kilitleyin! Sarnıcı kapatın! HEMEN!"</p>

  <p><br /></p>

  <p>Langdon merdivenlerin köşesinde kayarak dururken, Sinskey merdivenleri yarıya kadar çıkmış, yukarı doğru tırmanıyor, kapıların kapatılması için bağırıyordu. Tam ayağının dibindeki Sienna Brooks, ıslanmış çarşafıyla yukarı doğru çıkmaya çalışıyordu.</p>

  <p>Hemen peşlerindeki Langdon, dehşete kapılan konser dinleyicisinin titreşim dalgasını hissetti.</p>

  <p>Sinskey bir kez daha, "Çıkışı kilitleyin!" diye bağırdı.</p>

  <p>Langdon'ın bacakları onu tek adımda üç basamak yukarı taşıyor, Sienna'ya yetişiyordu. Yukarıdaki çift kanatlı ağır kapının içeri doğru kapandığını gördü.</p>

  <p><i>Çok yavaş.</i></p>

  <p>Sinskey'yi omzundan tutan Sienna, önüne geçmek için ondan destek aldı ve çıkışa doğru var gücüyle tırmandı. Sinskey sendeleyip dizlerinin üstüne düşünce, çok sevdiği nazarlığı beton basamaklara çarparak ikiye ayrıldı.</p>

  <p>Langdon durup, düşen kadına yardım etme içgüdüsüyle mücadele etti, sonra yanından koşarak geçti ve en üst basamağa sıçradı.</p>

  <p>Sienna şimdi yalnızca birkaç metre ilerideydi; elini uzatsa yakalayacaktı; ama o da düzlüğe çıkmıştı ve kapılar yeterince hızlı kapanmıyordu. Genç kadın hiç hızını kesmeden, dar aralıktan geçmek için ince bedenini yan çevirdi.</p>

  <p>Tam kapıdan geçmek üzereyken çarşafı bir menteşeye takıldı ve özgürlüğe birkaç santim kala iki kanadın arasına sıkıştı.</p>

  <p>Kaçmak için kıvranırken Langdon uzanıp onu çarşafından yakaladı. Sıkışan çarşafı döndürerek onu geri çekmeye çalıştı; ama Sienna çılgınca debelendi ve sonunda Langdon'ın elinde yalnızca ıslak bir kumaş yığını kaldı.</p>

  <p>Kumaşın üzerine kapanan kapılar az daha Langdon'ın elini sıkıştırıyordu. Kapı arasına sıkışmış olan pamuklu kumaş, dışarıdakilerin kapıları tam kapatmasına müsaade etmiyordu.</p>

  <p>Langdon dar aralıktan, Sienna Brooks'un sokak lambalarının altında parlayan çıplak başıyla, kalabalık caddede koşarak karşıya geçtiğini gördü. Gün boyunca giydiği süveter ve blucin üzerindeydi. Langdon birden ihanete uğradığı hissine kapılarak öfkelendi.</p>

  <p>Bu his yalnızca bir an sürdü. Ani ve ezici bir ağırlık Langdon'ı kapıya yapıştırdı.</p>

  <p>Arkasındaki güruh yetişmişti.</p>

  <p>Merdivenler dehşet ve şaşkınlık dolu bağırışlarla yankılanırken, aşağıdaki orkestranın senfonisi karmakarışık bir kakofoniye dönüşmüştü. Kapıya biriken kalabalığın ağırlığı her saniye artıyor, arkasındaki insan kalabalığıyla önündeki ağır, ahşap kapıların arasına sıkışmış olan Langdon'ın göğüskafesi artık kendisine ağrı veriyordu.</p>

  <p>Ardından, kapılar dışarı doğru patlar gibi açıldı ve Langdon şampanya şişesinden fırlayan bir mantar gibi sokağa atıldı. Kaldırımda sendelerken neredeyse caddeye düşüyordu. Arkasındaki insan güruhu, zehirlenmiş bir karınca yuvasından kaçan karıncalar gibi toprağın üzerine akın ediyordu.</p>

  <p>Hengâmenin sesini duyan TTD ekibi şimdi binanın arkasından çıkmıştı. Hazmat giysileri ve gaz maskeleri paniği artırmaktan başka işe yaramadı.</p>

  <p>Arkasını dönen Langdon gözleriyle caddenin karşı tarafında Sienna'yı aradı. Ama tüm görebildiği trafik, ışıklar ve kargaşadan ibaretti.</p>

  <p>Sonra bir anlığına, caddenin solunda kalan tarafında, çıplak bir başın solgun derisi parladı. Kalabalık kaldırımda koşarak köşede gözden kayboldu.</p>

  <p>Arkasından çaresizce bakan Langdon, Sinskey'yi, polisi veya kaim hazmat giysileri giymeyen TTD ajanını aradı.</p>

  <p>Hiçbiri yoktu.</p>

  <p>Tek başına kaldığını biliyordu.</p>

  <p>Hiç tereddüt etmeden Sienna'nın peşinden koşmaya başladı.</p>

  <p><br /></p>

  <p>Aşağılarda, sarnıcın iyice derinliklerinde Ajan Brüder beline kadar gelen suyun içinde tek başına ayakta duruyordu. Korku içindeki dinleyicilerle müzisyenler çıkışa doğru koşup, merdivenlerin yukarısında gözden kaybolurken, tüm bu hengâmenin sesleri karanlıkta yankılanıyordu.</p>

  <p>Brüder korkuyla, <i>kapılar hiç kapatılmadı,</i> diye düşündü. <i>Karantinaya alamadık.</i></p>
</body>
</html>
