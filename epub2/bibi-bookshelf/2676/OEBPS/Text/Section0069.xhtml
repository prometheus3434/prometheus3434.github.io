<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>61. Bölüm</h1>

  <p><i>Langdon, Cenevre'ye mi gidiyor?</i></p>

  <p>Dr. Elizabeth Sinskey, Floransa'dan hızla batıya, şehrin dışındaki özel bir havaalanına doğru ilerleyen minibüsün arka koltuğunda sarsılırken kendini gittikçe daha kötü hissediyordu.</p>

  <p>Sinskey kendi kendine, <i>Cenevre kulağa hiç mantıklı gelmiyor,</i> diye düşündü.</p>

  <p>Cenevre ile kurulabilecek tek mantıklı bağlantı, Dünya Sağlık Örgütü'nün genel merkezinin burada bulunmasıydı. Langdon beni mi arıyor? Langdon, Sinskey'nin burada, Floransa'da olduğunu bildiği için bu da hiç mantıklı gelmiyordu.</p>

  <p>Şimdi aklına başka bir şey gelmişti.</p>

  <p><i>Tanrım... Zobrist, Cenevre'yi mi hedefliyor?</i></p>

  <p>Zobrist, simgebilime düşkün bir adamdı ve Sinskey'yle bir yıl süren mücadelesi düşünüldüğünde, Dünya Sağlık Örgütü'nün genel merkezinde "sıfır noktası" yaratmanın hiç kuşkusuz ince bir tarafı vardı. Ama yine de Zobrist salgın için uygun bir başlangıç noktası arıyorsa, Cenevre yanlış bir seçimdi. Şehir, diğer metropollere nazaran coğrafi bakımdan daha uzakta kalıyordu ve yılın bu zamanında oldukça soğuktu. Salgınların çoğu, çok kalabalık ve daha sıcak bölgelerde kök salardı. Cenevre deniz seviyesinden üç yüz metre yukarıdaydı ve dünyada bir salgın hastalık başlatmak için uygun bir yer değildi. <i>Zobrist beni ne kadar küçümserse küçümsesin.</i></p>

  <p>Bu yüzden soru hâlâ havada kalıyordu; Langdon oraya niye gidiyordu? Amerikalı profesörün tuhaf seyahat rotasının yanında, geçen akşam başlayan açıklaması güç davranışlarına her dakika bir yenisi ekleniyordu. Sinskey tüm bunlara mantıklı bir açıklama bulmakta zorlanıyordu.</p>

  <p><i>Langdon kimin tarafında?</i></p>

  <p>Sinskey, Langdon'ı sadece birkaç gündür tanıyor olsa da insanları tahlil etmekte genellikle çok iyiydi ve Robert Langdon gibi bir adamın parayla baştan çıkarılabileceğine inanmıyordu. Ama yine de, dün akşam bizimle yaptığı anlaşmayı bozdu. Şimdi de düzenbaz bir casus gibi ortalıkta dolaşıyordu. <i>Bir şekilde, Zobrist'in eylemlerinin çarpık bir mantığı olduğuna ikna mı oldu?</i></p>

  <p>Bu düşünce tüylerinin ürpermesine neden oldu.</p>

  <p>Kendi kendini, hayır, diye telkin etti. <i>Hakkında söylenenleri çok iyi biliyorum; o, bundan daha iyi biri.</i></p>

  <p>Sinskey, Robert Langdon'la dört gece önce, artık Dünya Sağlık Örgütü'nün mobil koordinasyon merkezi olarak hizmet veren C-130 nakliye uçağının içinde tanışmıştı.</p>

  <p>Uçak, Cambridge, Massachusetts'in yirmi dört kilometre uzağındaki Hanscom Sahası'na indiğinde saat yediyi biraz geçiyordu. Sinskey daha önce telefonla görüştüğü meşhur akademisyenin nasıl biri çıkacağını kestiremiyordu; ama kendinden emin bir ifadeyle uçağın arka tarafına yürüyerek samimi bir gülümsemeyle onu selamladığında hem şaşırmış hem de memnun olmuştu.</p>

  <p>Langdon sertçe elini sıkarak, "Sanırım, Dr. Sinskey sizsiniz?" demişti.</p>

  <p>"Profesör, sizinle tanışmak bir şeref."</p>

  <p>"O şeref bana ait. Tüm yaptıklarınız için teşekkürler."</p>

  <p>Langdon uzun boylu ve yakışıklı bir adamdı, boğuk bir sesi vardı. Sinskey, adamın derse girerken üzerindeki tüvit ceket, haki pantolon ve mokasenleri tercih ettiğini düşündü, ne de olsa önceden haber verilmeden kampustan apar topar alınmıştı. Ayrıca, tahmin ettiğinden daha genç ve formdaydı, bu da Elizabeth'in kendi yaşını hatırlamasına neden oldu. <i>Neredeyse onun annesi yaşındayım.</i></p>

  <p>Yorgun bir ifadeyle gülümsedi. "Geldiğiniz için teşekkür ederim profesör."</p>

  <p>Langdon, Sinskey'nin kendisini alması için gönderdiği espri anlayışı olmayan adamı göstererek, "Arkadaşınız bana başka bir seçenek bırakmadı," dedi.</p>

  <p>"İyi. Ona bunun için para ödüyorum."</p>

  <p>Langdon, kadının kolyesine bakarak, "Güzel bir nazarlık," dedi. "Lapis lazuli mi?"</p>

  <p>Sinskey başını evet anlamında sallayıp, dikey duran bir asaya sarılı yılan şeklinde kesilmiş taş nazarlığa baktı. "Tıbbın sembolü; caduceus. Ama bunu zaten bildiğinize eminim."</p>

  <p>Langdon sanki bir şey söylemek istiyormuş gibi aniden başını kaldırdı.</p>

  <p>Sinskey onu bekledi. <i>Evet?</i></p>

  <p>Fikrini değiştirdiği belli olan Langdon nazikçe gülümseyip konuyu değiştirdi. "Pekâlâ, neden buradayım?"</p>

  <p>Elizabeth paslanmaz çelikten bir masanın etrafında düzenlenen eğreti toplantı alanını gösterdi. "Lütfen oturun. Bakmanızı istediğim bir şey var."</p>

  <p>Langdon masaya doğru yürürken Sinskey onun gizli bir toplantı ihtimali karşısında şaşırmış olmasına rağmen huzursuz görünmediğini fark etti. <i>Kendinden ne kadar da emin bir adam.</i> Buraya neden getirildiğini öğrenince de bu kadar rahat olup olmayacağını merak ediyordu.</p>

  <p>Elizabeth, Langdon yerine oturur oturmaz hiçbir giriş konuşması yapmadan kendisi ve takımının yaklaşık on iki saat önce Floransa'daki bir emanet kasasından ele geçirdikleri nesneyi gösterdi.</p>

  <p>Langdon küçük silindir oymayı iyice inceledikten sonra Elizabeth'in zaten bildiği kısa bir bilgi verdi. Nesne, baskı resim yapmak için kullanılan eski bir silindir mühürdü. Üzerinde üç başlı şeytanın korkunç bir resmi ve bir kelime vardı; <i>saligia.</i></p>

  <p>Langdon, "Saligia" dedi. "Latince bir anımsatıcı..."</p>

  <p>Elizabeth, "Yedi Ölümcül Günah'ın," dedi. "Evet, araştırdık."</p>

  <p>"Pekâlâ..." Langdon'ın kafası karışmış gibiydi. "Buna bakmamı istemenizin bir nedeni var mı?"</p>

  <p>"Aslında evet." Sinskey silindiri eline alıp sertçe sallamaya başlayınca karıştırıcı bilyeler tıkırdadı.</p>

  <p>Langdon kadının hareketi karşısında şaşırmış gibiydi; ama ona ne yaptığını sormasına fırsat kalmadan silindirin ucu parlamaya başladı. Dr. Sinskey uçağın duvarındaki düz yalıtım parçasını gösterdi.</p>

  <p>Profesör hafifçe ıslık çalarak duvara yansıyan görüntüye baktı.</p>

  <p>Langdon, "Botticelli'nin <i>Mappa dell'Inferno'su,</i>" dedi. "Dante'nin <i>Cehennem'</i>inden ilham almış. Büyük ihtimalle bunu da biliyorsunuzdur."</p>

  <p>Elizabeth başını salladı. O ve ekibi, resmin kime ait olduğunu bulmak için interneti kullanmışlardı.</p>

  <p>Sinskey resmin, <i>Venüs'ün Doğıışu</i> ve <i>Primavera</i> şaheserleriyle tanınan Botticelli'ye ait olduğunu öğrenince şaşırmıştı. Sinskey doğurganlığı ve hayatın yaratılışını tasvir etmelerine ve ona kendi trajik yetersizliğini hatırlatmalarına rağmen bu iki eseri de çok severdi. Başka yönlerden son derece verimli olan hayatının tek pişmanlığı buydu.</p>

  <p>Sinskey, "Bu resimdeki sembolizmi bana anlatabileceğini umuyordum," dedi.</p>

  <p>Langdon gecenin başından beri ilk kez rahatsız olmuş görünüyordu. "Beni bu yüzden mi çağırdınız? Bunun acil bir durum olduğunu söylediğinizi sanıyordum."</p>

  <p>"Bu da benim espri anlayışım."</p>

  <p>Langdon sabırla içini çekti. "Dr. Sinskey genel olarak konuşuyorum, eğer belirli bir resim hakkında bilgi almak istiyorsanız, orijinalinin bulunduğu müzeyi aramalısınız. Bu durumda, aramanız gereken yer Vatikan'daki Biblioteca Apostólica. Vatikan'ın mükemmel ikonoloji uzmanları var ve..."</p>

  <p>"Vatikan benden nefret ediyor."</p>

  <p>Langdon ona şaşırmış bir ifadeyle baktı. "Sizden de mi? Sadece benden nefret ettiklerini sanıyordum."</p>

  <p>Elizabeth üzgün bir ifadeyle gülümsedi. "Dünya Sağlık Örgütü, doğum kontrolünün evrensel sağlığın anahtarlarından biri olduğuna inanıyor. Hem AIDS gibi cinsel yoldan bulaşan hastalıklarla savaşmak için, hem de genel nüfus kontrolü için."</p>

  <p>"Ve Vatikan farklı düşünüyor."</p>

  <p>"Oldukça. Üçüncü dünya ülkelerini doğum kontrolünün kötü olduğuna inandırmak için çok büyük emek ve muazzam paralar harcadılar."</p>

  <p>Langdon onu anladığını gösteren bir gülümsemeyle, "Ah, evet," dedi. "Dünyaya nasıl seks yapacaklarını seksen yaşındaki bekâr erkeklerden daha iyi kim öğretebilir?"</p>

  <p>Sinskey, profesörden her geçen dakika daha da çok hoşlanıyordu.</p>

  <p>Silindiri tekrar şarj etmek için salladıktan sonra resmi yeniden duvara yansıttı. "Profesör yakından bakın."</p>

  <p>Langdon resmin yanına gitti. İncelerken resme yaklaşmaya başladı. Sonra aniden durdu. "Çok tuhaf. Değiştirilmiş."</p>

  <p><i>Anlaması uzun sürmedi.</i> "Evet, değiştirilmiş ve bana bu değişikliklerin ne anlama geldiğini anlatmanızı istiyorum."</p>

  <p>Langdon sessizce tüm resmi incelemeye başladı ve on harfli <i>catrovacer</i> kelimesini... ve veba maskesini... ve "ölümün gözleri" ile ilgili tuhaf alıntıyı anlamaya çalıştı.</p>

  <p>Langdon, "Bunu kim yaptı?" diye sordu. "Nereden geldi?"</p>

  <p>"Aslında, ne kadar az şey bilirseniz o kadar iyi. Bu değişiklikleri analiz edebilmenizi ve bana ne anlama geldiklerini söyleyebilmenizi umut ediyorum." Köşedeki çalışma masasını gösterdi.</p>

  <p>"Burada mı? Hemen mi?"</p>

  <p>Elizabeth başını salladı. "Emrivaki olduğunu biliyorum; ama bunun bizim için önemini kelimelerle anlatamam." Duraksadı. "Ölüm kalım meselesi olabilir."</p>

  <p>Langdon endişeli bir ifadeyle ona baktı. "Bunu çözmek biraz zaman alabilir; ama sizin için bu kadar önemliyse sanırım..."</p>

  <p>Sinskey fikrini değiştirmesine fırsat bırakmadan, "Teşekkür ederim," dedi. "Aramanız gereken biri var mı?"</p>

  <p>Langdon başını hayır anlamında sallayıp, ona yalnız geçireceği bir hafta sonu planlamış olduğunu söyledi.</p>

  <p><i>Mükemmel.</i> Sinskey ona projektörle birlikte kâğıt, kalem ve güvenli bir uydu bağlantısı olan bir dizüstü bilgisayar vererek masasına yerleştirdi. Langdon, Dünya Sağlık Örgütü'nün değiştirilmiş bir Botticelli resmiyle neden bu kadar ilgilendiğini anlayamıyordu; ama itaatle işini yaptı.</p>

  <p>Dr. Sinskey onun büyük buluşunu yapmadan önce saatlerce resmi inceleyebileceğini tahmin ederek kendi işleriyle meşgul olmaya karar verdi. Zaman zaman onun projektörü salladığını ve defterine birtakım notlar aldığını duyuyordu. On dakika geçmeden Langdon kalemini bırakıp, <i>"Cerca trova,"</i> diye açıkladı.</p>

  <p>Sinskey ona baktı "Ne?"</p>

  <p>Langdon, <i>"Cerca trova,"</i> diye tekrar etti. "Ara, bulacaksın. Şifre bunu söylüyor."</p>

  <p>Sinskey telaşla ona doğru koşup yanına oturdu. Langdon, Dante'nin cehenneminin seviyelerinin sırasının karıştırılmış olduğunu ve doğru sıralamaya sokulduklarında İtalyanca cerca trova kelimesinin ortaya çıktığını açıklarken büyük bir şevkle dinledi.</p>

  <p>Sinskey, <i>ara ve bul,</i> diye düşündü. Bu akıl hastasının bana mesajı bu mu? Cümle doğrudan bir meydan okuma gibiydi. Çılgın adamın Dış İlişkiler Konseyi binasında yaptıkları görüşme sırasında kendisine söylediği rahatsız edici son kelimeler zihninde canlandı: <i>"O halde dans etmeye başladık demektir."</i></p>

  <p>Langdon düşünceli bir ifadeyle kadını inceleyerek, "Renginiz soldu," dedi. "Sanırım, beklediğiniz mesaj bu değildi."</p>

  <p>Sinskey kendini toparlayıp boynundaki nazarlığı düzeltti. "Tam olarak değil. Söyler misiniz... bu cehennem haritasının bana bir şeyi aramamı söylediğini düşünüyor musunuz?"</p>

  <p>"Evet. <i>Cerca trova."</i></p>

  <p>"Peki, nerede aramam gerektiğini söylüyor mu?"</p>

  <p>Langdon çenesini ovarken, bilgi almak için can atan diğer çalışanlar etraflarında toplanmaya başlamıştı. "Açıkça değil... hayır, ama nereden başlamanız gerektiği hakkında bir fikrim var."</p>

  <p>Sinskey, Langdon'ın beklediğinden daha sert bir ifadeyle, "Söyleyin," dedi.</p>

  <p>"Floransa, İtalya'ya ne dersiniz?"</p>

  <p>Sinskey tepki vermemek için elinden geleni yaptı; ama personeli onun kadar kontrollü değildi. Şaşkın ifadelerle birbirlerine baktılar. Biri telefona sarılıp bir arama yaptı. Diğeri uçağın ön tarafındaki kapıya doğru koşturdu.</p>

  <p>Langdon şaşırmıştı. "Yanlış bir şey mi söyledim?"</p>

  <p>Sinskey, <i>kesinlikle,</i> diye düşündü. "Neden Floransa dediniz?"</p>

  <p>Vecchio Sarayı'ndaki Vasari freskiyle ilgili uzun zamandır süren gizemi aktaran Langdon, <i>cerca trova</i> kelimeleri için doğru yerin orası olduğunu belirtti.</p>

  <p>Yeteri kadarını duyduğunu düşünen Sinskey, <i>o zaman Floransa'dır,</i> diye düşündü. Ezeli düşmanının Vecchio Sarayı'ndan üç blok ötede ölüme atlamış olması tesadüf olamazdı.</p>

  <p>"Profesör," dedi. "Daha önce size nazarlığımı gösterdiğimde ve onun hekimliğin simgesi olan yılanlı asa olduğunu söylediğimde duraksadınız, sanki bir şey söylemek ister gibiydiniz; ama sonra fikrinizi değiştirdiniz. Ne söyleyecektiniz?"</p>

  <p>Langdon başını iki yana salladı. "Hiçbir şey. Çok saçmaydı. Bazen içimdeki profesör biraz küstah olabiliyor."</p>

  <p>Sinskey gözlerinin içine baktı. "Bunu soruyorum, çünkü size güvenebileceğimi bilmeliyim. Ne söyleyecektiniz?"</p>

  <p>Langdon yutkunup öksürdü. "Bir önemi yok; ama nazarlığınızın tıbbın eski bir simgesi olduğunu söylediniz, ki bu doğru. Ama ona caduceus diyerek çok yaygın bir hata yaptınız. Caduceus'ta asanın üzerinde iki yılan ve tepesinde de kanatlar vardır. Sizin nazarlığınızda bir tane yılan var ve kanatlar yok. Sizin sembolünüzün ismi..."</p>

  <p>"Asklepios'un Asası."</p>

  <p>Langdon şaşırarak başını salladı. "Evet. Kesinlikle."</p>

  <p>"Biliyorum. Dürüstlüğünüzü test ediyordum."</p>

  <p>"Efendim?"</p>

  <p>"Rahatsız olabileceğimi göze alarak bana gerçeği söyleyip söylemeyeceğinizi merak ettim."</p>

  <p>"Anlaşılan sınıfta kaldım."</p>

  <p>"Bunu bir daha yapmayın. Bu işte birlikte çalışacaksak birbirimize karşı tamamıyla dürüst olmalıyız."</p>

  <p>"Birlikte çalışmak mı? İşimiz bitmedi mi?"</p>

  <p>"Hayır profesör, işimiz bitmedi. Bir şeyi bulmama yardım etmeniz için benimle Floransa'ya gelmenizi istiyorum."</p>

  <p>Langdon kadına bakakaldı. "Bu akşam mı?"</p>

  <p>"Evet. Size durumun ne kadar kritik olduğunu henüz anlatmadım."</p>

  <p>Langdon başını iki yana salladı. "Bana ne anlatacağınız hiç önemli değil. Floransa'ya gitmek istemiyorum."</p>

  <p>Kadın sertçe, "Ben de," dedi. "Ama ne yazık ki, zamanımız azalıyor."</p>
</body>
</html>
