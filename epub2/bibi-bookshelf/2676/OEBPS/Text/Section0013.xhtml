<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>5. Bölüm</h1>

  <p>Telefonunun tiz ziliyle Amir, gözlerini Adriyatik'in sakinleştirici sisinden ayırdı ve hızla kamarasındaki ofisine doğru ilerledi.</p>

  <p>Sabırsızlık içinde, <i>nihayet,</i> diye düşündü.</p>

  <p>Masasının üzerindeki bilgisayar ekranı hareketlenmişti. Aramanın, bu gemiye bağlanmadan önce izi sürülemeyen dört yönlendirici tarafından yeniden yönlendirilerek bir İsveç Sectra Tiger XS özel ses şifreleyen telefonundan geldiğini bildiriyordu.</p>

  <p>Kulaklığını taktı. "Ben Amir," diye cevapladı, yavaş ve özenle konuşuyordu. "Konuşun."</p>

  <p>Ses, "Ben Vayentha," diye karşılık verdi.</p>

  <p>Amir, kadının sesinde alışılmadık bir tedirginlik sezdi. Saha ajanları çok nadir Amir'le doğrudan konuşurlardı ve daha da nadir olarak dün akşamki gibi bir fiyaskodan sonra onun için çalışmaya devam ederlerdi. Yine de Amir'in krizi çözmek için sahada bir ajana ihtiyacı vardı ve Vayentha bu iş için en iyi kişiydi.</p>

  <p>Vayentha, "Yeni bir haberim var," dedi.</p>

  <p>Amir sessiz kaldı. Bu, kadının devam etmesini gösteren bir işaretti.</p>

  <p>Kadın duygusuz bir ses tonuyla konuşuyordu, profesyonelliğini göstermeye çalıştığı çok açıktı. "Langdon kaçtı," dedi. "Nesne yanında."</p>

  <p>Amir masasına oturdu ve bir süre sessiz kaldı. "Anlaşıldı," dedi. "Sanırım, en kısa sürede polise gidecektir."</p>

  <p><br /></p>

  <p>Amir'in iki güverte aşağısında, geminin güvenli kumanda merkezinde, kıdemli yönetici Laurence Knowlton özel bölmesinde oturuyordu. Amir'in görüşmesinin bittiğini fark etti. Haberlerin iyi olmasını umuyordu. Son iki gündür Amir fazla gergindi ve gemideki tüm çalışanlar çok önemli bir operasyonun söz konusu olduğunu hissediyorlardı.</p>

  <p><i>Çıta tahmin edilemeyecek kadar yüksek ve Vayentha bu defa işi becerse iyi olur.</i></p>

  <p>Knowlton dikkatli bir şekilde hazırlanmış oyun planlarını yönetmeye alışkındı; ama bu senaryo kaosa dönüşmüştü ve Amir yönetimi bizzat ele almıştı.</p>

  <p><i>Meçhul bir bölgeye girdik.</i></p>

  <p>O sırada dünya çapında devam eden altı farklı görev, Konsorsiyum'un diğer saha ofislerinden hizmet alıyor, bu şekilde Amir ve <i>The Mendacium'</i>daki personel sadece bu işe odaklanabiliyordu.</p>

  <p>Müşterileri birkaç gün önce Floransa'da intihar etmişti; ama listesinde Konsorsiyum'un hâlâ sunması gereken bir sürü hizmet vardı. Bunlar, sonuçları ne olursa olsun adamın bu organizasyona emanet ettiği özel görevlerdi ve Konsorsiyum her zamanki gibi hiç sorgulamadan aldığı işi bitirmek niyetindeydi.</p>

  <p>Knowlton yerine getirmek amacıyla, ben emirlerimi aldım, diye düşündü. Ses geçirmez cam bölmesinden çıkıp bazıları şeffaf, bazıları da mat olan yarım düzine başka bölmenin yanından geçti. Nöbetçi subaylar içeride aynı görevin başka aşamalarıyla ilgileniyorlardı.</p>

  <p>Knowlton ana kumanda odasında ilerlerken başıyla teknik ekibi selamlayıp içinde on iki sağlam kutu bulunan küçük bir kasaya girdi. Kutulardan birini açıp içindekini çıkardı; bu seferki, sadece parlak kırmızı bir harici bellekti. İlişikteki görev kartına göre, harici belleğin içinde, müşterinin ertesi sabah belirli bir saatte önemli medya kuruluşlarına gönderilmesini istediği uzun bir kayıt dosyası vardı.</p>

  <p>Yarınki isimsiz yükleme hayli kolay olacaktı; ama akış çizelgesinde; bu dosyayı belirli bir saatte yüklemeden önce Konsorsiyum'a şifre çözümlerinin, derlemelerin veya gerekli olabilecek diğer hazırlıkların yapılabilmesi için yeteri kadar zaman tanımak amacıyla <i>bugün,</i> yani teslimden yirmi dört saat önce yeniden incelenecek diye işaretlenmişti.</p>

  <p><i>Hiçbir şey şansa bırakılmaz.</i></p>

  <p>Knowlton şeffaf bölmesine döndü ve ağır cam kapıyı kapatıp dış dünyayla ilgisini kesti.</p>

  <p>Duvardaki bir düğmeyi çevirince bölmesini çevreleyen camlar anında matlaştı. Mahremiyet için <i>The Mendacium'</i>daki bütün ofisler "asılı partikül düzen" tekniğine göre imal edilmiş, "akıllı cam" da denilen camlardan yapılmışlardı. APD camının şeffaflığı, panelin içinde asılı duran çubuk benzeri milyonlarca minik parçacığı bir araya getiren veya rasgele dağıtan bir elektrik akımının uygulanması ya da kesilmesiyle kolaylıkla kontrol edilebiliyordu. Bölümlere ayırma, Konsorsiyum'un başarısının temel taşıydı.</p>

  <p><i>Sadece kendi görevinle ilgilen. Hiçbir şey paylaşma.</i></p>

  <p>Artık özel alanında rahat bir şekilde oturan Knowlton, harici belleği bilgisayarına takıp dosyayı tıkladı ve görevine başladı.</p>

  <p>Ekranı anında karardı... ve hoparlörlerden yumuşak bir su çırpıntısı duyuldu. Ekranda yavaş yavaş bir resim belirdi... belirsiz ve karanlık. Karanlıkta bir sahne şekil almaya başladı... Bir mağaranın içiydi veya büyük bir oda. Mağaranın zemini suyla kaplıydı, bir yeraltı gölüne benziyordu. Tuhaf bir şekilde, su... sanki içeriden aydınlatılmış gibiydi.</p>

  <p>Knowlton daha önce hiç böyle bir şey görmemişti. Tüm mağara esrarengiz bir şekilde kırmızı tonunda parlıyordu. Soluk duvarlar dalgalanan suyun damarlı yansımalarıyla kaplıydı. <i>Burası... neresi?</i></p>

  <p>Çırpıntı sesi devam ederken, kamera aşağı doğru inmeye ve dikey olarak alçalmaya başladı. Suya doğru inip aydınlatılmış yüzeyi deldi. Çırpıntı sesleri kayboldu, yerini suyun altındaki ürkütücü sessizlik aldı. Suyun altındaki kamera alçalmaya devam etti, kısa bir süre sonra durdu, mağaranın kum ve çamur kaplı zeminine odaklandı.</p>

  <p>Yerde, parlak titanyumdan dikdörtgen bir plaka duruyordu.</p>

  <p>Plakanın üzerinde bir yazı vardı.</p>

  <p>BURADA, BU TARİHTE,<br />
  DÜNYA SONSUZA DEK DEĞİŞTİ.</p>

  <p>Plakanın altında bir isim ve bir tarih yazıyordu.</p>

  <p>İsim, müşterilerine aitti.</p>

  <p>Tarih... ertesi gündü.</p>
</body>
</html>
