<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>13. Bölüm</h1>

  <p>Robert Langdon pencerenin gerisinde durmuş sokağın karşısındaki otele bakarken içini bir panik dalgası kapladı. Otelden içeri giren kirpi saçlı kadının adresi nasıl bulduğunu anlayamıyordu.</p>

  <p>Vücudunda dolaşan adrenalin, düşüncelerini yeniden dağıttı. "Kendi hükümetim beni öldürmesi için birini mi göndermiş?"</p>

  <p>Sienna da onun kadar etkilenmiş görünüyordu. "Robert bu, hastanedeki ilk öldürme teşebbüsünü de hükümetinin ayarladığı anlamına geliyor." Ayağa kalkıp daire kapısının kilidini kontrol etti. "Eğer Amerikan Konsolosluğu'nun seni öldürmeye izni varsa..." Cümlesini tamamlamadı, zaten buna gerek yoktu. İması çok ürkütücüydü.</p>

  <p><i>Ne yaptığımı sanıyorlar? Kendi hükümetim neden peşimde?!</i></p>

  <p>Langdon hastaneye sendeleyerek girdiğinde mırıldandığı iki kelimeyi bir kez daha duydu.</p>

  <p><i>Çok üzgünüm... Çok üzgünüm.</i></p>

  <p>Sienna, "Burada güvende değilsin," dedi. "Burada güvende <i>değiliz."</i> Sokağın karşısını gösterdi. "O kadın bizi birlikte kaçarken gördü. Hükümetinin ve polisin beni aradıklarına eminim. Dairem başka birinin adına tutuldu; ama beni eninde sonunda bulacaklar." Masanın üstündeki biyotüpe baktı. "Bunu açmalısın, hemen."</p>

  <p>Langdon tüpe bakarken sadece biyolojik tehlike işaretini gördü.</p>

  <p>Sienna, "Bu tüpün içinde büyük ihtimalle bir kimlik kodu, ajan etiketi, telefon numarası, <i>herhangi bir şey vardır,"</i> dedi. "Bilgiye ihtiyacın var. Bilgiye ihtiyacım var! Hükümetin arkadaşımı öldürdü!"</p>

  <p>Sienna'nın sesindeki acı, Langdon'ı kendine getirdi. Sienna'nın haklı olduğunu düşünerek başını salladı. "Evet, ben... çok üzgünüm." Langdon bu kelimeleri bir kez daha duyunca irkildi. Masanın üzerinde duran metal tüpe bakarak içinde ne gibi cevaplar barındırabileceğini düşündü. "Bunu açmak çok tehlikeli olabilir."</p>

  <p>Genç kadın biraz düşündü. "İçindeki şey büyük ihtimalle çok iyi muhafaza edilmiştir, kırılmayan pleksiglas bir test tüpünün içindedir. Bu biyotüp sadece nakliye sırasında ekstra güvenlik sağlayacak bir kabuk."</p>

  <p>Langdon pencereden dışarıya, otelin önünde duran siyah motosiklete baktı. Kadın henüz dışarı çıkmamıştı; ama kısa süre sonra orada olmadığını öğrenecekti. Suikastçının bir sonraki hamlesinin ne olacağını... ve dairenin kapısını ne zaman yumruklamaya başlayacağını merak ediyordu.</p>

  <p>Kararını verdi. Titanyum tüpü kaldırıp başparmağını isteksizce biyometrik alanın üzerine yerleştirdi. Birkaç saniye sonra metal kutudan bir vızıltı duyuldu ve sonra yüksek sesle tıkırdadı.</p>

  <p>Langdon tüp kendini tekrar kilitlemeden önce, iki parçayı tutup birbirinin ters yönünde çevirdi. Çeyrek dönüşten sonra metal kutu ikinci kez vızıldadı ve Langdon o an bu işten geri dönüş olmadığını anladı.</p>

  <p>Tüpü çevirerek açmaya devam ederken elleri terliyordu. Parçalar mükemmel bir mekanizmanın üzerinde kolayca dönüyordu. Sanki kıymetli bir Rus matruşkasını açıyormuşçasına çevirmeye devam etti; ancak bu durumda içinden ne çıkacağı hakkında hiçbir fikri yoktu.</p>

  <p>Beş dönüş sonunda parçalar serbest kaldı. Langdon derin bir nefes alıp nazik bir şekilde parçalan birbirlerinden ayırdı. Parçaların arasındaki boşluktan bir sünger çıktı. Langdon onu masanın üzerine koydu. Koruyucu yastık, ince uzun bir Nerf futbol topuna benziyordu.</p>

  <p><i>Bir şey olduğu yok.</i></p>

  <p>Langdon koruyucu süngerin tepesini nazikçe geriye katlayınca içindeki nesne göründü.</p>

  <p>Sienna içindekine bakıp şaşırmış bir ifadeyle Langdon'a baktı. "Bunu kesinlikle beklemiyordum."</p>

  <p>Langdon fütüristik görünüşlü bir tür ilaç şişesi çıkmasını beklemişti; ama biyotüpün içindeki hiç de modern bir şey değildi. Süslü bir şekilde oyulmuş nesne, fildişinden yapılmışa benziyordu ve yaklaşık olarak bir Life Savers şeker paketi büyüklüğündeydi.</p>

  <p>Sienna, "Eski bir şeye benziyor," diye fısıldadı. "Bir tür..."</p>

  <p>Langdon sonunda nefes vererek, "Silindir mühür," dedi.</p>

  <p>Sümerliler tarafından MÖ 3500 yılında keşfedilen silindir mühürler, baskı resimde oymacılığın habercisiydiler. Dekoratif şekiller oyulan bir mühürde, içine aks başının yerleştirildiği bir oluklu mil bulunurdu. Bu sayede, oyulmuş silindir; tekrar eden semboller, şekiller veya yazılar şeridinin "basılabilmesi" için ıslak kil veya pişmiş çamur üzerinde modern bir boya fırçası gibi yuvarlanabilirdi.</p>

  <p>Langdon'ın tahminlerine göre, bu mühür kesinlikle çok nadide ve değerliydi; ama yine de sanki bir tür biyolojik silahmış gibi neden titanyum bir kutunun içine kilitlenmiş olduğunu anlayamıyordu.</p>

  <p>Langdon mührü parmakları arasında evirip çevirirken tüyler ürpertici bir oyması olduğunu fark etti. Burada üç başlı ve boynuzlu bir şeytan, üç farklı adamı üç ağzıyla aynı anda yiyordu.</p>

  <p><i>Çok hoş.</i></p>

  <p>Langdon, şeytanın altına kazınmış yedi harfe baktı. Süslü kaligrafi, tüm silindir mühürlerde olduğu gibi tersten yazılmıştı; ama Langdon harfleri okumakta zorlanmadı: SALIGIA</p>

  <p>Sienna gözlerini kısarak yazıya bakıp yüksek sesle okudu. <i>"Saligia?"</i></p>

  <p>Langdon başını salladı. Kelimenin yüksek sesle söylenişi tüylerini ürpertmişti. "Ortaçağda, Hıristiyanlara Yedi Ölümcül Günah'ı hatırlatmak için Vatikan'ın türettiği bir anımsatıcıydı. <i>Saligia; superbia, avaritia, luxuria, invidia, gula, ira</i> ve <i>acedia</i> kelimelerinin baş harflerinden oluşan bir akronimdir."</p>

  <p>Sienna kaşlarını çattı. "Kibir, hırs, şehvet, kıskançlık, açgözlülük, öfke ve tembellik."</p>

  <p>Langdon etkilenmişti. "Latince biliyorsun."</p>

  <p>"Katolik olarak yetiştirildim. Günahı bilirim."</p>

  <p>Langdon gülümsedikten sonra mühre bakarak sanki tehlikeli bir şeymiş gibi neden bir biyotüpün içine yerleştirilmiş olduğunu kendi kendine sordu.</p>

  <p>Sienna, "Fildişi olduğunu sanmıştım," dedi. "Ama kemikmiş." Nesneyi güneş ışığına tutarak üzerindeki çizgileri gösterdi. "Fildişi, yarı şeffaf çizgileri olan elmas biçimindeki kesit taramalardan meydana gelir; kemik ise paralel çizgiler ve koyu renkli oyuklardan oluşur."</p>

  <p>Langdon mührü yavaşça eline alıp oymaları yakından inceledi. Orijinal Sümer mühürlerindeki oymalarda basit figürler ve kama işaretleri olurdu. Ama bu mührün çok daha ince bir işçiliği vardı.</p>

  <p>Langdon elindeki mührün ortaçağdan esinlendiğini tahmin etti. Üzerindeki süslemelerin, gördüğü halüsinasyonlarla tedirgin edici bir bağlantısı vardı.</p>

  <p>Sienna endişeli gözlerle ona baktı. "Ne oldu?"</p>

  <p>Langdon keyifsizce, "Tekrar eden tema," deyip mührün üzerindeki oymalardan birini gösterdi. "İnsan yiyen üç başlı şeytanı görüyor musun? Bu, ortaçağda yaygın bir semboldür: Veba ile bağdaştırılan bir ikon. Ağızlar, vebanın nüfusu nasıl yok ettiğinin sembolüdür."</p>

  <p>Sienna huzursuz bir ifadeyle tüpün üzerindeki biyolojik tehlike işaretine baktı.</p>

  <p>Sabahtan beri vebayla ilgili öyle çok atıfta bulunmuşlardı ki bu, Langdon'ı rahatsız etmeye başlamıştı. O nedenle, bu konuyla ilgili kurması gereken her bağlantıyı gönülsüzce yapıyordu. <i>"Saligia,</i> insanoğlunun toplu günahlarının bir temsilcisidir ki, bu da ortaçağdaki din doktrinlerine göre..."</p>

  <p>Sienna, "Tanrı'nın dünyayı veba salgını ile cezalandırmasının nedeniydi," diyerek onun cümlesini tamamladı.</p>

  <p>"Evet." Düşünce bağı kopan Langdon bir anlığına duraksadı. Silindirde ona tuhaf gelen bir şey fark etmişti. Normalde, silindir mührün deliğinden, boş bir borudan bakıldığı gibi bakılabilirdi; ama bunda aks kapalıydı. <i>Bu kemiğin içine bir şey yerleştirilmiş.</i> Silindirin ucu, ışığı yakalayınca parladı.</p>

  <p>Langdon heyecanlanmıştı. "İçinde bir şey var ve cama benziyor." Diğer ucunu kontrol etmek için silindiri baş aşağı çevirdi ve bununla birlikte minik bir nesne içeride tıkırdayarak kemiğin bir ucundan diğerine, tüpün içinde dönen bir top gibi yuvarlandı.</p>

  <p>Langdon donmuştu. Sienna'nın, yanında yavaşça nefesini bıraktığını duydu.</p>

  <p><i>Bu da neydi?!</i></p>

  <p>Sienna, "Sesi duydun mu?" diye fısıldadı.</p>

  <p>Langdon başını evet anlamında sallayıp dikkatle metal kutunun dibine baktı. "Girişi kapalı görünüyor... metal bir şeyle kapanmış." <i>Belki de test tüpünün kapağıyla?</i></p>

  <p>Sienna geriye çekildi. "Kırılmış gibi mi görünüyor?"</p>

  <p>"Sanmıyorum." Langdon cam ucu incelemek için kemiği tekrar hafifçe yan yatırınca tıkırtı yeniden duyuldu. Bir saniye sonra silindirin içindeki camda hiç beklenmedik bir şey oldu.</p>

  <p>Parlamaya başladı.</p>

  <p>Sienna'nın gözleri fal taşı gibi açıldı. "Robert dur! Kıpırdama!"</p>
</body>
</html>
