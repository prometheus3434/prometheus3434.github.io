<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>7. Bölüm</h1>

  <p>Langdon kanlı hastane önlüğünü çıkarıp attı ve beline bir havlu sardı. Yüzünü yıkadıktan sonra yavaşça başındaki dikişlere dokundu. Derisi sızlıyordu; ama keçeleşmiş saçlarım üzerine yatırınca yara tamamıyla gözden kayboldu. Kafein hapları etkisini göstermeye başlamıştı, sonunda bulanıklığın yok olduğunu hissediyordu.</p>

  <p><i>Düşün Robert. Hatırlamaya çalış.</i></p>

  <p>Penceresiz banyo aniden klostrofobik gelmeye başlamıştı. Langdon koridora çıkıp karşısındaki yarı açık kapıdan yayılan doğal ışığa doğru ilerledi. Burası ucuz bir masa, yıpranmış bir döner sandalye, yerde duran çeşitli kitaplar ve çok şükür... bir pencere den oluşan eğreti bir çalışma odasıydı.</p>

  <p>Langdon gün ışığına doğru ilerledi.</p>

  <p>Uzakta yükselen Toscana güneşi, uyanan şehrin en yüksek kulelerine –çan kulesi, Badia, Bargello– vurmaya başlamıştı. Langdon alnını serin cama dayadı. Kuru ve soğuk mart havası yamaçlardan yükselen güneş ışığı tayfını güçlendiriyordu.</p>

  <p>Buna, <i>ressam ışığı</i> derler.</p>

  <p>Ufuk çizgisinin tam ortasında, kırmızı tuğlalardan dev bir kubbe yükseliyordu; zirvesindeki yaldızlı bakır top, bir fener gibi parlıyordu. II Duomo. Brunelleschi, bazilikanın muazzam kubbesini inşa ederken mimaride tarih yazmıştı ve şimdi, beş yüz yıldan uzun bir süre sonra, yüz on dört metre yüksekliğindeki yapı hâlâ Pazza del Duomo'da sabit bir dev gibi sapasağlam yerinde duruyordu.</p>

  <p><i>Neden Floransa'dayım?</i></p>

  <p>Floransa, İtalyan sanatına her zaman çok meraklı olan Langdon'ın Avrupa'da en sevdiği yerlerden biriydi. Burası, Michelangelo'nun atölyelerinde İtalyan Rönesansı'nın doğduğu ve sokaklarında çocukken oynadığı şehirdi. Galerilerinde milyonlarca gezginin Botticelli'nin <i>Venüs'ün Doğuşu'</i>unu, Leonardo'nun <i>Beşaret'</i>ini, şehrin gururu ve neşesi olan <i>Davut</i> heykelini hayranlıkla izlediği Floransa'ydı.</p>

  <p>Langdon, Michelangelo'nun <i>Davut</i> heykelini ilk kez bir delikanlıyken... Accademia delle Belle Arti'ye girip, Michelangelo'nun dizi dizi duran <i>Prigioni'</i>si arasında yavaşça ilerledikten sonra, bakışları beş metrelik başyapıta doğru kaydığında görüp büyülenmişti. <i>Davut'</i>un muazzamlığı ve belirgin kas yapısı, ilk kez gelen ziyaretçileri hayrete düşürüyordu; ama Langdon için büyüleyici olan, Davut'un pozundaki deha olmuştu. Michelangelo, <i>Davut'</i>un sağ tarafına yaslandığı, sol bacağında hiç ağırlık olmadığı göz yanılgısını sağlamak için klasik <i>contrapposto</i> geleneğini uygulamıştı; ama aslında, sol bacağı tonlarca mermer taşıyordu.</p>

  <p><i>Davut,</i> Langdon'ın büyük heykellerin gücünü takdir etmeye başlamasını sağlamıştı. Langdon şimdi, son günlerde bu başyapıtı ziyaret edip etmediğini düşünüyordu; ama hatırlayabildiği tek şey, hastanede uyandığı ve masum bir doktorun gözlerinin önünde öldürülüşünü izlediğiydi. <i>Çok üzgünüm. Çok üzgünüm.</i></p>

  <p>Hissettiği vicdan azabı onu hasta ediyordu. <i>Ben ne yaptım?</i></p>

  <p>Pencerenin karşısında dururken gözucuyla yanındaki masanın üzerinde duran dizüstü bilgisayarı gördü. Aniden, geçen akşam başına her ne geldiyse, bunun haberlerde çıkmış olabileceğini düşündü.</p>

  <p><i>İnternete girebilirsem, birtakım cevaplar bulabilirim.</i></p>

  <p>Langdon kapıya doğru dönüp seslendi. "Sienna?!"</p>

  <p>Sessizlik... Hâlâ komşunun dairesinde giysi arıyordu.</p>

  <p>Sienna'nın, bilgisayarını izinsiz kullanmasını anlayışla karşılayacağını düşünerek açtı.</p>

  <p>Bilgisayarın ana ekranı aydınlandı: Windows'un standart "mavi bulutlu" arka planı. Langdon hemen Google İtalya'nın arama sayfasına girip <i>Robert Langdon</i> yazdı.</p>

  <p>Aramaya başlarken, <i>eğer öğrencilerim şimdi beni görseydi,</i> diye düşündü. Langdon sürekli öğrencilerine kendilerini Google'da aramamalarını tembihlerdi, çünkü bu da Amerikan gençliğini ele geçirdiğini düşündüğü, ün takıntısını yansıtan tuhaf bir yeni eğlenceydi ona göre.</p>

  <p>Arama sonuçları ekrana döküldü. Langdon'a ait yüzlerce bağlantı vardı; kitapları, dersleri. <i>Şimdi, ne arıyorum?</i></p>

  <p>Langdon haber butonuna tıklayarak aramayı sınırlandırdı.</p>

  <p>Yeni bir sayfa açıldı: <i>"Robert Langdon"</i> için haber sonuçları.</p>

  <p><i>İmza günleri: Robert Langdon imza için...</i></p>

  <p><i>Robert Langdon'dan mezuniyet konuşması...</i></p>

  <p><i>Robert Langdon, <b>Sembol</b> kitabını yayımladı....</i></p>

  <p>Liste birkaç sayfa boyunca uzayıp gidiyordu; ama Langdon son günlere ait bir şey bulamadı; içinde bulunduğu durumu açıklayabilecek hiçbir şey yoktu. <i>Dün akşam ne oldu?</i> Langdon, Floransa'da yayımlanan İngilizce gazete <i>The Florentine'</i>in web sitesine girerek şansını zorladı. Başlıkları, son dakika haberlerini, polis bloğunu taradı; ama bir daire yangını, hükümetteki yolsuzluk skandalı ve ufak çaplı suçlarla ilgili haberler dışında bir şey bulamadı.</p>

  <p><i>Hiçbir şey yok mu?!</i></p>

  <p>Bir polis memurunun önceki akşam katedralin önündeki meydanda kalp krizinden öldüğü ile ilgili son dakika haberinde duraksadı. Memurun adı henüz açıklanmamıştı; ama cinayetten şüphelenilmiyordu.</p>

  <p>Sonunda, aklına yapacak başka bir şey gelmeyen Langdon, birtakım cevaplar bulabileceğini düşünerek Harvard e-posta adresine girip mesajlarını kontrol etti. Tek bulabildiği, meslek taşlarından, öğrencilerinden ve arkadaşlarından gelen alışıldık e-postalardı, çoğu bir sonraki haftanın randevularıyla ilgiliydi.</p>

  <p><i>Sanki kimse orada olmadığımı bilmiyor.</i></p>

  <p>Belirsizlik artınca Langdon bilgisayarı kapattı. Tam odadan çıkmak üzereyken gözüne bir şey ilişti. Sienna'nın masasının köşesinde, eski tıp dergileri ve kâğıt yığınlarının üzerinde polaroit bir fotoğraf duruyordu. Fotoğrafta Sienna Brooks ve sakallı meslektaşı vardı, hastane koridorunda durmuş gülüşüyorlardı.</p>

  <p>Langdon fotoğrafı eline alıp incelerken vicdan azabıyla, <i>Dr. Marconi,</i> diye düşündü.</p>

  <p>Fotoğrafı kitap yığınlarının üzerine bırakırken, tepede duran sarı bir broşür fark etti. Bu, Londra'daki bir tiyatro oyununa ait yırtık bir ilandı. Kapakta yazdığı kadarıyla bu, Shakespeare'in <i>Bir Yaz Gecesi Rüyası</i> temsiliydi ve neredeyse yirmi sekiz yıl önce sahnelenmişti.</p>

  <p>Broşürün kapağına ispirtolu kalemle ve elyazısıyla bir not yazılmıştı: <i>Canım, bir mucize olduğun gerçeğini asla unutma.</i></p>

  <p>Langdon broşürü eline alırken içinden bir yığın gazete kupürü masanın üzerine döküldü. Hızla onları yerlerine koymaya çalıştı; ama kupürlerin durduğu solmuş sayfayı açınca donup kaldı.</p>

  <p>Sheakespeare'in afacan perisi Puck'ı oynayan çocuk oyuncunun resmine bakıyordu. Fotoğraftaki küçük kız ancak beş yaşlarındaydı ve sarı saçları atkuyruğuyla tanıdık bir şekilde toplanmıştı.</p>

  <p>Fotoğrafın altında, "BİR YILDIZ DOĞUYOR" yazıyordu.</p>

  <p>Son derece dolu olan biyografi, çocuk tiyatrosunun üstün yeteneği Sienna Brooks hakkındaydı. Standartların dışında bir zekâsı olan küçük kız, bir gecede bütün karakterlerin repliklerini ezberlemiş ve provalar sırasında oyunculara sık sık sufle vermişti. Beş yaşındaki bu küçük kızın hobileri keman çalmak, satranç oynamak, biyoloji ve kimyaydı. Londra'nın banliyösü Blackheath'te yaşayan varlıklı bir ailenin kızı olan Sienna, bilim çevrelerinde şimdiden bir şöhretti. Dört yaşındayken bir satranç ustasını yenmişti ve üç dil konuşabiliyordu.</p>

  <p>Langdon, <i>Tanrım,</i> diye düşündü. <i>Sienna. Bu, bazı şeyleri açıklıyor.</i></p>

  <p>Langdon, Harvard'ın en ünlü mezunlarından biri olan dâhi çocuk Saul Kripke'yi hatırladı. Altı yaşında kendi kendine İbranice öğrenmiş ve on iki yaşında Descartes'ın bütün eserlerini okumuştu. Langdon kısa bir süre önce de Moshe Kai Cavalin adında genç bir fenomenle ilgili bir haber okumuştu. On bir yaşında 4.0 not ortalamasıyla üniversiteden mezun olmuş, dövüş sporlarında ulusal madalya almış ve on dört yaşında <i>Yapabiliriz</i> adında bir kitap çıkarmıştı.</p>

  <p>Langdon başka bir gazete kupürünü eline aldı. Bu, Sienna'nın yedi yaşındaki fotoğrafının olduğu bir gazete haberiydi:</p>

  <p>DÂHİ ÇOCUĞUN IQ'SU 208 ÇIKTI.</p>

  <p>Langdon zekâ seviyelerinin bu kadar yüksek olabileceğini bilmiyordu. Habere göre, Sienna Brooks bir keman virtüözüydü, yeni bir dili bir ayda öğrenebiliyordu ve kendi kendine anatomi ile fizyoloji öğreniyordu.</p>

  <p>Bir tıp dergisinden kesilmiş başka bir kupüre baktı:</p>

  <p>GELECEĞİN DÜŞÜNCESİ: BÜTÜN BEYİNLER EŞİT YARATILMAMIŞTIR.</p>

  <p>Bu makaledeki fotoğrafta Sienna on yaşlarındaydı, sarı saçlarıyla büyük bir tıbbi cihazın yanında duruyordu. Makalede, Sienna'nın beyincik PET taramalarının, diğer beyinciklerden fiziksel açıdan farklı olduğunu anlatan bir doktorla yapılmış röportaj vardı. Sienna'nın beyinciği, görsel uzamsal içerikleri çoğu insanın idrak edemeyeceği yöntemlerle kullanabilen daha büyük, daha gelişkin bir organdı. Doktor, Sienna'nın fizyolojik avantajını, beyninde alışılmadık hızla büyüyen hücrelerle açıklıyordu. Bu durum kansere benziyordu; farkı, tehlikeli kanser hücreleri yerine faydalı beyin dokusu büyümesinin hızlanmasıydı.</p>

  <p>Langdon küçük çaplı bir kent gazetesinin kupürünü buldu:</p>

  <p>ZEKÂNIN LANETİ</p>

  <p>Bu kez fotoğraf olmasa da haberde, normal okullarda okumaya çalışmış; ama uyum sağlayamadığı için diğer öğrenciler tarafından ezilmiş olan genç deha Sienna Brooks'tan bahsediliyordu. Haberde, sosyal becerileri zekâlarına yetişemeyen yetenekli gençlerin hissettiği yalnızlıktan ve dışlanma duygusundan bahsediliyordu.</p>

  <p>Habere göre, Sienna sekiz yaşında evden kaçmış ve tek başına on gün yaşamayı başarmıştı. Londra'daki lüks bir otelde bulunmuştu. Burada misafirlerden birinin kızı gibi davranmış, bir anahtar çalmış ve başkası hesabına yiyecek sipariş etmişti. Haftayı <i>Gray's Anatomy'</i>den bin altı yüz sayfa okuyarak geçirmişti. Polis ona neden tıp metinleri okuduğunu sorduğunda, beynindeki sorunun ne olduğunu öğrenmek istediğini söylemişti.</p>

  <p>Langdon küçük kıza acıdı. Bu kadar farklı olmanın bir çocuk için ne kadar sıkıntı verici olabileceğini tahmin bile edemiyordu. Makaleleri katlarken, Puck rolünü oynayan beş yaşındaki Sienna'nın fotoğrafına tekrar baktı. Sienna'yla bu sabahki gerçeküstü karşılaşması düşünülürse yaramaz, uyku getiren peri rolünün ona tuhaf bir şekilde uyduğunu kabul etmek zorundaydı. Langdon oyundaki karakterler gibi birden uyanıp son yaşadıklarının bir rüya olduğunu görmeyi çok isterdi.</p>

  <p>Tüm kupürleri doğru sayfanın arasına dikkatle koyup broşürü kapattı. Kapaktaki notu tekrar görünce tuhaf bir melankoliye kapıldı: <i>Canım, bir mucize olduğun gerçeğini asla unutma.</i></p>

  <p>Gözleri, tiyatro ilanının kapağındaki tanıdık sembole doğru kaydı. Dünyadaki çoğu tiyatro ilanını süsleyen aynı eski Yunan piktogramı; iki bin beş yüz yıllık sembol, dramatik tiyatroyla özdeşleşmişti.</p>

  <p style="text-align: center;"><img alt="le-maschere" src="../Images/le-maschere.jpg" /></p>

  <p>Langdon, Komedi ile Trajedi'nin ikonik yüzlerine baktı ve birdenbire kulaklarında tuhaf bir uğultu hissetti, sanki kafasının içinde yavaş yavaş bir tel çekiliyordu. Aniden başına bir ağrı saplandı. Bir maske görüntüsü gözlerinin önünden geçti. Nefessiz kalıp ellerini kaldırdı, çalışma masasına oturup gözlerini sımsıkı kapattı ve saçlarını çekiştirdi.</p>

  <p>Langdon'ın karanlığında tuhaf görüntüler öfkeyle geri döndüler... şiddetli ve canlıydılar.</p>

  <p>Nazarlık takmış gümüş saçlı kadın, kan kırmızısı bir nehrin karşısından yine ona sesleniyordu. Çaresiz haykırışları kokuşmuş havayı deliyor, işkence çekerek ölenlerin, acı içinde göz alabildiğine kıvrananların sesleri arasında net bir şekilde duyuluyordu.</p>

  <p>Kadın, Langdon'a, <i>"Ara ve bul!"</i> diye sesleniyordu. <i>"Zaman daralıyor!"</i></p>

  <p>Langdon yine ona... herkese yardım etmenin çaresiz zorunluluğunu hissetti. Çılgına dönmüş bir halde kan kırmızısı nehrin karşısından ona seslendi. <i>"Kimsin sen?!"</i></p>

  <p>Kadın bir kez daha uzanıp peçesini kaldırdı ve Langdon'ın daha önce gördüğü o çarpıcı yüzü gösterdi.</p>

  <p><i>"Ben yaşamım,"</i> dedi.</p>

  <p>Aniden kadının tepesinde, gökyüzünde kocaman bir görüntü belirdi. Uzun, gagaya benzeyen bir burnu ve korkunç yeşil gözleri olan ürkütücü bir maske boş gözlerle Langdon'a bakıyordu.</p>

  <p>Ses, <i>"Ve... ben de ölümüm,"</i> diye gürledi.</p>
</body>
</html>
