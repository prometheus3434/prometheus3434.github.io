<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>67. Bölüm</h1>

  <p>Tassignano Havaalanından Venedik'e doğru dönen Netjets Citation Excel, ağır hava türbülansmda sarsıldı. Uçaktaki Elizabeth Sinskey pencereden dışarıdaki boşluğa bakıp bilinçsizce nazarlığına dokunurken bu sarsıntılı kalkışı pek fark edemedi.</p>

  <p>Sonunda iğne yapmayı bıraktıklarından, zihni biraz daha açılmaya başlamıştı. Yanındaki koltukta oturan Ajan Brüder, yaşanan tuhaf olaylar zincirini düşünürken sessizliğini koruyordu.</p>

  <p>Şahit olduklarına inanmakta hâlâ güçlük çeken Sinskey, <i>her şey tepetakla oldu,</i> diye düşündü.</p>

  <p>Otuz dakika önce Langdon'ı, çağırttığı özel uçağa binerken yakalamak için o küçük havaalanına akın etmişlerdi. Ama profesörün yerine, uçak pistinde saatlerine bakıp adım atan iki Netjets pilotuyla yine onu beklemekte olan bir Citation Excel bulmuşlardı.</p>

  <p>Robert Langdon görünürde yoktu.</p>

  <p><i>Ardından o telefon geldi.</i></p>

  <p>Telefon çaldığında, Sinskey tüm gün boyunca durduğu yerdeydi: siyah minibüsün arka koltuğunda. Ajan Brüder yüzünde şok olmuş bir ifadeyle araca binip ona telefonu uzattı.</p>

  <p>"Size acil bir telefon geldi hanımefendi."</p>

  <p>"Kimmiş?" diye sordu Dr. Sinskey.</p>

  <p>"Bertrand Zobrist hakkında size çok önemli bir bilgi vereceğini söylememi istedi."</p>

  <p>Sinskey telefonu eline aldı. "Ben Dr. Elizabeth Sinskey."</p>

  <p>"Dr. Sinskey, sizinle daha önce hiç karşılaşmadık; ama kuruluşum, geçtiğimiz yıl boyunca Bertrand Zobrist'i sizden sakladı."</p>

  <p>Sinskey birden doğruldu. "Her kimseniz, bir suçluya yataklık etmişsiniz!"</p>

  <p>"Biz yasadışı hiçbir şey yapmadık; ama bu..."</p>

  <p>"Yapmadık diyemezsiniz!"</p>

  <p>Hattaki adam sabırla derin bir nefes aldı ve yumuşak bir sesle konuşmaya başladı. "Davranışlarımın etiği üzerine konuşmak için bolca zamanımız olacak. Beni tanımadığınızı biliyorum; ama sizin hakkınızda benim biraz bilgim var. Bay Zobrist geçtiğimiz yıl sizi ve diğerlerini kendisinden uzak tutmamız için bana yüklüce para verdi. Sizinle iletişime geçerek kendi protokolümü çiğniyorum. Ama kaynaklarımızı birleştirmekten başka seçeneğimiz olmadığına inanıyorum. Bertrand Zobrist'in korkunç bir şey yapmış olabileceğinden korkuyorum."</p>

  <p>Sinskey bu adamın kim olduğunu anlayamıyordu. "Peki bunu yeni mi fark ediyorsunuz?!"</p>

  <p>"Evet, bu doğru. Yeni fark ettim." Ses tonu ciddiydi.</p>

  <p>Sinskey kafasını toparlamaya çalıştı. "Siz kimsiniz?"</p>

  <p>"Çok geç olmadan size yardım etmek isteyen biri. Elimde, Bertrand Zobrist'in hazırladığı görüntülü bir mesaj var. Benden bunu tüm dünyaya yaymamı istedi... yarın. Sanırım hemen görmeniz gerek."</p>

  <p>"Ne diyor?"</p>

  <p>"Telefonda olmaz. Buluşmamız gerek."</p>

  <p>"Size güvenebileceğim ne malum?"</p>

  <p>"Size Robert Langdon'ın yerini söyleyeceğim... ve neden böyle garip davrandığını."</p>

  <p>Sinskey, Langdon'ın ismini duyunca sersemledi ve yapılan tuhaf açıklamayı şaşkınlıkla dinledi. Bu adam geçen yıl Sinskey'nin düşmanına suç ortaklığı yapmıştı; ama içinden bir ses, anlattıklarına inanabileceğini söylüyordu.</p>

  <p><i>Dediğini yapmaktan başka çarem yok.</i></p>

  <p>Kaynaklarını birleştirince, Netjets Citation Excel'e dediklerini yaptırmakta hiç zorluk çekmediler. Şimdi Sinskey ile askerler, hattaki adamın verdiği bilgiye göre, Langdon ile iki yol arkadaşının trenle seyahat ettiği Venedik'e doğru peşlerine düşmüşlerdi. Yerel polisi çağırmak için çok geçti; ama hattaki adam Langdon'ın nereye gittiğini bildiğini iddia ediyordu.</p>

  <p><i>San Marco Meydanı mı?</i> Sinskey, Venedik'in en kalabalık yerini gözünde canlandırırken ürperdiğini hissetti. "Bunu nerden biliyorsunuz?"</p>

  <p>Adam, "Telefonda olmaz," dedi. "Ama Robert Langdon'ın farkında olmadan çok tehlikeli biriyle seyahat ettiğini bilmeniz lazım."</p>

  <p>Dr. Sinskey, "Kim?!" diye sordu.</p>

  <p>"Zobrist'in en yakın sırdaşlarından biri." Adam derin bir iç çekti. "Benim de güvendiğim biriydi. Anlaşılan aptallık etmişim. Bir zamanlar inandığım kişi şimdi gerçekten tehlikeli birine dönüştü."</p>

  <p>Sinskey ile altı askeri taşıyan özel uçak, Venedik'teki Marco Polo Havalimam'na giderken, yaşlı kadın yeniden Langdon'ı düşünmeye başladı. <i>Hafızasını mı kaybetti? Hiçbir şey hatırlamıyor mu?</i> Bu tuhaf haber, birkaç şeyi açıklamakla birlikte, seçkin akademisyeni krize bulaştırdığı için Elizabeth'i, duyduğundan daha büyük bir pişmanlığa sevk ediyordu.</p>

  <p><i>Ona başka seçenek bırakmadım.</i></p>

  <p>Sinskey yaklaşık iki gün önce Langdon'ı bu işe bulaştırdığında pasaportunu alması için bile eve dönmesine izin vermemişti. Dünya Sağlık Örgütü'nün özel bir bağlantısı olarak, Floransa'da havaalanından sorunsuz bir şekilde geçmesini sağlamıştı.</p>

  <p>C-130 burnunu Atlantik üzerinden doğuya verirken Sinskey, yanında oturan Langdon'a bakmış ve pek iyi görünmediğini fark etmişti. Adam, penceresiz kabinin yan duvarına gözlerini dikmişti.</p>

  <p>"Profesör, bu uçağın hiç penceresi olmadığını fark etmişsinizdir. Bu uçak, yakın zamana kadar askeri taşımacılıkta kullanılıyordu."</p>

  <p>Langdon benzi solmuş bir halde kadına döndü. "Evet, uçağa bindiğim anda bunu fark ettim. Kapalı yerlerde pek iyi hissetmiyorum."</p>

  <p>"Bu sebeple de bir pencereden baktığınızı mı hayal ediyorsunuz?"</p>

  <p>Mahcup bir tavırla gülümsedi. "Bunun gibi bir şey, evet."</p>

  <p>"Peki öyleyse, onun yerine buna bakın." Uzun boylu, yeşil gözlü hasmının bir fotoğrafını çıkarıp önüne koydu. "Bu kişi Bertrand Zobrist."</p>

  <p>Sinskey, ona Dış İlişkiler Konseyi'nde Zobrist ile yaptığı görüşmeyi, adamın Kıyamet Denklemi'ne olan tutkusunu, Kara Ölüm'ün küresel faydaları hakkındaki düşüncelerini ve en kötüsü de geçen yıl ortadan kaybolduğunu önceden anlatmıştı.</p>

  <p>Langdon, "Böylesine tanınan biri, nasıl olur da bu kadar uzun bir süre saklı kalabilir?" diye sordu.</p>

  <p>"Çok yardım aldı. Profesyonel yardım. Belki yabancı bir hükümet bile yardım etmiş olabilir."</p>

  <p>"Hangi hükümet veba bulaştırılmasına göz yumar?"</p>

  <p>"Karaborsadan nükleer silah başlıkları elde etmeye çalışan hükümetler. Vebanın en etkili biyokimyasal silah olduğunu unutmayın; bir servet değerindedir. Zobrist ortaklarına yalan söylemiş ve onları, bu çalışmasının kapsam alanının sınırlı tutulduğuna temin etmiş olabilir. Yaptığı şeyin gerçekte nelere yol açacağım ondan başkası bilmiyordu."</p>

  <p>Langdon sesini çıkarmadı.</p>

  <p>Sinskey, "Bu kişiler, güç veya para için olmasa bile onun <i>ideolojisine</i> inandıkları için de Zobrist'e yardım etmiş olabilirler," dedi. "Zobrist'in, dediği her şeyi yapacak müritleri vardı. Ünlü biriydi. Doğrusunu isterseniz, yakın zaman önce sizin üniversitenizde de bir konuşma yapmıştı."</p>

  <p>"Harvard'da mı?"</p>

  <p>Sinskey bir kalem çıkarıp Zobrist'in fotoğrafının altına yazmaya başladı: bir H harfi ve ardından gelen artı işareti. "Siz simgeleri iyi tanıyorsunuz," dedi. "Bunu tanıdınız mı?"</p>

  <p>H+</p>

  <p>Başını hafifçe sallayan Langdon, "H-artı," diye fısıldadı. "Elbette, birkaç yaz önce kampusun her yerine asılmıştı. Ben de bir tür kimya konferansı olduğunu sanmıştım."</p>

  <p>Sinskey kendi kendine güldü. "Hayır. Bu, dünyanın en büyük transhümanizm toplantısı olan '2010 Hümanite-Artı' zirvesi için kullanılan simgeydi."</p>

  <p>Langdon kelimeye anlam vermeye çalışıyormuş gibi başını yana eğdi.</p>

  <p>Sinskey, "Transhümanizm bir tür felsefe, bir aydın hareketidir. Bilim dünyasında hızla yayılmaya başladı. Esasen, insan bedenindeki kalıtımsal zayıflıkları aşmamız gerektiğini ileri sürer. Başka bir deyişle, insan evrimindeki bir sonraki aşamada, kendimizi <i>biyolojik</i> olarak düzenlememiz gerektiğini söyler."</p>

  <p>Langdon, "Kulağa ürkütücü geliyor," dedi.</p>

  <p>"Tüm değişiklikler gibi, bunun da bir derecesi var. Teknik açıdan bakarsak, kendimizi zaten yıllardır düzenliyoruz. Çocukların çiçek, çocuk felci, tifo gibi bazı hastalıklara bağışıklık kazanmasını sağlayan aşılar geliştiriyoruz. Ama şimdi aradaki fark şu: Zobrist'in germline mühendisliğinde yaptığı buluşla, <i>kalıtımsal</i> bağışıklık yaratmayı öğrendik. Hastalığı ilk kapan kişiden başlayarak, sonraki nesillerde bu hastalığa bağışıklık kazandırabiliyoruz."</p>

  <p>Langdon şaşırmıştı. "Yani insanlar, sözgelimi, tifoya bağışıklık kazanmış bir <i>evrim</i> geçirecekler öyle mi?"</p>

  <p>Sinskey, "Buna daha çok yardımla <i>evrim</i> geçirmek denebilir," diyerek onu düzeltti. "İster bir balığın ayaklarının çıkması, isterse bir maymunun başparmağının uzaması olsun, normal bir evrim süreci binlerce yıl alır. Şimdiyse biz, tek bir nesilde genetik uyumun sağlanmasını başarabiliyoruz.</p>

  <p>Teknolojiyi savunanlar, insan türünün kendi evrim sürecini geliştirmeyi öğrendiği bu yolla, Darwin'in 'en iyi uyum sağlayan hayatta kalır' ifadesinin en üst seviyeye taşındığına inanıyorlar."</p>

  <p>Langdon, "Bu, Tanrı rolünü oynamak gibi bir şey," diye karşılık verdi.</p>

  <p>Sinskey, "Tüm kalbimle katılıyorum," dedi. "Ama başka pek çok transhümanist gibi Zobrist de türümüzü geliştirmek için sahip olunan tüm güçlerden faydalanmanın, insan evriminin bir <i>gerekliliği</i> olduğunu kuvvetle savundu. Fakat sorun şu ki, genetik yapımız bir deste oyun kâğıdı gibidir, her bir parça anlayamadığımız yollarla sayısız başka parçaya bağlıdır ve bunlar birbirini destekler. Tek bir özelliği kaldırmaya kalkışırsak, yüzlerce başkasının aynı anda yer değiştirmesine sebep oluruz ve büyük olasılıkla da bunun yıkıcı etkileri olur."</p>

  <p>Langdon başını salladı. "Evrimin aşama aşama kaydedilmesinin bir sebebi var."</p>

  <p>Sinskey, profesöre her geçen saniye hayranlığının arttığını hissederek, "Kesinlikle!" dedi. "Tamamlanması binlerce yıl alan bir süreci üstünkörü oluşturmaya çabalıyoruz. Tehlikeli bir zamandayız. Bugün, gelecek kuşakları daha yetenekli, daha dayanıklı, daha güçlü ve hatta daha zeki kılacak genetik dizileri aktive etme imkânına sahibiz. Bu şekilde bir süper tür yaratabiliriz. Kimilerinin, türümüzün geleceği olduğuna inandığı, bu teoride 'geliştirilmiş' bireylere transhümanistler <i>insanötesi</i> diyor."</p>

  <p>Langdon, "Öjenik gibi bir şey," diyerek karşılık verdi.</p>

  <p>Bu benzetme karşısında Sinskey'nin tüyleri diken diken olmuştu.</p>

  <p>Nazi bilimadamları 1940'larda öjenik dedikleri bir teknoloji geliştirmişlerdi: Bu; "arzu edilir" genetik özellikleri taşıyanların doğum oranını artırırken, "daha az arzu edilir" etnik özelliklere sahip olanların doğum oranını azaltacak basit bir genetik mühendislik girişimiydi.</p>

  <p><i>Genetik seviyede etnik temizlik.</i></p>

  <p>Sinskey, "Arada benzerlikler var," diyerek itirafta bulundu. "Yeni bir insan türünün nasıl oluşturulabileceğini anlamak zor olsa da hayatta kalabilmek için bu süreci başlatmamızın çok gerekli olduğuna inanan birçok zeki insan da var. Transhümanist dergisi <i>H</i> yazarlarından biri, germline mühendisliğini 'temiz gelecek' diye nitelendirdi ve türümüzün gerçek potansiyelini ortaya koyduğunu iddia etti." Sinskey sustu. "Ama yine de savunma yaparken, 'Dünyadaki En Tehlikeli Fikir' isminde bir <i>Discover</i> dergisi makalesi yayımladılar."</p>

  <p>Langdon, "Sanırım ben yazılardan İkincisine katılıyorum," dedi. "En azından sosyokültürel açıdan baktığımda."</p>

  <p>"Neden?"</p>

  <p>"Şey... estetik ameliyata benzettiğim genetik düzeltmeler hayli pahalı, değil mi?"</p>

  <p>"Elbette. Kendilerini veya çocuklarını ameliyat ettirebilecek parayı herkes bulamıyor."</p>

  <p>"Yani, genetik düzeltmeler yasallaştığı anda, bir anlamda sahip olanlarla olmayanlar dünyası yaratacak. Zenginle fakir arasındaki uçurum zaten gitgide büyüyor. Genetik mühendislik, bir süperinsan türü yaratacak. Dünyayı yöneten yüzde birlik ultra zengin kesimin aynı zamanda daha akıllı, daha güçlü, daha sağlıklı, üstün bir <i>tür</i> haline geldiğini düşünün. O zaman bu, kölelik veya etnik temizlikle eşdeğer bir durum oluşturur."</p>

  <p>Sinskey yanında oturan akıllı akademisyene gülümsedi. "Profesör, genetik mühendislikte en ciddi kusur olarak gördüğüm noktayı hemen kavradınız."</p>

  <p>"Belki bunu kavramış olabilirim; ama Zobrist konusunda aklım hâlâ karışık. Tüm bu transhümanist yaklaşımlar, insan ırkını daha iyiye götürme amaçlı gibime geliyor; bizi daha sağlıklı kılacak, ölümcül hastalıkları iyileştirecek ve ömrümüzü uzatacak. Ama Zobrist'in nüfus yoğunluğu hakkındaki görüşleri insanları öldürmek üzerine. Transhümanizm ve nüfus yoğunluğu hakkındaki görüşleri birbiriyle çelişmiyor mu?"</p>

  <p>Sinskey ciddi bir tavırla içini çekti. "Bir seferinde kendini, çaresizce filika yapmaya çalışırken yolcu sayısı her saat ikiye katlandığı için batmaya başlamış bir gemide mahsur kalmış gibi tasvir etmişti." Sustu. "Bu yüzden insanların yarısını gemiden atmak gerektiğini savunmuştu."</p>

  <p>Langdon yüzünü buruşturdu. "Korkutucu bir düşünce."</p>

  <p>"Öyle, ama sizi yanıltmasın. Zobrist, insan nüfusunu ayıklamanın günü geldiğinde bir kahramanlık olarak anılacağına inanıyordu... insan türünün hayatta kalmayı tercih ettiği bir eylem olacaktı."</p>

  <p>"Dediğim gibi, korkutucu."</p>

  <p>"Bunun sebebi biraz da onunla aynı düşünceyi paylaşan insanların var olması. Zobrist ölünce pek çok kişiye göre şehit oldu. Floransa'ya vardığımızda kiminle karşılaşacağımızı bilmiyorum; ama çok dikkatli olmalıyız. Şu salgın mikrobunu bulmaya çalışan bir tek biz olmayacağız ve kendi güvenliğiniz için İtalya'da ne aradığınızı herkesten saklı tutmalıyız."</p>

  <p>Langdon ona bir Dante uzmanı olan arkadaşı Ignazio Busoni'den bahsetti. Zobrist'in projektöründeki <i>cerca trova</i> sözcüklerinin yer aldığı tabloya bakmak için herkes çıktıktan sonra onu Vecchio Sarayı'na sokabileceğine inanıyordu. Ayrıca Busoni, ölümün gözleriyle ilgili o tuhaf alıntıyı anlamasına da yardımcı olabilirdi.</p>

  <p>Sinskey gümüş rengi uzun saçlarını geriye attı ve gözlerini Langdon'ınkilere dikti. "Arayın ve bulun profesör. Zaman daralıyor."</p>

  <p>Sinskey uçaktaki bir depoya girdi ve DSÖ'nün en güvenli hazmat tüpünü aldı; biyometrik mühürleme yapabilen bir modeldi.</p>

  <p>Kutuyu Langdon'ın önüne koyarken, "Bana başparmağınızı uzatın," dedi.</p>

  <p>Langdon şaşırsa da kadının dediğini yaptı.</p>

  <p>Sinskey tüpü sadece Langdon'ın açabileceği bir şekilde programladı. Sonra küçük projektörü içine yerleştirerek emniyete aldı.</p>

  <p>Gülümserken, "Bunu taşınabilir bir kilitli kutu gibi düşünün," dedi.</p>

  <p>"Üzerindeki biyolojik tehlike işaretiyle mi?" Langdon tedirgin görünüyordu.</p>

  <p>"Elimizde sadece bu var. İyi tarafından bakacak olursak, kimse oynamaya kalkmayacaktır."</p>

  <p>Langdon bacaklarını esnetmek ve tuvalete gitmek için izin istedi. O gittiğinde Sinskey mühürlü kutuyu ceketinin cebine koymaya çalıştı; ama ne yazık ki sığdıramadı.</p>

  <p><i>Bu projektörü görünür bir yerinde taşıyamaz.</i> Biraz düşündükten sonra depoya gidip bir neşterle dikiş seti aldı. Uzman titizliğiyle Langdon'ın ceket astarında bir kesik açtı ve biyotüpü saklayabileceği büyüklükte gizli bir cep dikti.</p>

  <p>Langdon döndüğünde son dikişleri atıyordu.</p>

  <p>Profesör durup, sanki Sinskey <i>Mona Lisa'</i>nın yüzünü değiştiriyormuş gibi bakakaldı. "Harris Tweed'imin astarını mı kestiniz?"</p>

  <p>"Sakin olun profesör," dedi. "Ben eğitimli bir cerrahım. Attığım dikişler oldukça profesyoneldir."</p>
</body>
</html>
