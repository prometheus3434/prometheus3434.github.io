<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>77. Bölüm</h1>

  <p>Robert Langdon dalga sesleriyle kendine geldi. Tuzlu deniz havasıyla karışmış antiseptiğin keskin kokusunu içine çekerken altındaki yerin sallandığını hissetti.</p>

  <p><i>Neredeyim?</i></p>

  <p>Ona göre, sadece birkaç dakika önce onu aydınlık bacasından mahzene doğru çeken güçlü ellere karşı mücadele veriyordu. Şimdiyse tuhaf bir şekilde, altında San Marco'nun zemininin soğukluğunu değil, bir yatağın yumuşaklığını hissediyordu.</p>

  <p>Langdon gözlerini açıp etrafına bakındı, bir tek penceresi olan küçük, temiz bir odaydı. Sallanmaya devam ediyordu.</p>

  <p><i>Bir teknede miyim?</i></p>

  <p>En son öfkeyle, "Kaçmaya çalışmaktan vazgeç!" diye bağıran siyah üniformalı askerlerden biri tarafından mahzenin zeminine çakıldığını hatırlıyordu.</p>

  <p>Çılgınlar gibi bağırıp yardım isterken askerler onu susturmaya çalışmışlardı.</p>

  <p>Askerlerden biri diğerine, "Onu buradan çıkarmalıyız," demişti.</p>

  <p>Ortağı isteksizce başıyla onaylamıştı. "Tamam."</p>

  <p>Langdon güçlü parmak uçlarının boynundaki atardamarları ve toplardamarları yokladığını hissetti. Sonra, şahdamarının üzerinde belirli bir noktayı hedefleyen parmaklar sert ve odaklı bir baskı uygulamaya başladı. Saniyeler içinde Langdon'ın görüşü bulanıklaştı ve kendinden geçtiğini hissetti.</p>

  <p>Langdon, <i>beni öldürüyorlar,</i> diye düşündü. <i>Aziz Markos'un mezarının hemen yanında.</i></p>

  <p>Her yanı karanlık basmıştı; ama eksik gibiydi... daha çok bulanık görüntüler ve boğuk seslerden oluşan bir griliğe benziyordu.</p>

  <p>Langdon ne kadar zaman geçtiğini bilmiyordu; ama dünyası yeniden netleşmeye başlamıştı. Anlayabildiği kadarıyla bir geminin revirindeydi. Steril eşyalar ve izopropil alkol onda bir dejavu hissi uyandırıyordu. Sanki dönüp dolaşıp aynı noktaya gelmiş ve geçen geceki gibi bir hastane yatağında belli belirsiz anılarla uyanmıştı.</p>

  <p>Langdon birden Sienna'yı ve onun güvende olup olmadığını merak etti. Pişmanlık ve korku dolu kahverengi gözlerinin sevecen bir ifadeyle kendisine bakışını hatırladı. Onun kaçmış ve güvenli bir şekilde Venedik'ten ayrılmış olması için dua etti.</p>

  <p>Langdon, Enrico Dandolo'nun mezarının gerçek yerini çözdüğünde şok içinde ona, <i>"Biz yanlış ülkedeyiz,"</i> demişti. Şiirdeki gizemli kutsal bilgelik <i>mouseion'</i>u Venedik'te değil, dünyanın başka bir köşesindeydi. Şifreli şiirin anlamı; tam olarak Dante'nin metninde yazdığı gibi, "bu garip dizelerin örtüsü altında gizlenen" cümlesinin altında saklıydı.</p>

  <p>Langdon mahzenden kaçar kaçmaz Sienna'ya her şeyi açıklamak niyetindeydi; ama buna fırsatı olmamıştı.</p>

  <p><i>Benim başarısız olduğumu düşünerek ayrıldı.</i></p>

  <p>Langdon midesinin düğümlendiğini hissetti.</p>

  <p><i>Salgın hâlâ orada... dünyanın başka bir köşesinde.</i></p>

  <p>Revirin dışında, koridorda bot sesleri duyuldu ve siyah kıyafetli bir adamın odasına girdiğini gördü.</p>

  <p>Onu mahzenin zeminine yapıştıran kaslı askerdi. Buz gibi soğuk bakışları vardı. Adam ona doğru yaklaşırken Langdon içgüdüsel olarak geri çekilmek istedi; ama kaçacak yer yoktu. <i>Bu insanlar bana ne yapmak istiyorlarsa yapacaklar.</i></p>

  <p>Langdon elinden geldiği kadar meydan okuyan bir ses tonu takınmaya çalışarak, "Neredeyim?" diye sordu.</p>

  <p>"Venedik açıklarında bir yatta."</p>

  <p>Langdon adamın üniformasındaki yeşil rozete baktı; ECDC harfleriyle çevrelenmiş bir yerküreydi. Langdon sembolü ve akronimi daha önce hiç görmemişti.</p>

  <p>Asker, "Sizden almak istediğimiz bilgiler var," dedi. "Ve fazla zamanımız yok."</p>

  <p>Langdon, "Size neden bir şey anlatayım?" dedi. "Neredeyse beni öldürüyordunuz."</p>

  <p>"Pek sayılmaz. <i>Shime waza</i> denilen bir judo tekniği kullandık. Size zarar vermek gibi bir niyetimiz yoktu."</p>

  <p>Langdon, Sienna'nın motosikletinin tamponuna isabet eden kurşunu hatırlayarak, "Bu sabah bana ateş ettiniz!" dedi. "Kurşun neredeyse belkemiğime isabet ediyordu!"</p>

  <p>Adamın gözleri kısıldı. "Eğer belkemiğinize isabet ettirmek <i>isteseydim,</i> ettirirdim. Kaçmanızı engellemek için mopetinizin arka tekerleğine ateş ettim. Sizinle iletişime geçip neden bu kadar dengesiz davrandığınızı öğrenmem emredilmişti."</p>

  <p>Langdon adamın söylediklerini tam olarak kavrayamadan iki asker daha kapıdan içeri girip yatağına doğru yürüdüler.</p>

  <p>Ortalarında bir kadın vardı.</p>

  <p>Bir hayalet.</p>

  <p>Göklere ve başka bir dünyaya ait.</p>

  <p>Langdon halüsinasyonlarında gördüğü hayali hemen tanıdı. Karşısında duran güzel kadının uzun gümüş rengi saçları ve lapis lazuli nazarlığı vardı. Daha önce ölmekte olan insanlarla dolu bir manzaranın karşısında belirdiği için Langdon'ın onun gerçekten kanlı canlı bir şekilde karşısında durduğuna inanması için biraz zamana ihtiyacı vardı.</p>

  <p>Kadın onun başucuna gelip yorgun bir ifadeyle gülümseyerek, "Profesör Langdon," dedi. "İyi olmanıza çok sevindim." Oturup nabzını kontrol etti. "Hafıza kaybı yaşadığınız söylendi. Beni hatırlıyor musunuz?"</p>

  <p>Langdon bir süre kadını inceledi. "Ben... ben sizinle ilgili hayaller görüyordum; ama tanıştığımızı hatırlamıyorum."</p>

  <p>Kadın anlayışlı bir ifadeyle ona doğru eğildi. "Adım Elizabeth Sinskey. Dünya Sağlık Örgütü'nün direktörüyüm. Bana yardımcı olmanız için ortak bir çalışma yapıyorduk, şeyi bulmak için..."</p>

  <p>Langdon, "Salgını," dedi. "Bertrand Zobrist'in yarattığı salgını."</p>

  <p>Sinskey hatırladığını düşünerek hevesle başını salladı. "Hatırlıyor musunuz?"</p>

  <p>"Hayır, bir hastane odasında küçük bir projektör ve sizin bana arayıp bulmamı söyleyen <i>hayalinizle</i> uyandım." Langdon askerleri gösterdi. "Bu adamlar beni öldürmeye kalkışmadan önce yapmaya çalıştığım şey buydu."</p>

  <p>Kaslı olan asker diklenip karşılık vermeye hazırlandı; ama Elizabeth Sinskey bir el hareketiyle onu susturdu.</p>

  <p>Yumuşak bir sesle, "Profesör," dedi. "Kafanızın karışık olduğuna eminim. Sizi bu işe bulaştıran kişi olarak yaşananlar yüzünden çok üzgünüm ve güvende olduğunuza çok memnunum."</p>

  <p>Langdon, "Güvende mi?" diye karşılık verdi. "Bir gemide tutsağım!" <i>Ve sen de!</i></p>

  <p>Gümüş saçlı kadın anlayışlı bir ifadeyle başım salladı. "Hafıza kaybınız yüzünden birazdan anlatacaklarım aklınızı biraz karıştırabilir. Bununla birlikte, zamanımız kısıtlı ve birçok insanın yardımınıza ihtiyacı var."</p>

  <p>Sinskey sanki devam etmekte tereddüt ediyormuş gibi duraksadı. "Öncelikle," diye söze başladı. "Ajan Brüder ve ekibinin size asla zarar vermek istemediğini bilmenizi istiyorum. Sizinle yeniden iletişim kurmak için ne gerekiyorsa yapmaları emredilmişti."</p>

  <p>"Yeniden iletişim kurmak mı? Ben..."</p>

  <p>"Lütfen profesör, sadece dinleyin. Her şeyi anlayacaksınız. Söz veriyorum."</p>

  <p>Langdon revir yatağında arkasına yaslandı. Dr. Sinskey anlatmaya devam ederken kafasında birtakım düşünceler dönüp duruyordu.</p>

  <p>"Ajan Brüder ve adamları Teftiş ve Tepki Desteği isimli bir ekipten. Avrupa Hastalık Önleme ve Kontrol Merkezi'nin himayesi altında çalışıyorlar."</p>

  <p>Langdon adamların üniformaları üzerindeki ECDC rozetlerine baktı. <i>Avrupa Hastalık Önleme ve Kontrol Merkezi mi?</i></p>

  <p>Sinskey devam etti. "Ekibin uzmanlık alanı bulaşıcı hastalık tehditlerini ortaya çıkarıp kontrol altına almak. Aslında onlar, akut, geniş çaplı sağlık risklerini hafifleten bir SYVAT ekibi. Zobrist'in yarattığı bulaşıcı hastalığın yerini tespit etmek için tek umudum sizdiniz ve siz ortadan kaybolunca, Teftiş ve Tepki Desteği'nden sizi bulmalarını istedim... Bana destek olmaları için onları Floransa'ya ben çağırdım."</p>

  <p>Langdon şaşkınlık içindeydi. "Bu askerler <i>sizin</i> için mi çalışıyorlar?"</p>

  <p>Sinskey başını sallayarak onayladı. "ECDC'den kısa bir süreliğine ödünç aldım. Dün akşam siz ortadan kaybolup bizi aramayınca başınıza bir şey geldiğini düşündük. Bu sabah teknik destek ekibimiz Harvard e-posta hesabınızı kontrol ettiğinizi gördü ve ancak o zaman hayatta olduğunuzu anladık. O sırada, tuhaf davranışınıza getirebildiğimiz tek açıklama, taraf değiştirdiğiniz oldu... başka birinin bulaşıcı hastalığın yerini bulmanız için size daha büyük paralar teklif ettiğini düşündük."</p>

  <p>Langdon başını iki yana salladı. "Bu çok saçma!"</p>

  <p>"Evet, bu olası bir senaryo gibi görünmüyordu; ama mantıklı olan tek açıklamaydı ve çıta bu kadar yüksekken risk alamazdık. Tabii ki, hafıza kaybı yaşadığınız aklımıza hiç gelmedi. Teknik ekibimiz Harvard e-posta hesabınızın birden etkinleştiğini görünce bilgisayarın IP adresini takip ederek Floransa'daki daireyi bulduk ve harekete geçtik. Ama siz bir kadınla birlikte bir mopedin üzerinde kaçtınız ve bu da sizin başka biri için çalıştığınız hakkındaki şüphelerimizi artırdı."</p>

  <p>Langdon, "Sizin yanınızdan geçtik!" dedi. Nefesi tıkanmıştı. "Sizi, yanınızda askerlerle birlikte siyah bir minibüsün arkasında gördüm. Sizi <i>tutsak</i> aldıklarını sandım. Kendinizden geçmiştiniz, uyuşturulmuş gibiydiniz."</p>

  <p>Dr. Sinskey, "Bizi gördünüz mü?" dedi. Şaşırmış gibiydi. "Haklısınız... bana <i>ilaç vermişlerdi."</i> Duraksadı. "Ama <i>ben</i> onlara bunu yapmalarını söylediğim için."</p>

  <p>Langdon'ın aklı iyice karışmıştı. <i>Kendisini uyuşturmalarını mı istemiş?</i></p>

  <p>Sinskey açıklamaya devam etti. "Bunu hatırlamıyor olabilirsiniz; ama C-130 uçağımız Floransa'ya indiğinde basınç değişti ve içkulakta kristal kopması olarak bilinen rahatsızlığı yaşadım; geçmişten beri yaşadığım güçten düşüren bir içkulak rahatsızlığı. Ciddi olmayan geçici bir şey; ama kurbanlarını başlarını kaldıramayacak kadar sersemletiyor ve mide bulantısı yapıyor. Normalde yatağa yatar, yoğun mide bulantısına katlanmaya çalışırım; ama Zobrist kriziyle uğraşıyoruz ve bu yüzden kendime kusmamı engelleyecek saat başı yapılan metoklopramid iğneleri yazdım. İlacın, yoğun uyku hali gibi ciddi yan etkileri var; ama en azından minibüsün arkasından telefonla operasyonu yönetmemi sağladı. TTD ekibi beni hastaneye götürmek istedi; ama seni ele geçirme görevini başarıyla tamamlamadan önce bunu yapmamalarını istedim. Neyse ki baş dönmesi Venedik'e yaptığım uçak yolculuğunda geçti."</p>

  <p>Langdon yatağın içinde kendini bıraktı. <i>Bütün gün Dünya Sağlık Örgütü'nden, yani ortak iş yaptığım insanlardan kaçtım.</i></p>

  <p>Sinskey aceleci bir ses tonuyla, "Şimdi, odaklanmalıyız profesör," dedi. "Zobrist'in salgınının... nerede olduğunu biliyor musun?" Beklenti içinde ona bakıyordu. "Çok az zamanımız var."</p>

  <p>Langdon, <i>uzakta bir yer,</i> demek istedi; ama bir şey onu durdurdu. Brüder'e, bu sabah kendisine ateş eden ve kısa bir süre önce neredeyse boğacak olan adama baktı. Langdon'ın altındaki yer o kadar hızlı değişiyordu ki, artık kime inanacağını bilmiyordu.</p>

  <p>Sinskey gergin bir ifadeyle ona doğru eğildi. "Salgının burada, Venedik'te olduğunu düşünüyoruz. Bu doğru mu? Bize nerede olduğunu söyleyin ve ben de kıyıya bir ekip göndereyim."</p>

  <p>Langdon tereddüt içindeydi.</p>

  <p>Brüder sabırsızlıkla, "Efendim!" diye seslendi. <i>"Bir şey</i> bildiğiniz çok açık... bize nerede olduğunu söyleyin! Neler olabileceğini anlamıyor musunuz?"</p>

  <p>"Ajan Brüder!" Sinskey öfkeyle adama dönerek, "Yeter," dedi. Sonra, Langdon'a dönüp alçak sesle konuşmaya başladı. "Yaşadıklarınız düşünüldüğünde, kafanızın karışık olması ve kime güveneceğinizi bilememeniz gayet normal." Durup gözlerinin içine baktı. "Ama zamanımız kısıtlı ve sizden <i>bana</i> güvenmenizi rica ediyorum."</p>

  <p>Yeni bir ses, "Langdon ayağa kalkabilir mi?" diye sordu.</p>

  <p>Ufak tefek, bakımlı, yanık tenli bir adam kapıda duruyordu. Langdon'ı çalışılmış bir sakinlikle inceliyordu; ama Langdon onun gözlerindeki tehlikeyi gördü.</p>

  <p>Sinskey, Langdon'a kalkmasını işaret etti. "Profesör, bu normal şartlarda işbirliği yapmayı tercih etmeyeceğim bir kişi; ama durum o kadar ciddi ki, maalesef başka bir seçeneğimiz yok."</p>

  <p>Langdon bacaklarını yatağın kenarından aşağı sarkıtıp ayağa kalktı. Bir süre öylece durup dengesini sağlamaya çalıştı.</p>

  <p>Adam kapıyı göstererek, "Beni izle," dedi. "Görmen gereken bir şey var."</p>

  <p>Langdon olduğu yerde kaldı. "Sen kimsin?"</p>

  <p>"İsimlerin bir önemi yok. Bana Amir diyebilirsin. Üzülerek söylemeliyim ki, Bertrand Zobrist'in amacına ulaşmasına yardım etme hatasını yapmış bir örgütün başındayım. Şimdi de çok geç olmadan bu hatayı telafi etmeye çalışıyorum."</p>

  <p>Langdon, "Bana ne göstermek istiyorsun?" diye sordu.</p>

  <p>Adam, Langdon'ın gözlerinin içine baktı. "Hepimizin aynı tarafta olduğunu sana kanıtlayacak bir şey."</p>
</body>
</html>
