<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>88. Bölüm</h1>

  <p>Kimileri buraya Dünyanın Sekizinci Harikası diyordu ve şu anda içeride bulunan Langdon bu değerlendirmeye karşı çıkacak değildi.</p>

  <p>Grup, girişten muazzam ibadethaneye girerken Langdon, Ayasofya'nın oranlarının büyüklüğü ile ziyaretçilerini anında etkilediğini hatırladı.</p>

  <p>İçerisi o kadar büyüktü ki, Avrupa'nın en büyük katedralleri bile yanında küçük kalıyorlardı. Langdon bu şok edici büyüklüğün kısmen bir yanılsama, Bizans kat planının dramatik bir yan etkisi olduğunu biliyordu. Tüm mekânı tek bir kare içine alan merkezdeki naos, kendinden sonra yapılan katedrallerde olduğu gibi bir haçın dört kolu boyunca uzanmıyordu.</p>

  <p>Langdon, <i>bu yapı Notre-Dame'dan yedi yüz yıl önce yapılmış,</i> diye düşündü.</p>

  <p>Langdon mekânın boyutlarını sindirmek için biraz bekledikten sonra bakışlarını kırk metre yukarıdaki altın kubbeye doğru kaldırdı. Merkez noktasından güneş ışınları gibi yayılan kırk kiriş, kırk kemerli pencereden oluşan daire şeklindeki kemer altına kadar uzanıyordu. Gündüz saatlerinde bu pencerelerden süzülen ışık, altın çinilerin içindeki cam parçalarından yansıyarak Ayasofya'nın ünlü "mistik ışığı"nı yaratıyordu.</p>

  <p>Langdon mekânın altın renkli atmosferinin kusursuz bir şekilde yakalandığı o tek tabloyu görmüştü. John Singer Sargent. Amerikalı ressam, ünlü <i>Ayasofya</i> tablosunu yaratırken paletini tek bir rengin tonlarıyla kısıtlamıştı.</p>

  <p>Altın rengi.</p>

  <p>"Cennetin Kubbesi" olarak bilinen parlak altın kubbeyi dört muazzam kemer taşıyordu. Bunların her biri, bir dizi yarım kubbe ve pencere alnıyla desteklenmişti. Bu destekleri aşağılarında bulunan daha küçük yarı kubbeler ve kemerler taşıyor, bu da cennetten yeryüzüne doğru akıyormuş gibi görünen bir mimari şekiller şelalesi izlenimi veriyordu.</p>

  <p>Cennetten yeryüzüne doğru daha doğrusal bir rota çizerek kubbeden aşağı inen kablolar pırıl pırıl parlayan avizeler taşıyorlardı.</p>

  <p>Bu avizeler çok alçakta duruyormuş gibi göründükleri için uzun boylu ziyaretçilerde başlarını çarpacakları izlenimi uyandırıyordu. Gerçekte bu, mekânın büyüklüğünden kaynaklanan başka bir yanılsamaydı, çünkü avizeler yerden üç buçuk metre yukarıda duruyorlardı.</p>

  <p>Bütün büyük tapmaklarda olduğu gibi Ayasofya'nın da olağanüstü büyüklüğü iki amaca hizmet ediyordu. İlki, insanın Tanrı'ya olan saygısını göstermek için ne kadar ileri gidebileceğini kanıtlıyordu. İkincisi, inananlar için bir şok terapisi vazifesi görüyordu. Burası o kadar görkemli bir mekândı ki; içeri girenler ne kadar küçük olduklarını hissediyor, egoları kayboluyor, fiziksel varlıklarının ve dünyadaki önemlerinin Tanrı'nın karşısında ufacık kaldığını... Yaradan'ın ellerinde bir atom parçası kadar küçüldüklerini hissediyorlardı.</p>

  <p><i>Bir insan hiç olmadıkça, Tanrı ondan hiçbir şey yapamaz.</i></p>

  <p>Martin Luther bu sözleri on altıncı yüzyılda söylemişti; ama dini mimarinin erken örneklerinden beri mimarların zihniyetini oluşturan kavram bu olmuştu.</p>

  <p>Langdon bakışlarını tepeden yere doğru indiren Brüder ve Sinskey'ye baktı.</p>

  <p>Brüder, "Yüce İsa," dedi.</p>

  <p>Mirsat heyecanla, "Evet," dedi. "Ve Allah ve Muhammed!"</p>

  <p>Rehberleri Brüder'in bakışlarını, hat yazısıyla Arapça Allah ve Muhammed isimlerinin yazılı olduğu iki muazzam levha arasında yükselen İsa mozaiğinin bulunduğu ana mihraba doğru yönlendirirken Langdon gülümsedi.</p>

  <p>Mirsat, "Müze, ziyaretçilerine bu kutsal yerin farklı kullanımlarını hatırlatmak için hem Ayasofya'nın bazilika olduğu günlerden kalan Hıristiyan ikonografilerini, hem de cami olduğu zamanlardan kalan İslami ikonografi örneklerini sergiliyor," dedi ve gururlu bir ifadeyle gülümsedi. "Gerçek dünyada dinler arasındaki anlaşmazlığa rağmen biz sembollerinin bir arada çok güzel durduğunu düşünüyoruz. Aynı fikirde olduğunuzu biliyorum profesör."</p>

  <p>Langdon yapının camiye dönüştürüldüğünde Hıristiyan ikonografilerinin üzerinin badanayla kapatıldığını hatırlayarak içten bir ifadeyle başını salladı. Müslüman sembollerinin yanında restore edilen Hıristiyan sembolleri, özellikle de iki ikonografinin stili ve hassasiyeti birbirlerine tamamıyla zıt olduğundan, büyüleyici bir etki yaratmıştı.</p>

  <p>Langdon bir keresinde bu kavramı öğrencilerine anlatmaya çalıştığını hatırladı. "Örneğin; Müslüman bir Michelangelo, Tanrı'nın yüzünü asla Şistine Şapeli'nin tavanına çizmez, ismini yazardı. Tanrı'nın yüzünü çizmek saygısızlık olarak kabul edilirdi."</p>

  <p>Langdon bunun sebebini anlatmaya devam etmişti.</p>

  <p>Öğrencilerine, "Hıristiyanlıkta da, İslamiyette de mantık, merkezcildir," demişti. "Bu, her ikisinin de Söz'e odaklandığı anlamına gelir. Hıristiyanlık geleneğinde Söz, Yuhanna İncili'nde bedene bürünür; 'Ve Söz beden oldu ve aramızda yaşadı.' Bu yüzden Söz'ü insan formunda resmetmek onaylanır. İslam geleneğinde Söz bedene <i>bürünemez,</i> bu yüzden Söz'ün kelime... çoğunlukla da İslam dinindeki kutsal isimlerin yazıldığı hat sanatı şeklinde kalması gerekir."</p>

  <p>Langdon'ın öğrencilerinden biri karmaşık tarihi, tam yerine oturan marjinal bir sözle özetlemişti. <i>"Hıristiyanlar yüzleri, Müslümanlar kelimeleri sever."</i></p>

  <p>Mirsat muhteşem mekânda ileriyi göstererek, "Tam önümüzde," diye devam etti. "Hıristiyanlıkla İslamiyetin eşsiz bir karışımını görüyorsunuz."</p>

  <p>Dev yarım kubbedeki sembolleri gösterdi. En belirgin olanı mihraba doğru bakan Bakire Meryem ve Çocuk İsa'ydı. Mihrap, caminin içinde Mekke'nin yönünü gösteren yarım daire şeklindeki nişe verilen isimdi. Biraz ilerisinde, bir merdivenle vaaz kürsüsüne çıkılıyordu. Hıristiyan dininde, vaazların verildiği kürsüye benziyordu; ama burası aslında imamın cuma hutbesini verdiği minberdi. Kiliselerde koronun oturduğu kısmı andıran çardak benzeri yapı ise müezzin mahfiliydi. Yerden yukarıda duran bu platformda müezzinler diz çöküp imamın duasına eşlik ederek ilahi okuyorlardı.</p>

  <p>Mirsat, "Camiler ve katedraller şaşırtıcı derecede birbirine benzer," diye belirtti. "Doğu ile Batı'nın gelenekleri birbirlerinden tahmin ettiğiniz kadar farklı değildir."</p>

  <p>Brüder sabırsız bir ses tonuyla, "Mirsat?" diye bastırdı. "Dandolo'nun mezarını artık görebilir miyiz?"</p>

  <p>Brüder'in telaşını yapıya bir saygısızlık göstergesi gibi algılayan Mirsat biraz sinirlenmiş gibiydi.</p>

  <p>Langdon, "Evet," dedi. "Acele ettirdiğimiz için özür dilerim; ama programımız çok sıkışık."</p>

  <p>Mirsat, "Peki o zaman," diyerek sağ taraftaki yüksek balkonu işaret etti. "Yukarı çıkıp mezarı <i>görelim."</i></p>

  <p>Langdon şaşırarak, "Yukarı mı?" diye sordu. "Enrico Dándolo mahzende gömülü değil mi?" Langdon mezar taşını hatırlıyordu; ama binanın tam olarak neresinde olduğunu çıkaramıyordu. Binanın yeraltındaki kısımlarında olduğunu düşünmüştü.</p>

  <p>Mirsat soru karşısında şaşırmıştı. "Hayır profesör, Enrico Dandolo'nun mezarı kesinlikle yukarıda.</p>

  <p><br /></p>

  <p>Mirsat, <i>burada neler dönüyor,</i> diye düşünüyordu.</p>

  <p>Langdon, Dandolo'nun mezarını görmek isteyince, Mirsat bu ricasının bir yem olduğunu hissetmişti. <i>Kimse Dandolo'nun mezar taşını görmek istemez.</i> Mirsat, Langdon'ın gerçekten görmek istediği şeyin Dandolo'nun mezarının tam yanında duran esrarengiz hazine olduğunu farz etmişti. <i>Deisis Mozaiği,</i> Pantokrator İsa tartışmasız, binadaki en gizemli parçalardan biriydi.</p>

  <p>Profesörün büyük ihtimalle Deisis hakkında bir yazı hazırladığını düşünen Mirsat, <i>Langdon mozaiği araştırıyor; ama gizlemeye çalışıyor,</i> diye tahmin yürüttü.</p>

  <p>Ne var ki Mirsat'ın aklı karışmıştı. Langdon, <i>Deisis Mozaiği'</i>nin ikinci katta olduğunu zaten biliyordu, peki neden şaşırmış gibi yapıyordu?</p>

  <p><i>Yoksa, gerçekten de Dandolo'nun mezarını mı arıyor?</i></p>

  <p>Mirsat onları merdivenlere doğru yönlendirirken, Ayasofya'nın meşhur mermer küplerinden birinin yanından geçti. Bunlar, Helenistik dönemde tek parça mermerden yapılmış, 1250 litre sıvı alabilen küplerdi.</p>

  <p>Yanındakilerle birlikte sessizce merdivenleri çıkarken Mirsat kendini huzursuz hissetmeye başladı. Langdon'ın yanındakiler hiç de akademisyene benzemiyorlardı. Siyahlar içindeki kaslı, sert adam askere benziyordu. Ve gümüş rengi saçlı kadın... Mirsat onu daha önce bir yerde gördüğünü hissediyordu. <i>Belki de televizyonda?</i></p>

  <p>Bu ziyaretin amacının görünenden farklı olduğunu düşünmeye başlamıştı. <i>Burada bulunmalarının gerçek amacı ne?</i></p>

  <p>Merdiven sahanlığına vardıklarında Mirsat neşeyle, "Bir kat daha," dedi. "Yukarıda Enrico Dandolo'nun mezarını göreceğiz ve tabii ki..." duraksayıp Langdon'a baktı. "Ünlü <i>Deisis Mozaiği'</i>ni."</p>

  <p>Langdon hiç tepki vermedi.</p>

  <p>Anlaşılan, Langdon buraya gerçekten de <i>Deisis Mozaiği</i> için gelmemişti. O ve misafirleri tuhaf bir şekilde Dandolo'nun mezarına odaklanmışlardı.</p>
</body>
</html>
