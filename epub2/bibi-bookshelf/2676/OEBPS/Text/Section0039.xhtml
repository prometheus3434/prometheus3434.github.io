<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>31. Bölüm</h1>

  <p>Elizabeth Sinskey, baş dönmesi ve mide bulantısının arttığını hissetti. Pitti Sarayı'nın önüne park etmiş minibüsün arka koltuğuna yığılmıştı. Yanındaki asker, artan bir endişeyle onu izliyordu.</p>

  <p>Birkaç dakika önce askerin telsizinden gelen kostüm galerisiyle ilgili konuşmalar, Elizabeth!, yeşil gözlü canavarın rüyasını gördüğü zihin karanlığından uyandırmıştı.</p>

  <p>Yine, Dış İlişkiler Konseyi'nin New York'taki karanlık odasında, kendisini çağıran gizemli yabancının deli saçmalarını dinliyordu. Gölge adam, odanın ön tarafına doğru yürüdü. Upuzun silueti Dante'nin <i>Cehennem'</i>inden ilham almış, çıplak ve ölmek üzere olan insan kalabalığının resmedildiği korkunç bir yansımanın önünde dikiliyordu.</p>

  <p>Adam, "Birinin bu savaşı vermesi gerek," diyordu. "Yoksa geleceğimiz matematiğin de kesin rakamlarla garantisini verdiği bir felakete sürükleniyor. İnsanlık şimdi erteleme, kararsızlık ve kişisel hırsların arafında bekliyor... ama cehennemin daireleri ayaklarımızın altında, hepimizi içine almak için can atıyor."</p>

  <p>Bu adamın savunduğu saçma sapan fikirlerden Elizabeth'in başı dönmüştü. Daha fazla dayanamayıp ayağa fırladı. "Siz bana teklif ettiğiniz şeyin farkında..."</p>

  <p>Adam, "Geriye kalan tek seçeneğimiz..." diyerek sözünü kesti.</p>

  <p>Elizabeth, "Aslına bakarsanız, ben de tam 'cinayet' diyecektim!" diye karşılık verdi.</p>

  <p>Adam omuzlarını silkti. "Cennete giden yol, cehennemden geçer. Dante bize bunu öğretti."</p>

  <p>"Delirmişsiniz!"</p>

  <p>"Deli mi?" diye yineleyen adam sanki incinmiş gibiydi. "Ben mi? Hiç sanmıyorum. Asıl delilik, Dünya Sağlık Örgütü'nün boşluğa bakıp, orada olanı inkâr etmesi. Delilik, sırtlanlar etrafını sararken devekuşunun başını kuma gömmesi."</p>

  <p>Elizabeth hizmet verdiği kuruluşu savunamadan, adam ekrandaki görüntüyü değiştirdi.</p>

  <p>Yeni resmi göstererek, "Konu sırtlandan açılmışken..." dedi. "İşte insanlığı çevreleyen sırtlanlar... ve hızla yaklaşıyorlar."</p>

  <p>Elizabeth karşısındaki tanıdık resmi görünce şaşırdı. Önceki yıl, DSÖ'nün küresel sağlık üzerinde en önemli etkileri gösterdiğini ilan ettiği çevre sorunlarını betimleyen, yine kendilerinin yayımladığı bir grafikti.</p>

  <p>Başka şeylerle birlikte listede şunlar yazılıydı:</p>

  <p>Temiz su talebi, küresel ısınma, ozon tabakasının delinmesi, okyanus rezervlerinin tüketilmesi, türlerin yok olması, CO<sub>2</sub> artışı, ormanların yok olması ve deniz seviyesindeki yükselme.</p>

  <p>Tüm bu olumsuz göstergeler, geçen yüzyıldan bu yana yükselişe geçmişti. Şimdiyse dehşet verici bir hızla artıyorlardı.</p>

  <p style="text-align: center;"><img alt="dunya-kaynaklari-sorunlari" src="../Images/dunya-kaynaklari-sorunlari.jpg" /></p>

  <p>Elizabeth bu grafiği her gördüğünde hissettiği gibi yine bir çaresizlik hissine kapıldı. Bir bilim insanıydı ve istatistiğin faydasına inanırdı. Bu grafik, uzak geleceğin değil... çok <i>yakın</i> bir geleceğin tüyler ürpertici resmini çiziyordu.</p>

  <p>Elizabeth Sinskey, yaşamı boyunca pek çok kere çocuk sahibi olamayacağı için üzülüp durmuştu.</p>

  <p>Ama bu grafiği görünce, dünyaya bir çocuk getirmemiş olduğu için adeta rahatlıyordu.</p>

  <p><i>Çocuğuma bırakacağım gelecek bu mu olacaktı?</i></p>

  <p>Uzun boylu adam, "Son elli yıl içinde, Doğa Ana'ya karşı işlediğimiz suçlar çoğalarak arttı," dedikten sonra durdu. "Ben insanlığın ruhu için endişeleniyorum. Dünya Sağlık Örgütü bu grafiği yayımladığında, sorunlardan hangisinin daha ciddi olduğunu ve hangisinin giderilebileceğini belirlemek için siyasetçiler, siyasette rol oynayan isimler ve çevreciler acil durum zirveleri yaptılar. Sonuç ne mi oldu? Bir köşede başlarını ellerinin arasına alıp ağladılar. Ama halkı, sorunlar çok karmaşık olmakla birlikte çözüm için çalıştıklarına ikna ettiler."</p>

  <p>"Evet! Bunlar çok <i>karmaşık meseleler."</i></p>

  <p>Adam, "Zırva!" diye bağırdı. "Bu grafiğin ilişkilerin en basitini gösterdiğini siz de biliyorsunuz, tek değişkenli bir fonksiyon! Bu grafikteki her satır, tek bir değerle doğru orantılı çıkıyor, herkesin tartışmaktan korktuğu bir değerle. Dünya nüfusu!"</p>

  <p>"Doğrusu ben daha..."</p>

  <p>"Daha mı karmaşık diyecektiniz? Aslına bakarsanız, öyle değil. Daha basit bir şey olamaz. Kişi başına daha fazla temiz su düşmesini istiyorsanız, yeryüzünde daha az insan olması gerekir. Araçların sebep olduğu kirliliği azaltmak istiyorsanız, daha az şoför olması gerekir. Okyanusların yeniden balıkla dolmasını istiyorsanız, daha az insanın balık yemesi gerekir!"</p>

  <p>Hırsla Elizabeth'e bakıyor, daha da öfkeli bir sesle konuşuyordu. "Gözlerinizi açın! İnsanlık yok olmak üzere. Liderlerimizse toplantı odalarında oturmuş güneş enerjisi, geri kazanım ve hibrit otomobil pazarlıkları yapıyor. Nasıl olur da sizin gibi eğitimli bir kadın bunu anlayamaz? Ozon tabakasının delinmesi, susuzluk ve kirlilik birer hastalık değil, belirti. Hastalık ise nüfus artışı. Ve biz dünya nüfusuyla baş etmedikçe, hızla büyüyen kanserli bir tümöre yara bandı yapıştırmaktan başka bir şey yapıyor olmayız."</p>

  <p>Elizabeth, "İnsan türünü kansere mi benzetiyorsunuz?" diye sordu.</p>

  <p>"Kanser, kontrol dışı büyümeye başlayan sağlıklı bir hücreden başka bir şey değildir. Fikirlerimi nahoş bulduğunuzu anlıyorum; ama sizi temin ederim, vakti geldiğinde diğer seçeneği çok daha nahoş bulacaksınız. Cesur bir karar veremezsek..."</p>

  <p>Dr. Sinskey heyecanla araya girdi. "Cesur mu? Aradığınız kelime cesur değil. Buna <i>delilik</i> deyin!"</p>

  <p>Korkutucu derecede sakin sesle konuşan adam, "Dr. Sinskey," dedi. "Sizi özellikle buraya çağırdım, çünkü sizin, Dünya Sağlık Örgütü'ndeki bilge biri olarak benimle çalışmak ve uygun bir çözüm bulmak isteyebileceğinizi ümit ediyordum."</p>

  <p>Elizabeth şaşırmıştı. "Dünya Sağlık Örgütü'nün sizinle ortaklık yapacağını mı düşündünüz? Böyle bir fikri araştırmak için?"</p>

  <p>"Doğrusunu isterseniz, evet." dedi. "Örgütünüz doktorlardan oluşuyor ve bir hastası kangren olduğunda, hayatını kurtarmak için bacağını kesmekte tereddüt etmez. Bazen insan kötünün iyisine razı olmak zorundadır."</p>

  <p>"Bu durum biraz daha farklı."</p>

  <p>"Hayır. <i>Tıpatıp</i> aynı. Tek farkı çapı."</p>

  <p>Elizabeth yeterince dinlemişti. Birden ayağa kalktı. "Uçağa yetişmem lazım."</p>

  <p>Uzun boylu adam ona doğru tehdit edici bir adım atarak yolunu kesti. "Benden söylemesi. İşbirliği yapsanız da, yapmasanız da bu fikri tek başıma kolay bir şekilde geliştirebilirim."</p>

  <p>Elizabeth, "Benden söylemesi," dedi. "Bunu bir terör tehdidi olarak algılıyorum ve ona göre muamele yapacağım." Telefonunu çıkardı.</p>

  <p>Adam kahkaha attı. "Hipotezlerden bahsettiğim için beni şikâyet mi edeceksiniz? Ne yazık ki telefon açmak için beklemeniz gerekecek. Bu odanın elektronik kalkanı var. Telefonunuz sinyal alamaz."</p>

  <p><i>Sinyale ihtiyacım yok, seni kaçık.</i> Elizabeth telefonunu kaldırıp adam daha ne olduğunu anlayamadan, yüzünün fotoğrafını çekti. Flaş yeşil gözlerinde parlarken, Elizabeth bir an için onu tanıdığını düşündü.</p>

  <p>"Her kimsen, beni buraya çağırmakla yanlış bir iş yaptın. Havaalanına vardığım anda, kim olduğunu öğreneceğim ve sen de DSÖ'nün, CDC'nin,<a href="../Text/Section0114.xhtml#Footnote0054" id="Feedback0054"><sup>[54]</sup></a> ECDC'nin<a href="../Text/Section0114.xhtml#Footnote0055" id="Feedback0055"><sup>[55]</sup></a> potansiyel biyoterörist listesinde yer alacaksın. Gece gündüz seni izleyecekler. Eğer malzeme satın almaya kalkarsan veya laboratuvar kurarsan haberimiz olacak. Hiçbir yere saklanamazsın."</p>

  <p>Adam gergin geçen uzunca bir süre sanki Elizabeth'in telefonuna atlayacakmış gibi durdu. Sonunda gevşeyip, ürkütücü bir şekilde sırıtarak yana çekildi. "O halde dans etmeye başladık demektir."</p>
</body>
</html>
