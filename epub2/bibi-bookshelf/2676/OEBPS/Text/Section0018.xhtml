<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>10. Bölüm</h1>

  <p>Sienna, "Otursana," dedi. "Sana birkaç sorum var."</p>

  <p>Langdon mutfağa girerken ayakta daha dengeli durabildiğini fark etti. Üstüne gayet iyi oturan, komşunun Brioni takımını giyiyordu. Mokasenler bile rahattı. Langdon eve dönünce bundan sonra İtalyan ayakkabısı giymeyi aklının bir köşesine yazdı.</p>

  <p><i>Eğer dönebilirsem,</i> diye düşündü.</p>

  <p>Üstüne oturan bir blucin ve krem rengi kazak giyen genç kadın doğal bir güzelliğe dönüşmüştü. Saçları yine atkuyruğu şeklinde toplanmıştı; ama doktor üniformasının otoriter havası kaybolduğundan, artık daha bir narin görünüyordu. Langdon, Sienna'nın gözlerinin sanki ağlamış gibi kızardığını fark edince içini yeniden bir suçluluk hissi kapladı.</p>

  <p>"Sienna üzgünüm. Telefondaki mesajı duydum. Ne diyeceğimi bilemiyorum."</p>

  <p>"Teşekkürler," diyerek karşılık verdi genç kadın. "Ama şimdi sana odaklanmalıyız. Lütfen otur."</p>

  <p>Onun zekâsı ve vaktinden erken gelişmiş çocukluğuyla ilgili okuduğu makaleleri hatırlayan Langdon'a genç kadının sesi şimdi daha sağlam geliyordu.</p>

  <p>Ona oturmasını işaret eden Sienna, "Düşünmeni istiyorum," dedi. "Bu eve nasıl geldiğimizi hatırlıyor musun?"</p>

  <p>Langdon içinde bulundukları durumla bunun ne ilgisi olduğunu anlayamamıştı. Masaya otururken, "Taksiyle," dedi. "Biri bize ateş ediyordu."</p>

  <p><i>"Sana</i> ateş ediyorlardı profesör. Bu konuda anlaşalım."</p>

  <p>"Doğru. Üzgünüm."</p>

  <p>"Peki, taksideyken silah sesi duyduğunu hatırlıyor musun?"</p>

  <p><i>Tuhaf soru.</i> "Evet, iki kere. Biri yan aynaya isabet etti, diğeri arka camı kırdı."</p>

  <p>"Güzel, şimdi gözlerini kapat."</p>

  <p>Langdon, onun hafızasını test ettiğini anlamıştı. Gözlerini kapattı.</p>

  <p>"Ben ne giyiyorum?"</p>

  <p>Langdon, genç kadını zihninde mükemmel bir şekilde canlandırabiliyordu. "Siyah düz ayakkabılar, blucin ve V yaka krem rengi bir kazak. Saçın sarı, omuz hizasında ve atkuyruğu şeklinde toplanmış. Gözlerin kahverengi."</p>

  <p>Gözlerini açıp genç kadını inceledi. Zihinde canlandırma yeteneğinin normal çalıştığına memnun olmuştu.</p>

  <p>"Güzel. Görsel bilişsel tanımlaman mükemmel, ki bu da amnezinin gerilediğini ve hatıra oluşturma işleyişinin kalıcı bir hasar almadığını doğruluyor. Son birkaç güne dair yeni bir şey hatırladın mı?"</p>

  <p>"Ne yazık ki hayır. Ama sen yokken yine bazı hayaller gördüm."</p>

  <p>Langdon ona peçeli kadının tekrarlayan hayalinden, ceset yığınlarından ve <i>R</i> harfi ile damgalanmış, yarıya kadar gömülü kıvranan bacaklardan bahsetti. Sonra da gökyüzünde duran gagalı, tuhaf maskeyi anlattı.</p>

  <p>Sienna tedirgin bir tavırla, "Ben ölüm müyüm?" diye sordu.</p>

  <p>"Böyle söyledi, evet."</p>

  <p>"Pekâlâ... Sanırım bu, 'Ben Vişnu, dünyaların yok edicisiyim,' söylemini alt eder."</p>

  <p>Genç kadın ilk atom bombasını test ettiği sırada Robert Oppenheimer'ın söylediklerinden alıntı yapıyordu.</p>

  <p>"Ve şu gaga burunlu... yeşil gözlü maske?" diyen Sienna meraklanmıştı. "Zihninin bu hayali neden oluşturduğuna dair bir fikrin var mı?"</p>

  <p>"Hiç fikrim yok. Ama bu tür maskeler ortaçağda yaygındı." Langdon duraksadı. "Buna veba maskesi denirdi."</p>

  <p>Sienna kuşkuyla bakıyordu. "Veba maskesi mi?"</p>

  <p>Langdon semboller dünyasında uzun gagalı maskenin Kara Ölüm'le neredeyse eşanlamlı olduğunu hemen açıkladı. Bazı bölgelerde nüfusun üçte birini öldüren veba, 1300'lerde Avrupa'yı silip süpürmüştü. Çoğu kişi Kara Ölüm'e, kurbanların cildi kangren ve deri altındaki kanama yüzünden karardığı için "kara" dendiğine inanırdı; ama aslında <i>kara</i> kelimesi, vebanın tüm nüfusa yayılacağı korkusuna bir atıftı.</p>

  <p>Langdon, "Uzun gagalı maskeyi, hastalık bulaşan kişileri tedavi ederken vebayı burun deliklerinden uzak tutmak için ortaçağ hekimleri takardı. Bugünlerde maskeyi sadece Venedik Karnavalı'nda kostüm olarak görüyoruz, İtalya tarihindeki amansız bir dönemi hatırlatan ürkütücü bir anı," dedi.</p>

  <p>Sienna titrek bir sesle, "Hayalinde bu maskelerden birini gördüğüne emin misin?" diye sordu.</p>

  <p>"Ortaçağ hekimlerinin taktığı bir maske?"</p>

  <p>Langdon evet anlamında başını salladı. <i>Gagalı bir maske konusunda yanılmak zordur.</i></p>

  <p>Kaşlarını çatma biçimi Sienna'nın Langdon'a kötü haberi nasıl vereceğini kafasında ölçüp biçtiğini düşündürmüştü. "Ve bu kadın sana sürekli 'ara ve bul' mu diyordu?"</p>

  <p>"Evet. Tıpkı deminki gibi. Ama sorun şu ki, ne aramam gerektiğine dair hiçbir fikrim yok."</p>

  <p>Sienna ciddi bir ifadeyle yavaşça derin bir nefes verdi. "Sanırım ben biliyorum. Ve ayrıca... sanırım ne olduğunu çoktan buldum."</p>

  <p>Langdon ona bakakalmıştı. "Neden bahsediyorsun?!"</p>

  <p>"Robert dün akşam hastaneye geldiğinde, ceketinin cebinde değişik bir şey vardı. Ne olduğunu hatırlıyor musun?"</p>

  <p>Langdon başını iki yana salladı.</p>

  <p>"Yanında bir nesne vardı... ilginç bir şey. Seni temizlerken tesadüfen buldum." Langdon'ın masanın üstünde duran, kanlı Harris tüvit ceketini işaret etti. "Bakmak istersen hâlâ cebinde."</p>

  <p>Kararsız kalan Langdon ceketine baktı. <i>En azından bu, ceketimi almak için neden döndüğünü açıklıyor.</i> Kan içindeki ceketini alıp teker teker ceplerini aradı. Hiçbir şey yoktu. Bir daha baktı. Sonunda omuzlarını silkerek Sienna'ya döndü. "Burada bir şey yok."</p>

  <p>"Peki ya gizli cebinde?"</p>

  <p>"Ne? Ceketimin gizli bir cebi yok ki."</p>

  <p>"Yok mu?" Sienna şaşırmış görünüyordu. "O zaman bu ceket... başkasının mı?"</p>

  <p>Langdon'ın aklı yine karışmıştı. "Hayır, bu benim ceketim."</p>

  <p>"Emin misin?"</p>

  <p><i>Eminim işte,</i> diye düşündü. <i>Hem de en sevdiğim Camberley bu.</i></p>

  <p>Ceketin astarını çevirip Sienna'ya moda dünyasında en sevdiği etiketi gösterdi: Harris Tweed'in düğmeye benzer on üç mücevherle süslenmiş ve bir Malta haçıyla taçlandırılmış simge küresi.</p>

  <p><i>Çizgili kumaşa Hıristiyan askerleri işlemeyi İskoçlara bırakmak lazım.</i></p>

  <p>Etikete eklenen el işlemesi <i>R. L.</i> baş harflerine işaret eden Langdon, "Şuna bak," dedi. Daima Harris Tweed'in elde dikilmiş modellerinden alırdı, bu yüzden de isminin baş harflerini işletmek için fazladan para öderdi. Yemekhane ve sınıflarda yüzlerce tüvit ceketin giyilip çıkarıldığı bir okul kampusunda, onu zarara sokacak bir değiştokuş yapmaya niyeti yoktu.</p>

  <p>Ceketi elinden alan Sienna, "Sana inanıyorum," dedi. "Şimdi de sen bak."</p>

  <p>Ceketi biraz daha açıp ensenin hemen bitimindeki astarı gösterdi. Burada, astarın içine iyice gizlenmiş ve düzgünce şekil verilmiş büyük bir cep vardı.</p>

  <p><i>Bu da ne?!</i></p>

  <p>Langdon bunu daha önce hiç görmediğine emindi.</p>

  <p>Gizli dikiş yapılan cep, mükemmel bir şekilde dikilmişti.</p>

  <p>Langdon, "Daha önce orada yoktu," diye üsteledi.</p>

  <p>"O halde sanırım... bunu da daha önce hiç görmedin?" Sienna cebin içinden ince, metal bir nesne çıkardı ve Langdon'ın eline nazikçe bıraktı.</p>

  <p>Langdon nesneye tam bir şaşkınlık içinde baktı.</p>

  <p>Sienna, "Bunun ne olduğunu biliyor musun?" diye sordu.</p>

  <p>"Hayır..." diye kekeledi. "Daha önce hiç böyle bir şey görmedim."</p>

  <p>"Şey... sanırım ben ne olduğunu biliyorum. Ve o kişinin seni bu yüzden öldürmek istediğine eminim."</p>

  <p><br /></p>

  <p><i>The Mendacium'</i>daki özel bölmesinde aşağı yukarı dolanan yönetici Knowlton'm, yarın dünyayla paylaşması gereken görüntüleri düşündükçe huzursuzluğu artıyordu.</p>

  <p><i>Ben Gölge'yim mi?</i></p>

  <p>Bu müşterinin, önceki aylarda psikoz geçirdiğine dair söylentiler vardı ve o kayıt da bu söylentileri sonuna kadar destekliyordu.</p>

  <p>Knowlton'ın iki seçeneği vardı: Ya söz verdiği gibi kaydı yarın iletmek üzere hazırlayacak ya da danışmak için yukarıdaki Amir'e götürecekti.</p>

  <p>Daha önce müşteriye verdiği söze sadık kalmaktan başka bir şey yaptığına şahit olmayan Knowlton, <i>onun fikrini zaten biliyorum,</i> diye düşündü. <i>Bana bu kaydı tüm dünyayla paylaşmamı ve hiçbir soru sormamamı söyleyecek... üstelik sorduğum için de bana kızacak.</i></p>

  <p>Knowlton dikkatini yeniden, özellikle rahatsız edici bulduğu bir yerini izlemek için geri sardığı kayda verdi. Görüntüde, su çırpıntısı sesinin eşlik ettiği, ürkütücü biçimde aydınlatılmış mağara belirdi. İnsanımsı karaltı, ıslak duvarda göründü: Uzun, kuş gibi gagası olan uzun boylu bir adam.</p>

  <p>Şekli bozuk karaltı boğuk sesiyle konuştu:</p>

  <p><i>"Yeni bir Karanlık Çağdayız.</i></p>

  <p><i>Yüzyıllar önce, Avrupa sefalet ve açlık içindeydi; halk bir araya sıkışmış, günaha batmış ve ümitsizdi. Tıpkı Tanrı'nın yıldırım göndermesini bekleyen, ölü ağaçların boğduğu sık bir orman gibiydiler. Bu kıvılcım sonunda ateşi yakacak, alevler yayılarak ölü ağaçları temizleyecek ve sağlıklı köklere bir kez daha gün ışığını getirecekti.</i></p>

  <p><i>Ayıklama Tanrı'nın doğal emridir.</i></p>

  <p><i>Kara Ölüm'ün ardından ne geldiğini kendinize sorun.</i></p>

  <p><i>Cevabı hepimiz biliyoruz.</i></p>

  <p><i>Rönesans.</i></p>

  <p><i>Yeniden doğuş.</i></p>

  <p><i>Her zaman böyle olmuştur. Ölümün ardından doğum gelir.</i></p>

  <p><i>Cennete ulaşmak için insanın cehennemden geçmesi gerekir.</i></p>

  <p><i>Usta bize bunu öğretti.</i></p>

  <p><i>Buna rağmen gümüş saçlı cahil bana canavar mı diyor? Geleceğin matematiğini hâlâ anlamıyor mu?</i></p>

  <p><i>Getireceği felaketleri?</i></p>

  <p><i>Ben Gölge'yim.</i></p>

  <p><i>Ben sizin kurtuluşunuzum.</i></p>

  <p><i>Ve o yüzden bu mağaranın derinliklerinde durmuş, yıldızları yansıtmayan lagünün üstünden dışarı bakıyorum. Bu batık yerde, cehennem suların altında yanıyor.</i></p>

  <p><i>Yakında alev alacak.</i></p>

  <p><i>Ve bu gerçekleştiğinde, yeryüzündeki hiçbir şey onu durduramayacak."</i></p>
</body>
</html>
