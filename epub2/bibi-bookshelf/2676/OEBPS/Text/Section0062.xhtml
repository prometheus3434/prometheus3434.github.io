<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>54. Bölüm</h1>

  <p>Karşısında duran harikulade kapılara bakan Langdon, <i>İncil'in bronzla anlatımı,</i> diye düşündü.</p>

  <p>Ghiberti'nin parıldayan <i>Cennetin Kapıları,</i> her biri Eski Ahit'teki farklı bir önemli sahneyi betimleyen on tane kare panelden oluşuyordu. Cennet Bahçesi'nden Musa'ya ve Süleyman Mabedi'ne kadar değişen Ghiberti'nin heykel anlatımı, her biri beş panelden meydana gelen iki dikey sütun üzerinde gözler önüne seriliyordu.</p>

  <p>Bu sahnelerin her biri, Botticelli'den günümüz eleştirmenlerine kadar sanatçılar ve tarihçiler arasında herkesin "en güzel paneli" seçtiği bir popülarite yarışına dönüşmüştü. Ortak görüşe göre kazanan, yapımında kullanılan sanatsal teknikler sebebiyle Yakup ve Esav, yani sol kanadın ortasındaki panel olmuştu. Langdon, Ghiberti imzasını bu panele attığı için daha çok dikkat çektiği kanısındaydı.</p>

  <p>Ignazio Busoni birkaç yıl önce bu kapıları Langdon'a gösterirken, beş yüz yıl boyunca maruz kaldığı seller, yağmalar ve hava kirliliği sebebiyle yaldızlı kapıların çıkarılıp, yerlerine bire bir kopyalarının takıldığını ve asıllarının şimdi Museo dell'Opera del Duomo'da saklandığını utangaç bir tavırla itiraf etmişti. Langdon nezaket icabı, kopyalara baktıklarını bildiğini ve aslında bunların, karşılaştığı <i>ikinci</i> çift Ghiberti kapı kopyası olduğunu Busoni'ye söylemekten kaçınmıştı. İlk kopyalara San Francisco'daki Grace Katedrali labirentlerinde araştırma yaparken rastlamış ve Ghiberti'nin <i>Cennetin Kapıları</i> taklitlerinin, yirminci yüzyılın ortalarından beri katedralin ön kapısı görevi gördüğünü keşfetmişti.</p>

  <p>Langdon, Ghiberti'nin başyapıtının önünde dururken gözüne, yanına yerleştirilmiş bilgilendirme levhası ilişti. Üzerinde İtalyanca yazılmış basit bir söz dikkatini çekmişti.</p>

  <p><i>La Peşte Nera.</i> Bu sözler Kara Ölüm anlamına geliyordu. Langdon, <i>Tanrım,</i> diye düşündü. <i>Nereye baksam karşıma çıkıyor.</i> Levhaya göre kapılar, Tanrı'ya "adak" olarak sipariş edilmişti. Floransa vebayı atlattığı için bir şekilde şükranlarını sunuyorlardı.</p>

  <p>Ignazio'nun sözleri zihninde yankılanırken, Langdon bir kez daha Cennetin Kapıları'na baktı. <i>Kapılar sana açık; ama acele etmelisin.</i></p>

  <p>Ignazio'nun böyle söylemesine rağmen, <i>Cennetin Kapıları</i> bazı dini bayramlar hariç, her zamanki gibi kapalıydı. Normalde turistler vaftizhaneye diğer taraftaki kuzey kapısından girerdi.</p>

  <p>Sienna yanında parmak ucunda duruyor, kalabalığın üstün-den etrafı görmeye çalışıyordu. "Kapı kolu yok," dedi. "Anahtar deliği yok. Hiçbir şey yok."</p>

  <p>Ghiberti'nin kendi şaheserini, kapı kolu gibi sıradan bir şeyle berbat etmeyeceğini bilen Langdon, <i>doğru,</i> diye düşündü. "Kapılar <i>içeri</i> doğru açılır. İçeriden kilitlenir."</p>

  <p>Sienna dudaklarını bükerek biraz düşündü. "Yani buradan bakınca... kapıların kilitli olup olmadığını anlamaya imkân yok."</p>

  <p>Langdon başını salladı. "Umarım Ignazio da tam olarak böyle düşünmüştür."</p>

  <p>Sağa doğru birkaç adım attı ve binanın sağ tarafındaki daha az süslü bir kapıya baktı, burası turist girişiydi. Sıkılmış görünen bir rehber sigarasını içiyor, girişteki APERTURA 1300-1700 tabelasını işaret ederek soru soran turistleri tersliyordu.</p>

  <p>Langdon, <i>açılmasına daha birkaç saat var,</i> diye düşünürken memnundu. <i>Henüz içeri kimse girmemiş.</i></p>

  <p>Langdon, Sienna'ya baktığında, turistlerin Ghiberti'nin şaheserine fazla yaklaşmalarını engellemek için <i>Cennetin Kapıları'</i>nın birkaç metre ilerisine dikilmiş basit bir demir kapının ve çitin arasından fotoğraf çeken bir grubun yanında durduğunu gördü.</p>

  <p>Altın yaldızla boyanmış güneş ışını benzeri sivri tepesiyle bu koruyucu kapı, siyah dökme demirden yapılmıştı ve banliyö evlerinin basit çitlerine benziyordu. Belirsiz bir sebepten, <i>Cennetin Kapıları'</i>nı tasvir eden bilgilendirme levhası, göz alıcı bronz kapıların yanına değil, bu sıradan kapının yanına takılmıştı.</p>

  <p>Langdon levhanın yerinin bazen turistlerin aklını karıştırdığını duymuştu. O sırada, eşofmanlı tıknaz bir kadın kalabalığı yararak gelip levhaya baktı, demir kapıya kaşlarını çattı ve, <i>"Cennetin Kapıları mı?"</i> diye homurdandı. "Köpeğimin baraka çitine benziyor!" Sonra kimsenin açıklama yapmasına fırsat vermeden yürüyüp gitti.</p>

  <p>Sienna uzanıp kapıyı tuttu ve belli etmeden arka taraftaki kilit mekanizmasına baktı.</p>

  <p>Kocaman açılmış gözlerle Langdon'a dönerken, "Baksana," diye fısıldadı. "Arkasındaki asma kilit açık."</p>

  <p>Parmaklıkların arasından bakan Langdon, Sienna'nın haklı olduğunu gördü. Asma kilit, sanki kilitliymiş gibi dursa da yakından inceleyince açık olduğu anlaşılıyordu.</p>

  <p><i>Kapılar sana açık; ama acele etmelisin.</i></p>

  <p>Langdon gözlerini, çitin arkasındaki <i>Cennetin Kapıları'</i>na dikti. Eğer Ignazio gerçekten de vaftizhanenin dev kapılarını sürgülemeden bıraktıysa itildiğinde açılmaları gerekirdi. Ama yine de buradaki asıl zorluk, meydandakilerin ve elbette özellikle polisle Duomo güvenlik görevlilerinin dikkatini çekmeden içeri girmekti.</p>

  <p>Kalabalığın arasındaki bir kadın aniden, "Şuraya bakın!" diye bağırdı. "Atlayacak!" Sesi dehşet doluydu. "Yukarıdaki çan kulesinde!"</p>

  <p>Kapıya arkasını dönen Langdon, bağıran kadının Sienna olduğunu gördü. Beş metre ötede durmuş, Giotto'nun Çan Kulesi'ni göstererek bağırıyordu. "İşte orada! Atlayacak!"</p>

  <p>Tüm bakışlar gökyüzüne doğru yönelerek çan kulesinin tepesini inceledi. Diğerleri de elleriyle göstermeye, gözlerini kısarak bakmaya ve birbirine seslenmeye başlamıştı.</p>

  <p>"Atlayan biri mi var?!"</p>

  <p>"Nereden?!"</p>

  <p>"Ben görmüyorum!"</p>

  <p>"İşte orada solda!"</p>

  <p>Meydandaki insanların paniğe kapılması ve peş peşe çan kulesinin tepesine gözlerini dikmeleri birkaç saniye almıştı. Korku dalgası, tıpkı saman tarlasını yakıp kül eden bir yangın gibi, meydandaki insanların hepsi boyunlarını uzatıp, yukarıyı işaret edinceye kadar dalgalar halinde yayıldı.</p>

  <p>Harekete geçmek için sadece birkaç saniyesi olduğunu anlayan Langdon <i>viral pazarlama</i> diye düşündü. Demir kapıyı bir çırpıda tutup iterken yanına gelen Sienna onunla birlikte arkadaki küçük alana geçti. Kapı arkalarından kapanınca, dört buçuk metrelik bronz kapıya yüzlerini döndüler. Ignazio'yu doğru anlamış olmayı dileyen Langdon, bacaklarından güç alarak devasa çift kapılardan birine omzuyla dayandı.</p>

  <p>Hiçbir şey olmamıştı; ama sonra çok yavaş bir biçimde, hantal kapı kıpırdamaya başladı. <i>Kapılar açık! Cennetin Kapıları</i> geçebileceği kadar aralanınca Sienna hiç vakit kaybetmeden yan dönüp arasından sıvıştı. Peşinden giden Langdon, dar aralıktan yan geçerek vaftizhanenin karanlığına girdi.</p>

  <p>Birlikte dönüp ters yönde iterek dev girişi kapattılar. Dışarıdaki ses ve kaos bir anda kesilmiş, geriye sadece sessizlik kalmıştı.</p>

  <p>Sienna ayaklarının dibindeki uzun direği işaret etti. Barikat oluşturmak istendiğinde kapının her iki yanındaki sürgü yuvasına yerleştirildikleri anlaşılıyordu. Sienna, "Ignazio senin için çıkarmış olmalı," dedi.</p>

  <p>Direği birlikte kaldırıp sürgüye yerleştirerek, Cennetin Kapılarım kilitlediler... ve böylece kendilerini içeride güvene almış oldular.</p>

  <p>Langdon ile Sienna soluklanmak için bir süre konuşmadan kapıya yaslandılar. Dışarıdan gelen seslerle kıyaslandığında, vaftizhanenin içi cennet kadar huzurluydu.</p>

  <p><br /></p>

  <p>San Giovanni Vaftizhanesi'nin dışında, Plume Paris gözlükleri takan, şal desenli kravatlı adam, kalabalığın içinden kanlı kurdeşenlerine bakanlara aldırış etmeden yürüdü.</p>

  <p>Langdon ile sarışın arkadaşının az önce içinden geçerek gözden kaybolduğu bronz kapılara varmıştı, içeriden kapatılan kapının gümbürtüsünü dışarıda olduğu halde duymuştu.</p>

  <p><i>Buradan giriş yok.</i></p>

  <p>Meydandaki hava normale dönüyordu. Merakla yukarı bakan turistler artık ilgilerini kaybediyorlardı. <i>Atlayan yok.</i> Herkes işine devam etti.</p>

  <p>Kurdeşeni azan adam, yeniden kaşınmaya başlamıştı. Artık şişmiş parmakları da çatlıyordu. Kaşınmamak için ellerini cebine soktu. Başka bir giriş bulmak için sekizgen yapının etrafında daireler çizerken kalbi hâlâ gümbürdüyordu.</p>

  <p>Yeniden kaşınmaya başlayıp, âdemelmasına giren şiddetli ağrıyı hissettiğinde köşeyi yeni dönmüştü.</p>
</body>
</html>
