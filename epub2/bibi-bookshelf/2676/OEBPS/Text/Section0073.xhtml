<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>65. Bölüm</h1>

  <p>Frecciargento'nun insanın dönmesine imkân vermeyen tuvaleti, uçak tuvaletinden daha büyük değildi. Kurdeşenli adam, Amir'le yaptığı telefon görüşmesini bitirdi ve telefonu cebine soktu.</p>

  <p><i>İşler değişmiş,</i> diye düşündü. Şimdi durum tersyüz olmuştu; kendine gelmesi biraz zamanını aldı.</p>

  <p><i>Dostlarım artık düşmanım olmuş.</i></p>

  <p>Adam kravatını gevşetti ve aynadaki kabarcıklı yüzüne baktı. Tahmin ettiğinden daha kötü görünüyordu. Göğsündeki ağrıyla karşılaştırdığında, yüzü daha az endişe veriyordu.</p>

  <p>Biraz tereddüt ettikten sonra gömleğinin iliklerini çözüp önünü açtı.</p>

  <p>İstemeyerek bakışlarını aynaya çevirdi... ve çıplak göğsünü inceledi.</p>

  <p><i>Tanrım.</i></p>

  <p>Siyah alan gittikçe büyüyordu.</p>

  <p>Göğsünün ortası, koyu bir mavimsi siyah renk almıştı. Burası dün gece bir golf topu büyüklüğündeydi; ama şimdi portakal kadar olmuştu. Hassaslaşmış cildine dokununca irkildi.</p>

  <p>Yapması gerekeni yapabilecek gücü bulabilmeyi dilerken, aceleyle gömleğini yeniden ilikledi.</p>

  <p><i>Bundan sonraki bir saat çok önemli,</i> diye düşündü. <i>Bir dizi incelikli tedbir.</i></p>

  <p>Gözlerini kapatıp yapılması gerekenleri düşünürken kendini toparladı. Bir kez daha, <i>dostlarım artık düşmanım olmuş,</i> diye düşündü.</p>

  <p>Sinirlerini yatıştırmasını umut ederek birkaç acılı, derin nefes aldı. Niyetini belli etmek istemiyorsa, sakin davranması gerektiğini biliyordu.</p>

  <p><i>İkna edici davranırken iç sükûnet en önemli şeydir.</i></p>

  <p>Kurdeşenli adam, kandırmacaya yabancı değildi; ama şimdi kalbi hızla çarpıyordu. Sancılı bir derin nefes daha aldı. Kendine, <i>sen insanları yıllardır kandırıyorsun,</i> diye hatırlattı. <i>Bu senin işin.</i></p>

  <p>Kendini duygulardan arındırarak, Langdon ile Sienna'nın yanına dönmeye hazırlandı.</p>

  <p><i>Son rolüm,</i> diye düşündü.</p>

  <p>Tuvaletten çıkmadan önce son bir tedbir olarak, cep telefonunun hiçbir şekilde çalışmamasını garantiye almak için bataryasını çıkardı.</p>

  <p><br /></p>

  <p>Kurdeşen dökmüş adam kompartımandan içeri girip acılı bir iç çekişle koltuğa otururken Sienna, <i>rengi solmuş,</i> diye düşündü.</p>

  <p>Gerçekten de kaygılanan Sienna, "Bir şeyiniz yok ya?" diye sordu.</p>

  <p>Kurdeşenli adam başını salladı. "Teşekkür ederim, yok. Her şey yolunda."</p>

  <p>Adamın paylaşmak istediği kadar bilgi verdiğini anlayan Sienna, taktik değiştirdi. "Yine telefonunuza ihtiyacım var," dedi. "Sakıncası yoksa, dükayı biraz daha aramak istiyorum. Belki San Marco'ya gitmeden önce bazı cevaplar bulabiliriz."</p>

  <p>Telefonu cebinden çıkartıp, "Elbette," derken ekranına baktı. "Ah, kahretsin. O görüşmeyi yaparken şarjım azalmıştı. Şimdi de tamamen bitmiş." Saatine baktı. "Venedik'e az kaldı. Biraz beklememiz gerekecek."</p>

  <p><br /></p>

  <p>İtalya kıyılarının beş mil açığındaki <i>The Mendacium'</i>da yönetici Knowlton, odanın içinde kafese tıkılmış bir hayvan gibi dönüp duran Amir'i sessizce izliyordu. Telefon konuşmasından sonra Amir, bu işi iyiden iyiye düşünmeye başlamıştı. Knowlton da Amir düşünürken ses çıkarmaması gerektiğini biliyordu.</p>

  <p>Sonunda, Knowlton'ın hatırladığı o sert sesiyle konuşmaya başladı. "Başka seçeneğimiz yok. Bu kaydı Dr. Elizabeth Sinskey ile paylaşmamız gerek."</p>

  <p>Şaşırdığını belli etmemeye çalışan Knowlton, kıpırdamadan oturuyordu. <i>Gümüş saçlı şeytan mı? Yıl boyunca Zobrist'in ondan kaçmasını sağladığımız kişi mi?</i> "Peki efendim. Kaydı ona e-posta ile göndermenin bir yolunu bulayım mı?"</p>

  <p>"Tanrım, hayır! Bu görüntülerin insanların eline geçmesini göze mi alacaksın? Toplumda kargaşa yaratır. Mümkün olan en kısa sürede Dr. Sinskey'yi burada, gemimde istiyorum."</p>

  <p>Knowlton hayretle baktı. <i>Dünya Sağlık Örgütü'nün direktörünü The Mendacium'a mı getirmek istiyor?</i> "Efendim, güvenlik protokolünü çiğnersek bazı tehlikeler..."</p>

  <p>"Sen dediğimi yap Knowlton! HEMEN!"</p>
</body>
</html>
