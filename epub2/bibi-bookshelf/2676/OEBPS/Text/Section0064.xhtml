<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>56. Bölüm</h1>

  <p><i>Ara, bulacaksın.</i></p>

  <p>Vaftiz kurnasının kenarında duran Langdon, buruşuk yüzü boş gözlerle yukarı bakan, soluk sarı ölüm maskesine gözlerini dikti. Kemerli burunla çıkık çeneyi tanımamak imkânsızdı.</p>

  <p><i>Dante Alighieri.</i></p>

  <p>Cansız maske yeterince rahatsız ediciydi; ama havuzda durduğu yer fazlasıyla sıra dışı geliyordu. Uzun süre ne gördüğüne anlam veremedi.</p>

  <p><i>Maske... havada mı duruyor?</i></p>

  <p>İyice eğilen Langdon, içeriyi daha yakından inceledi. Sığ bir kurnadan çok, derin bir kuyu gibi olan havuz, birkaç metre derinlikteydi. Dik yan duvarları, suyla dolu bir depoya iniyordu. Maske tuhaf bir şekilde, havuzun ortasında havada duruyor gibiydi... sanki suyun hemen üstüne sihirli bir şekilde tünemişti.</p>

  <p>Bu göz yanılsamasına neyin neden olduğunu hemen anladı. Havuzun ortasından yarıya kadar yükselen ve suyun hemen üstünde bir tür küçük metal tablayla son bulan bir dikey çubuk vardı. Belki de bebeği oturtmak için kullanılan tabla, süslü bir pınar başım andırsa da, artık Dante maskesinin suyun üstünde güvenle durduğu bir kaide görevi görüyordu.</p>

  <p>Yan yana duran Langdon ile Sienna, sanki boğulmuş gibi hâlâ Ziploc torbanın içinde duran Dante Alighieri'nin kırışık yüzünü tek kelime etmeden incelediler. Su dolu havuzun içinden yukarı bakan bu görüntü, bir an için Langdon'a çocukken yaşadığı o korkunç tecrübeyi hatırlattı. Bir kuyunun dibinde kalmış, çaresizlik içinde yukarı bakıyordu.</p>

  <p>Bu düşünceyi aklından uzaklaştırıp dikkatlice aşağı uzandı ve maskeyi, Dante'nin kulaklarının olması gereken yerlerinden tuttu. Günümüz standartlarına göre küçük olmasına rağmen, bu antik alçı maske, tahmin ettiğinden daha ağırdı. Maskeyi yavaşça havuzdan dışarı çıkarttı ve Sienna'nın daha yakından inceleyebilmesi için havada tuttu.</p>

  <p>Plastik torbanın içinde durduğu halde maske, fazlasıyla gerçek gibiydi. Eski şairin her bir kırışığı ve kusuru alçıya yansımıştı. Ortasındaki eski bir çatlak dışında, mükemmel durumdaydı.</p>

  <p>Sienna, "Arkasını çevir," diye fısıldadı. "Arkasına bakalım."</p>

  <p>Langdon da zaten bunu yapmak üzereydi. Vecchio Sarayı'ndaki güvenlik kayıtlarında çekilen videoda, Langdon ile Ignazio'nun maskenin arkasında bir şey keşfettikleri açıkça görülüyordu. O denli şaşırtıcı bir şeydi ki, sonunda iki adam maskeyle birlikte saraydan çıkmışlardı.</p>

  <p>Langdon kırılgan alçıyı düşürmemeye büyük gayret göstererek arkasını çevirdi ve inceleyebilmeleri için sağ avuç içine yerleştirdi. Dante'nin kırışmış ve kusurlu yüzüne karşın, arka taraf pürüzsüzdü. Maske hiç takılmamak üzere tasarlandığından, bu hassas parçaya biraz sağlamlık katmak için arka tarafı alçıyla doldurulmuştu. Bu sebeple, sığ bir çorba kâsesi gibi içbükey bir şekil oluşturulmuştu.</p>

  <p>Langdon maskenin arka tarafında ne bulması gerektiğinden emin değildi; ama bu olmadığı kesindi.</p>

  <p>Yani hiçbir şeyi.</p>

  <p>Hem de hiçbir şey.</p>

  <p>Yalnızca pürüzsüz, boş bir yüzey.</p>

  <p>Sienna da onun kadar şaşkın görünüyordu. "Düz alçı," dedi. "Burada bir şey yoksa, Ignazio ile ne görmüş olabilirsiniz?"</p>

  <p><i>Hiç fikrim yok,</i> diye düşünen Langdon, daha iyi görebilmek için plastik torbayı maskenin üzerinde iyice gerdi. <i>Burada hiçbir şey yok!</i> Artan bir sıkıntıyla maskeyi bir ışık huzmesine tutup yakından inceledi. Daha iyi görebilmek için biraz yana eğince üst tarafında, hafif bir lekelenme gördüğünü sandı. Dante'nin alnının iç kısmında, bir sıra yatay işaret vardı.</p>

  <p><i>Doğal bir leke mi? Veya belki de... başka bir şeydir.</i> Langdon hemen yerinde dönüp, arka duvardaki bir paneli işaret etti. Sienna'ya, "Şunun içine baksana," dedi. "Havlu var mıymış?"</p>

  <p>Sienna şüpheyle Langdon'a baktı; ama itiraz etmeden, son derece iyi gizlenmiş menteşeli dolabı açtı. İçinde üç şey vardı: Havuzdaki su seviyesini ayarlamak için bir vana, havuzun üstündeki spot ışığını kumanda eden bir elektrik düğmesi ve keten havlular.</p>

  <p>Sienna, Langdon'a meraklı bir ifadeyle baktı; ama Langdon, vaftiz kurnalarının yanında, papazların acil durumlarda <i>kundak bezlerine</i> kolaylıkla ulaşabilecekleri bir yer bulunduğunu bilecek kadar çok kilise gezmişti. Bebeklerin vaftiz sırasında beklenmedik bir anda altlarını tutamamaları evrensel bir riskti.</p>

  <p>Havlulara göz atarken, "Güzel," dedi. "Maskeyi bir saniye tutar mısın?" Maskeyi nazikçe Sienna'nın ellerine bırakıp işe koyuldu.</p>

  <p>Önce, kapağı yerine kaldırıp ilk başta gördükleri sunak benzeri masayı yeniden kurdu. Sonra, dolaptan birkaç keten havlu aldı ve kapağın üstüne masa örtüsü gibi yaydı. Son olarak, havuzun ışığını yakınca tepedeki spot hemen yandı ve vaftiz alanını aydınlatarak üstü örtülü yüzeyde parlamaya başladı.</p>

  <p>Langdon maskeyi torbadan çıkarırken çıplak elleriyle dokunmamak için fırın eldiveni gibi kullanmak üzere daha fazla havlu aldı, Sienna maskeyi nazikçe havlunun üstüne yatırdı. Birkaç saniye sonra Dante'nin ölüm maskesi torbasından çıkmış ve çıplak bir halde, ameliyat masasındaki anestezili bir hastanın başı gibi, parlak ışığın altında sırtüstü yatıyordu.</p>

  <p>Yaşlılık çizgileri ve kırışıklıkları, rengi solmuş alçının üstünde daha da belirginleşen maskenin etkileyici dokusu, ışığın altında daha da rahatsız ediciydi. Langdon hiç vakit kaybetmeden maskeyi yeniden elindeki keten havlular yardımıyla çevirdi ve yüzüstü yatırdı.</p>

  <p>Maskenin ön yüzü arka tarafından soluk ve sarı değil, lekesiz ve beyazdı ve daha eski görünüyordu.</p>

  <p>Aklı karışmış gibi bakan Sienna, başını ileri uzattı. "Bu taraf sana da daha <i>yeni</i> geliyor mu?"</p>

  <p>Doğruyu söylemek gerekirse, renk farkı Langdon'ın beklediğinden daha belirgindi; ama bu taraf da ön yüzle aynı yaştaydı.</p>

  <p>"Orantısız yaşlanma," dedi. "Maskenin arka tarafı, vitrinin içinde hep kapalı kaldığından, güneş ışığının yaşlandırın etkisine maruz kalmamış."</p>

  <p>Maskenin üzerine iyice yaklaşan Sienna, "Biraz dursana," dedi. "Şuraya bak! Alnının üstüne! Ignazio ile bunu görmüş olmalısınız."</p>

  <p>Langdon'ın bakışları, pürüzsüz beyaz yüzeyde daha önce Dante'nin alnında fark ettiği belli belirsiz yatay işaretlere kaydı. Ama şimdi ışıkta bakınca, bu işaretlerin doğal bir lekelenme olmadığını görebiliyordu... insan eliyle yapılmışlardı.</p>

  <p>Lafı ağzında kalan Sienna, "Şey yazıyor..." diyebildi. "Ama..."</p>

  <p>Langdon alçıdaki yazıya dikkatle baktı. Bir satırlık güzel yazı, kahverengimsi sarı renginde ve elyazısıyla yazılmıştı.</p>

  <p>"Yani <i>hepsi</i> bu kadar mı?" diyen Sienna'nın sesi öfkeliydi.</p>

  <p>Langdon onu duymamış gibiydi. <i>Bunu kim yazmış,</i> diye düşündü. <i>Dante'nin döneminden biri mi?</i> Pek olası gelmiyordu. Eğer öyleyse, sanat tarihçileri temizlik ve onarım dönemlerinde daha önce mutlaka fark eder ve yazı, maskeyle ilgili bilinenlere eklenirdi. Langdon bunu daha önce hiç duymamıştı.</p>

  <p>Ama daha olası biri aklına geliyordu.</p>

  <p><i>Bertrand Zobrist.</i></p>

  <p>Zobrist maskenin sahibiydi ve bu yüzden istediği zaman maskeyi alabiliyor olmalıydı. Yazıyı maskenin arkasına yakın zaman önce yazmış ve kimse fark etmeden yeniden vitrinin içine koymuş olabilirdi. Marta onlara, <i>"Maskenin sahibi, o yokken çalışanlarımızın bile vitrini açmasına izin vermiyor,"</i> demişti.</p>

  <p>Langdon aklından geçeni hızlıca açıkladı.</p>

  <p>Sienna kurduğu mantığı kabul etmiş gibiydi; ama bu ihtimalin onu tedirgin ettiği ortadaydı. "Hiç mantıklı değil," derken huzursuzdu. "Eğer Dante'nin ölüm maskesinin arkasına Zobrist gizlice bir şey yazdı ve maskeyi işaret eden o projektörü yapmak için onca zahmete girdiyse... neden daha <i>anlamlı</i> bir şey yazmadı ki? Yani, mantığı yok! Saatlerdir maskeyi aradık, sonunda bunu mu bulacaktık?"</p>

  <p>Langdon dikkatini maskenin arkasındaki yazıya verdi. Elyazısı mesaj çok kısaydı ve herhangi bir niyet taşımadığını itiraf etmek gerekirdi.</p>

  <p><i>Sienna'nın hüsranını kesinlikle anlayabiliyorum.</i></p>

  <p>Ama hemen o anda yedi harfin, bundan sonra yapacakları şeyle ilgili bilmeleri gereken her şeyi anlattığını fark eden Langdon, aydınlanmanın verdiği o tanıdık ürpertiyi hissetti.</p>

  <p>Bundan başka, maskede hafif bir koku sezinlemişti. Bu, arka taraftaki alçının, öndekinden neden daha açık renkte olduğunu açıklıyordu... ve bu farkın yaşlanmayla da, güneş ışığıyla da ilgisi yoktu.</p>

  <p>Sienna, "Anlamıyorum," dedi. "Tüm harfler aynı."</p>

  <p>Langdon metni incelerken yavaşça başını salladı. Dante'nin alnının içine birbirinin aynı, yedi kaligrafik harf yazılmıştı.</p>

  <p><i>PPPPPPP</i></p>

  <p>Sienna, "Yedi P," dedi. <i>"Bununla</i> ne yapacağız?"</p>

  <p>Langdon serinkanlı bir tebessümle bakışlarını onunkilere çevirdi. "Sanırım bu mesajın yapmamızı söylediği şeyi aynen yapmamız gerekiyor."</p>

  <p>Sienna bakakalmıştı. "Yedi P... bir <i>mesaj</i> mı?"</p>

  <p>Sırıtarak, "Öyle," dedi. "Ve eğer Dante'yi incelemişsen çok da açık bir mesaj."</p>

  <p><br /></p>

  <p>San Giovanni Vaftizhanesi'nin dışında, kravatlı adam tırnaklarını mendiline sildi ve ensesindeki kabartılara bastırdı. Uzaklara bakarken gözlerinin yanmasına aldırış etmemeye çalıştı.</p>

  <p>Turist girişi.</p>

  <p>Kapının dışında blazer ceketli bezmiş bir rehber sigara içiyor ve uluslararası zamanı yazan bina programını anlayamayan turistlere yol gösteriyordu.</p>

  <p>APERTURA 1300-1700</p>

  <p>Kurdeşenli adam saatine baktı. Saat 10.02'ydi. Vaftizhane bir süre daha kapalıydı. Bir süre rehbere baktıktan sonra kararını verdi. Kulağındaki altın küpeyi çıkarıp cebine soktu. Sonra cüzdanını eline alıp içindekilere baktı. Kredi kartlarıyla bir tomar euronun yanı sıra yanında nakit olarak üç bin dolar taşıyordu.</p>

  <p>Neyse ki, para hırsı uluslararası bir günahtı.</p>
</body>
</html>
