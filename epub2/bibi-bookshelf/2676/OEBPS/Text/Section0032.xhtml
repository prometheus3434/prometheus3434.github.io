<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>24. Bölüm</h1>

  <p>Vayentha sertçe frene bastı.</p>

  <p>Motosikletinin arka tekerleği tiz bir fren sesinin eşliğinde savrulup Viale del Poggio Imperiale'de uzun bir iz bıraktıktan sonra beklenmedik bir trafik kuyruğunun arkasında aniden durdu. Viale del Poggio Imperiale hiç hareket etmiyordu.</p>

  <p><i>Buna zamanım yok!</i></p>

  <p>Vayentha kafasını arabaların üzerinden uzatıp beklemeye neyin sebep olduğunu görmeye çalıştı. TTD ekibini ve apartmandaki kargaşayı atlatmak için zaten geniş bir daire çizmek zorunda kalmıştı.</p>

  <p>Şimdi de bu görevin son birkaç gününde, kaldığı otel odasını boşaltmak için eski şehre gitmesi gerekiyordu.</p>

  <p><i>Reddedildim, olanlardan sonra bu şehirden bir an önce gitmeliyim!</i></p>

  <p>Ne var ki kötü şansı yakasını bırakmıyor gibiydi. Eski şehre gitmek için seçtiği yol kapalıydı. Bekleyecek durumda olmayan Vayentha, motosikleti uygun boşluklardan geçirip kavşağa gelene kadar dar emniyet şeridinde hızla sürdü. İleride altı büyük caddenin birleştiği tıkalı bir kavşak vardı. Burası, eski şehrin girişi olan Porta Romana'ydı; Floransa'nın en yoğun trafiğe sahip kavşaklarından biri.</p>

  <p><i>Burada neler oluyor?!</i></p>

  <p>Vayentha artık tüm bölgenin polis kaynadığını görebiliyordu; barikat ya da kontrol noktası gibi bir şey vardı. Saniyeler sonra hareketliliğin ortasında onu şaşırtan bir şey fark etti, tanıdık bir siyah minibüsün etrafındaki siyah kıyafetli adamlar yerel polise emirler yağdırıyorlardı.</p>

  <p>Bu adamlar hiç kuşkusuz TTD ekibindendi; ama Vayentha onların burada ne yaptıklarını anlayamadı.</p>

  <p><i>Tabii eğer...</i></p>

  <p>Vayentha olasılığı düşünmeye bile korkarak yutkundu. <i>Langdon, Brüder'i de mi atlatmış?</i> Bu imkânsız geliyordu. Kaçış şansı neredeyse sıfırdı. Ama Langdon yalnız çalışmıyordu ve Vayentha, sarışın kadının ne kadar becerikli olduğunu bizzat tecrübe etmişti.</p>

  <p>Yakınlarda bir polis memuru belirdi. Araba araba dolaşarak kahverengi gür saçlı, yakışıklı bir adamın fotoğrafını gösteriyordu. Vayentha, Robert Langdon'ın basın fotoğrafını hemen tanıdı ve yüreği ağzına geldi.</p>

  <p><i>Brüder onu elinden kaçırmış...</i></p>

  <p><i>Langdon hâlâ oyunda!</i></p>

  <p>Tecrübeli bir stratejist olan Vayentha, anında bu gelişmenin kendi durumunu nasıl değiştireceğini düşünmeye başladı.</p>

  <p><i>Birinci seçenek, hemen kaç.</i></p>

  <p>Vayentha, Amir için kritik bir işi batırmış ve bu yüzden reddedilmişti. Şanslıysa, resmi bir soruşturmayla karşı karşıya kalacak ve kariyeri sona erecekti. Ama şanssızsa ve işvereninin ciddiyetini hafife aldıysa, hayatının geri kalanını arkasını kollayarak ve Konsorsiyum'un kendisine pusu kurup kurmadığını düşünerek geçirecekti.</p>

  <p><i>Şimdi, ikinci bir seçenek var.</i></p>

  <p><i>Görevini tamamla.</i></p>

  <p>Görevde kalmak ret protokolüne kesinlikle aykırıydı; ama Langdon hâlâ kaçak olduğu için Vayentha'nın eline asıl talimata göre devam etme fırsatı geçmişti.</p>

  <p>Nabzı hızlanırken, <i>eğer Brüder, Langdon'ı yakalayamazsa,</i> diye düşündü. <i>Ve eğer ben başarılı olursam...</i></p>

  <p>Vayentha bunun uzak bir ihtimal olduğunu biliyordu; ama eğer Langdon, Brüder'den kurtulmayı başardıysa ve eğer Vayentha yine devreye girip işi bitirebilirse Konsorsiyum için tek başına günü kurtarmış olacaktı ve Amir hoşgörülü davranmak zorunda kalacaktı.</p>

  <p><i>İşimi kaybetmem,</i> diye düşündü. <i>Hatta, terfi bile edebilirim.</i></p>

  <p>Vayentha bir anda tüm geleceğinin kritik bir girişime bağlı olduğunu fark etti. <i>Langdon'ın yerini bulmalıyım... Brüder'den önce.</i></p>

  <p>Bu hiç kolay olmayacaktı. Brüder'in emrinde sonsuz insan gücü ve gelişmiş izleme teknolojileri vardı. Vayentha ise yalnız çalışıyordu. Ama Brüder'in, Amir'in ve polisin bilmediği bir bilgiye sahipti.</p>

  <p><i>Langdon'ın nereye gideceği hakkında iyi bir fikrim var.</i></p>

  <p>BMW'sinin motorunu çalıştırıp tam tersi yöne döndü ve geldiği tarafa doğru ilerlemeye başladı. Kuzeye giden köprüyü gözünün önüne getirerek, <i>Grazie Köprüsü,</i> diye düşündü. Eski şehre giden başka bir yol daha vardı.</p>
</body>
</html>
