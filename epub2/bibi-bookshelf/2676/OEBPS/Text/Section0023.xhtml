<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>15. Bölüm</h1>

  <p>Mutfak duvarına yansıyan yeraltı dünyasının resmine yaklaşırken dalgın bir ifadeyle Sienna, <i>"L'inferno di Dante,"</i> diye fısıldadı.</p>

  <p>Langdon, <i>Dante'nin cehennem hayali burada canlı renklerle betimlenmiş,</i> diye düşündü.</p>

  <p>Dünya edebiyatının seçkin eserlerinden biri olarak göklere çıkarılan <i>Cehennem,</i> Dante Alighieri'nin <i>İlahi Komedya'</i>sını oluşturan üç kitabın ilkiydi. 14.233 dizelik epik şiir, Dante'nin vahşi yeraltı dünyasına inişini, araftaki yolculuğunu ve sonunda cennete varışını anlatıyordu. <i>Komedya'</i>nın üç bölümünden biri olan <i>Cehennem, Araf</i> ve <i>Cennet</i> bölümlerinden daha çok okunan ve hatırlananıydı.</p>

  <p>1300'lerin başında Dante Alighieri tarafından kaleme alınan eser, ortaçağ anlayışını yeniden şekillendirmişti. Daha önce cehennem kavramı insanları hiç bu şekilde etkisi altına almamıştı. Dante'nin eseri bir gecede soyut cehennem kavramını, anlaşılır ve dehşet verici bir hayalle somutlaştırmıştı; açık, somut ve unutulmaz. Şiirin yayımlanmasının ardından, Dante'nin yenilediği yeraltı dünyasından kaçman günahkârların Katolik Kilisesi'ne kitleler halinde gitmeye başlaması şaşırtıcı değildi.</p>

  <p>Botticelli'nin burada betimlediği Dante'nin yeraltında acı çekilen korkunç cehennem hayali, bir huni şeklinde tasarlanmıştı; cehennem ateşi, lağım, canavarlar ve merkezinde bekleyen şey tanla, lanetli bir yeraltı dünyası. Çukur dokuz farklı seviyeden, cehennemin dokuz dairesinden oluşuyordu. Günahkârlar işledikleri günahın büyüklüğü ölçüsünde seviyelere ayrılıyorlardı. En üste yakın yerdeki <i>şehvet düşkünleri</i> veya "cinsel suçlular", heveslerini denetleyememelerini sembolize eden sonsuz bir fırtınanın içine atılmışlardı. Onların altındaki <i>oburlar,</i> iğrenç bir lağım balçığının içinde, yüzükoyun yatmaya zorlanmışlardı. Daha aşağılardaki <i>sapkınlar,</i> yanan kefenlere sarılmış, sonsuz ateşle lanetlenmişlerdi. İşkenceler böylece, aşağıya indikçe daha da kötüleşerek devam ediyordu.</p>

  <p>Yayımlandığından bu yana geçen yedi yüzyıl içinde, Dante'nin cehennem hayali methiyelere, çevirilere ve tarihin kimi en yaratıcı zekâlarının çeşitlemelerine ilham vermişti. Longfellow, Chaucer, Marx, Milton, Balzac, Borges ve hatta bazı papalar, Dante'nin <i>Cehennem'</i>i üzerine kurulu eserler yazmışlardı. Monteverdi, Liszt, Wagner, Çaykovski ve Puccini; Dante'nin eserine dayanan besteler yapmışlardı. İçlerinden biri, Langdon'ın en sevdiği sanatçı Loreena McKennitt'tı. Modern dünyanın video oyunlarıyla iPad uygulamalarında bile Dante'den yana kıtlık çekilmiyordu.</p>

  <p>Dante'nin hayalinin sembolik zenginliğini öğrencileriyle paylaşmaya bayılan Langdon, bazen hem Dante hem de ondan ilham alan eserlerde tekrarlayan görüntüler üzerine ders verirdi.</p>

  <p>Duvardaki resme yaklaşan Sienna, "Robert," dedi. "Şuna bak!" Huni şeklindeki cehennemin aşağı kısmındaki bir yeri işaret ediyordu. işaret ettiği yer Malebolge olarak bilinir ve "kötü hendekler" anlamına gelirdi. Burası cehennemin sekizinci ve sondan bir önceki dairesiydi; her farklı hile için on farklı hendeğe ayrılmıştı.</p>

  <p>Sienna şimdi daha heyecanlı görünüyordu. "Baksana! Hayalinde bunu gördüğünü söylememiş miydin?"</p>

  <p>Langdon onun gösterdiği yere gözlerini kısarak baktı; ama bir şey göremedi. Küçük projektörün gücü tükenmek üzereydi, resim belirsizleşmeye başlamıştı. Cihazı ışığı artıncaya kadar salladı. Sonra da resmi daha büyük göstermesi için duvardan uzağa, küçük mutfağın karşı tarafındaki tezgâhın kenarına koydu. Sienna'ya yaklaşarak ışıktan haritayı incelemek için yana doğru bir adım attı.</p>

  <p>Sienna yine cehennemin sekizinci dairesini gösteriyordu. "Bak. Halüsinasyonlarında, yerden tepetakla çıkan <i>R</i> harfiyle damgalanmış bir çift bacak gördüğünü söylememiş miydin?" Duvarda, tam bulunduğu yere dokundu. "İşte buradalar!"</p>

  <p>Langdon'ın bu tabloda daha önce defalarca gördüğü gibi, Malebolge'nin dokuzuncu hendeği, bacakları topraktan dışarı doğru çıkan, yarıya kadar tepetakla gömülmüş günahkârlarla doluydu. Ama karşısında duran resimde, tam da hayalinde gördüğü gibi, bacaklardan birinde çamurla yazılmış bir <i>R</i> harfi vardı.</p>

  <p><i>Tanrım!</i> Langdon minik detaya daha dikkatli baktı. "Şu R harfi... bu Botticelli'nin orijinal resminde kesinlikle <i>yok!"</i></p>

  <p>Sienna eliyle işaret etti. "Bir tane daha var."</p>

  <p>Onun, Malebolge'deki on hendekten başka birine uzattığı parmağını takip eden Langdon, başı tersine döndürülmüş sahte bir peygambere <i>E</i> harfinin yazıldığını gördü.</p>

  <p><i>Bu da ne böyle? Resim değiştirilmiş.</i></p>

  <p>Şimdi, Malebolge'deki on hendeğin tümünde birden günahkârlara yazılmış harfleri seçebiliyordu. Şeytanların kamçıladığı bir tecavüzcünün üstünde <i>C</i> harfini gördü... Yılanlar tarafından durmadan ısırılan hırsızda başka bir <i>R</i> harfi... Kaynayan zift gölüne batmış bir siyasetçide <i>A</i> harfi.</p>

  <p>Langdon kendinden emin bir şekilde, "Bu harfler Botticelli'nin yaptığı orijinal resimde kesinlikle yer almıyorlar. Bu resim dijital ortamda değiştirilmiş," dedi.</p>

  <p>Bakışlarını yeniden Malebolge'nin en üstteki hendeğine çevirdi ve on hendeğin her birinde yazan harfleri yukardan aşağı okumaya başladı.</p>

  <p><i>C... A... T... R... O... V... A... C... E... R...</i></p>

  <p>Langdon, <i>"Catrovacer mi?"</i> dedi. "Bu İtalyanca mı?"</p>

  <p>Sienna başını iki yana salladı. "Latince de değil. Tanıyamadım."</p>

  <p>"Bir... isim olabilir mi?"</p>

  <p>"Catrovacer mi?" Sienna kuşkulu görünüyordu. "Bana bir isim gibi gelmedi. Ama şuraya bak." Malebolge'nin üçüncü hendeğindeki karakterlerden birini işaret etti.</p>

  <p>Langdon figürü bulduğunda, aniden ürperdiğini hissetti. Üçüncü hendekteki günahkâr topluluğunun arasında, ortaçağın ikonik görüntülerinden biri yer alıyordu: kuş gibi uzun gagalı bir maskesi ve donuk gözleri olan, pelerinli bir adam.</p>

  <p><i>Veba maskesi.</i></p>

  <p>Sienna, "Botticelli'nin orijinal resminde veba hekimi var mıydı?" diye sordu.</p>

  <p>"Kesinlikle yok. Bu figür sonradan eklenmiş."</p>

  <p>"Peki Botticelli orijinal resmi imzalamış mıydı?"</p>

  <p>Langdon hatırlayamıyordu; ama normalde imzanın bulunması gereken sağ alt köşeye gözlerini kaydırınca neden sorduğunu anladı. İmza yoktu; ama La Mappa'nın koyu kahverengi çerçevesi boyunca minik harflerle yazılmış bir satır göze çarpıyordu: <i>la veritâ e visibile solo attraverso gli occhi della morte.</i></p>

  <p>Langdon'ın ne dendiğini anlayacak kadar İtalyancası vardı. "Gerçek, yalnızca ölümün gözlerinden görülebilir."</p>

  <p>Sienna başım salladı. "Garip."</p>

  <p>Karşılarında duran ürkütücü görüntü yavaşça solana kadar ikisi de konuşmadan durdular. Langdon, <i>Dante'nin Cehennem'i,</i> diye düşündü. <i>Yedi yüzyıldır sanat eserlerine ilham veriyor.</i></p>

  <p>Langdon'ın, verdiği Dante derslerinde daima, <i>Cehennem'</i>den ilham almış ünlü sanat eserlerinin tümü yer alırdı. Botticelli'nin ünlü <i>La Mappa dell'Inferno'</i>sundan başka, Rodin'in <i>Cehennem Kapıları'</i>ndaki heykeli <i>Üç Gölge,</i> Stradanus'un Styks Nehri'ne batmış cesetler üzerinde kürek çeken <i>Phlegyas</i> resmi, William Blake'in ebedi bir fırtınanın içinde dönen şehvet günahkârları, Bouguereau'nun, iki çıplak adamın dövüşünü seyreden Dante ve Vergilius'un erotik bir tasviri, Bayros'un gökten dolu gibi yağan kızgın toplarla ateş damlaları altında işkence çeken ruhları, Salvador Dali'nin acayip suluboyalarıyla gravürleri ve Dore'nin, Hades'in tünel şeklindeki girişinden şeytana kadar her şeyi betimleyen siyah beyaz oyma baskı koleksiyonu.</p>

  <p>Görünüşe bakılırsa Dante'nin şiirsel cehennem hayali, yalnızca insanlık tarihinin en saygın sanatçılarını etkilemekle kalmamıştı, başka birini de etkilediği anlaşılıyordu: Botticelli'nin ünlü tablosunu dijital ortamda değiştirerek, on harfin yanına bir de veba hekimi ekleyen ve gerçeği ölümün gözlerinden görmekle ilgili bir yazıyla imzalayan sapık bir ruh. Bu sanatçı daha sonra, tuhaf anlamlar yükleyerek elde ettiği görüntüyü oyulmuş bir kemiğin içine yerleştirdiği ileri teknoloji projektöre saklamıştı.</p>

  <p>Langdon böylesi bir eseri kimin yarattığını tahmin edemiyordu ve şu anda bu bilinmez, daha sinir bozucu başka bir soru sebebiyle ikinci sıradaydı.</p>

  <p><i>Bunu neden taşıyorum?</i></p>

  <p>Sienna mutfakta Langdon'la durmuş, bundan sonra ne yapacağını düşünürken dışarıdan, beygir gücü yüksek bir motorun gürültüsü duyuldu. Lastiklerin ötüşüyle araba kapılarının çarpma sesi peş peşe geldi.</p>

  <p>Şaşıran Sienna hemen pencereye koşup dışarıya baktı.</p>

  <p>Plakasız siyah bir minibüs, sokakta kayarak durmuştu. Minibüsten aşağı, sol omuzlarında yuvarlak, yeşil rozetleri olan siyah üniformalı bir grup adam indi. Ellerinde otomatik silahlar olduğu halde askeri bir çeviklikle hareket ediyorlardı. Dört asker hiç beklemeden apartmanın girişine koştu.</p>

  <p>Sienna kanının donduğunu hissetti. "Robert!" diye bağırdı. "Kim olduklarını bilmem; ama bizi buldular!"</p>

  <p><br /></p>

  <p>Aşağıda, Ajan Christoph Brüder, binadan içeri giren adamlarına emirler yağdırıyordu. Bu güçlü adama, sahip olduğu askeri geçmiş duygusuz bir görev bilinci ve emir zincirine saygı aşılamıştı. Görevin ve beraberinde getirdiği tehlikelerin farkındaydı.</p>

  <p>Çalıştığı organizasyonun pek çok bölümü vardı; ama Brüder'in bölümü, yani Teftiş ve Tepki Desteği "kriz" durumunda çağrılırdı.</p>

  <p>Adamları binada gözden kaybolurken Brüder, ön kapıda nöbet bekleyip sorumlu kişiyi aramak için haberleşme cihazını çıkardı.</p>

  <p>"Ben Brüder," dedi. "Bilgisayarının IP adresinden sonunda Langdon'ın yerini tespit ettik. Ekibim içeri giriyor. Ele geçirdiğimizde size haber vereceğim."</p>

  <p><br /></p>

  <p>Brüder'in çok yukarısında, Pensione la Fiorentina'nın çatı terasındaki Vayentha, apartmandan içeri dalan ajanlara dehşet ve hayret içinde baktı.</p>

  <p><i>BUNLARIN burada ne işi var?!</i></p>

  <p>Ellerini kirpi gibi saçlarının arasında gezdirirken bir anda önceki akşam batırdığı görevin dehşetli sonucunu kavradı. Tek bir kumrunun ötüşüyle her şey kontrolden çıkmıştı. Basit bir görev gibi başlayan iş, tam bir kâbusa dönüşmüştü.</p>

  <p><i>TTD ekibi buradaysa işim bitmiş demektir.</i></p>

  <p>Sectra Tiger XS haberleşme cihazını çaresizce eline alan Vayentha, Amir'i aradı.</p>

  <p>"Efendim," derken sesi tereddütlüydü. "TTD" ekibi burada! Brüder'in adamları karşı binaya akın ediyor!"</p>

  <p>Cevap bekledi; ama karşılık olarak sadece hattan gelen tıkırtıları duydu; ardından elektronik bir ses sakince, "Ret protokolü başlıyor," dedi.</p>

  <p>Telefonu indiren Vayentha, ekrana baktığı sırada haberleşme cihazının kapandığını gördü.</p>

  <p>Adeta kanı çekilen kadın, kendini gerçekleri kabul etmeye zorladı. Konsorsiyum onunla bağlarını kesmişti.</p>

  <p>Bağlantı yok. İlişki yok.</p>

  <p><i>Reddedildim.</i></p>

  <p>Şaşkınlığı sadece bir an sürdü.</p>

  <p>Ardından korku yerleşti.</p>
</body>
</html>
