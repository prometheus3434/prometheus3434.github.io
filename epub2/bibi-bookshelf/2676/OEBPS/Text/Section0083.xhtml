<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>75. Bölüm</h1>

  <p>Sienna, "Galiba kalp krizi geçiriyor!" diye bağırdı.</p>

  <p>Langdon, yerde yatan Dr. Ferris'in yanına koştu. Adam nefes almakta zorlanıyordu.</p>

  <p><i>Ona ne oldu?!</i> Langdon'a göre her şey bir anda olmuştu. Aşağıya askerlerin gelişi ve Ferris'in yere düşmesiyle birlikte Langdon bir an için felç olmuş, nereye döneceğini kestirememişti.</p>

  <p>Sienna, Ferris'in yanına çömelip kravatını gevşetti ve nefes almasına yardımcı olmak için gömleğinin üst düğmelerini kopararak açtı. Ama adamın gömleği açılınca Sienna tiz bir çığlık atarak geri çekildi. Ağzını eliyle kapatıp adamın göğsüne bakarak geriye doğru sendeledi.</p>

  <p>Langdon da onu gördü.</p>

  <p>Ferris'in göğsünde korkunç görünen, greyfurt büyüklüğünde mavimsi-siyah bir leke göze çarpıyordu. Göğsüne bir gülleyle vurulmuş gibiydi.</p>

  <p>Sienna yüzünde bir şok ifadesiyle Langdon'a bakarak, "İç kanama," dedi. "Bütün gün nefes almakta neden zorlandığı anlaşıldı."</p>

  <p>Ferris kafasını çevirdi. Konuşmaya çalıştığı belliydi; ama sadece hafif hırıltılar çıkarabiliyordu. Turistler etrafında toplanmaya başlamıştı ve Langdon ortamın karışacağını hissediyordu.</p>

  <p>Langdon, "Askerler aşağıda," diyerek Sienna'yı uyardı. "Bizi nasıl bulduklarını anlamıyorum."</p>

  <p>Sienna'nın yüzündeki şok ve korku ifadesi çabucak öfkeye dönüştü ve ateş saçan gözlerle Ferris'e baktı. "Bize yalan söyledin, öyle değil mi?"</p>

  <p>Ferris tekrar konuşmaya çalıştı; ama sesi çıkmadı. Sienna, adamın ceplerini karıştırıp cep telefonuyla cüzdanını çıkardı. Bulduklarını kendi cebine attıktan sonra öfke dolu gözlerle Ferris'e bakarak ayağa kalktı.</p>

  <p>O sırada yaşlıca bir İtalyan kadın Sienna'ya bağırarak kalabalığın arasından ilerledi. <i>"L'hai colpito al petto!"</i> Yumruğuyla kendi göğsüne vuruyordu.</p>

  <p>Sienna, <i>"No!"</i> diye karşılık verdi. "Kalp masajı onu öldürür! Göğsüne bak!" Langdon'a döndü. "Robert buradan hemen gitmeliyiz!"</p>

  <p>Langdon, Ferris'e baktı. Çaresizce kendisine bakıyordu, gözleriyle bir şeyler anlatmak ister gibiydi.</p>

  <p>Langdon panik içinde, "Onu bu halde bırakamayız!" dedi.</p>

  <p>Sienna, "Güven bana," dedi. "Kalp krizi geçirmiyor. Ve biz de gidiyoruz. <i>Hemen."</i></p>

  <p>Kalabalık artarken, turistler bağırarak yardım çağırıyorlardı. Sienna, Langdon'ın kolunu şaşırtıcı bir güçle kavrayıp onu kalabalığın arasından balkonun temiz havasına çıkardı.</p>

  <p>Langdon bir anlığına kör oldu. San Marco Meydanı'nın batısından batarken balkonu altın rengine boyayan güneş, doğrudan gözlerine giriyordu. Sienna, Langdon'ı soldaki terasa yönlendirip San Marco Meydanı'na ve <i>San Marco'nun Atları'</i>nın kopyalarına bakmak için dışarı çıkmış olan turistlerin arasından geçirdi.</p>

  <p>Bazilikanın ön tarafında hızla ilerlerlerken lagün tam karşılarında kalıyordu. Langdon suyun üzerinde tuhaf bir siluet gördü. Bu, fütürist bir savaş gemisine benzeyen ültramodern bir yattı.</p>

  <p>Sienna ile birlikte balkonda ilerlemeye devam ettikleri için Langdon'ın onun ne olduğunu anlamaya vakti olmadı. Bazilikanın güneybatı köşesinden sola dönerek "Kâğıt Kapısı"na doğru ilerlediler. Burası, bazilikayı Dükalar Sarayı'na bağlayan ek binaydı. Dükalar buraya halkın okuması için kararnameler astıkları için bu isim verilmişti.</p>

  <p><i>Kalp krizi değil mi?</i> Ferris'in siyah-mavi göğsünün görüntüsü Langdon'ın gözünün önünden gitmiyordu ve birden Sienna'nın adamın gerçek rahatsızlığı hakkındaki teşhisini duymaktan korktu. Dahası, bir şeyler değişmişti ve Sienna artık Ferris'e güvenmiyor gibiydi. <i>Bu yüzden mi daha önce benim dikkatimi çekmeye çalışıyordu?</i></p>

  <p>Sienna aniden durup tırabzandan aşağıdaki San Marco Meydanı'nın üstü kapalı kemerli köşesine baktı.</p>

  <p>"Lanet olsun," dedi. "Düşündüğümüzden daha yüksekteyiz."</p>

  <p>Langdon ona dik dik baktı. <i>Atlamayı mı düşünüyordun?</i></p>

  <p>Sienna korkuyla baktı. "Bizi yakalamalarına izin veremeyiz Robert."</p>

  <p>Langdon bazilikaya doğru dönüp tam arkalarındaki dövme demir ve camdan yapılmış ağır kapıya baktı. Turistler içeri girip çıkıyordu ve tahminleri doğruysa o kapıdan geçerlerse müzenin içine, kilisenin arka tarafına yakın bir yere çıkacaklardı.</p>

  <p>Sienna, "Tüm çıkışları kapatmışlar," dedi.</p>

  <p>Langdon seçenekleri değerlendirdi ve bir tanesinde karar kıldı. "Sanırım, içeride bu sorunu çözebilecek bir şey gördüm."</p>

  <p>Ne düşündüğünü ölçüp biçmeden Sienna'yı bazilikanın içine yönlendirdi. Kilisenin ortasındaki geniş açıklıktan ve Ferris'in etrafındaki kargaşayı izleyen kalabalığın arasından dikkat çekmemeye çalışarak ilerlediler. Langdon, kızgın yaşlı kadının iki siyah üniformalı askeri balkona, kaçış rotalarına doğru yönlendirdiğini gördü.</p>

  <p>Langdon duvarları inceleyerek, <i>acele etmeliyiz,</i> diye düşünürken sonunda aradığı şeyi goblenlerin sergilendiği büyük bir vitrinin yanında gördü.</p>

  <p>Kırmızı uyarı etiketinin üzerinde; ALLARME ANTINCENDIO yazan parlak sarı bir cihazdı.</p>

  <p>Sienna, "Yangın alarmı mı?" dedi. "Planın bu mu?"</p>

  <p>"Kalabalığın arasından sıyrılabiliriz." Langdon uzanıp alarmın kolunu tuttu. Fikrini değiştirmeden harekete geçip kolu aşağı sertçe çekti ve mekanizmanın içerideki küçük cam silindiri kırdığını gördü.</p>

  <p>Langdon'ın beklediği sirenler duyulmadı.</p>

  <p>Sadece sessizlik vardı.</p>

  <p>Kolu tekrar çekti.</p>

  <p>Hiçbir şey olmadı.</p>

  <p>Sienna ona, "Robert turist kaynayan taş bir katedralin içindeyiz! Sence etrafta şaka yapmak isteyecek bunca insan varken bu yangın alarmları çalışıyor mudur?" dedi.</p>

  <p>"Tabii ki! Amerika'da yangın kanunları..."</p>

  <p>"Şu anda Avrupa'dasın. Bizim sizin kadar avukatımız yok." Langdon'ın omzunun üzerinden işaret etti.</p>

  <p>"Ayrıca, fazla zamanımız da yok."</p>

  <p>Langdon arkasını dönüp biraz önce içeri girmek için kullandıkları cam kapıya bakınca balkondan içeri giren ve sert bakışlarla etrafı tarayan iki askeri gördü. Bir tanesinin motosikletin üzerinde Sienna'nın evinden uzaklaşırlarken kendilerine ateş eden kaslı ajan olduğunu fark etti.</p>

  <p>Fazla seçenekleri olmayan Langdon ve Sienna, kapalı spiral merdivenden zemin kata inerek gözden kayboldular. Aşağıya vardıklarında merdiven boşluğunun karanlığında durdular. İbadethanenin içinde, askerler çıkışlarda nöbet tutuyor ve gözleriyle tüm salonu tarıyorlardı.</p>

  <p>Langdon, "Eğer bu merdiven boşluğundan çıkarsak bizi anında fark ederler," dedi.</p>

  <p>Sienna aşağıdaki merdiveni kordon altına alan "Accesso Vietato"<a href="../Text/Section0114.xhtml#Footnote0107" id="Feedback0107"><sup>[107]</sup></a> işaretini gösterdi. Kordonun arkasındaki merdivenler daha da dar bir spiral çizerek zifiri karanlığa doğru iniyordu.</p>

  <p>Langdon, <i>kötü bir fikir,</i> diye düşündü. <i>Çıkışı olmayan bir kilise mahzeni.</i></p>

  <p>Sienna çoktan kordonun üzerinden atlamış, spiral tünelden aşağı inerek karanlığın içinde kaybolmuştu.</p>

  <p>Sienna aşağıdan alçak sesle, "Açık," diye seslendi.</p>

  <p>Langdon şaşırmamıştı. San Marco'nun mahzeni benzerlerinden farklıydı. Hâlâ hizmet veren bir şapeldi ve Aziz Markos'un kemiklerinin yanında düzenli ayinler yapılıyordu.</p>

  <p>Sienna, "Galiba, doğal ışık görüyorum!" diye fısıldadı.</p>

  <p><i>Bu nasıl mümkün olabilir?</i> Langdon bu kutsal yeraltı mahzenine yaptığı önceki ziyaretlerini hatırlamaya çalışırken, Sienna'nın büyük ihtimalle <i>lux eterna'</i>yı, mahzenin ortasındaki Aziz Markos'un mezarını aydınlatan elektrik ışığım gördüğünü düşündü. Yukarıdan yaklaşan ayak sesleri yüzünden fazla düşünmeye vakti yoktu. Kıpırdatmamaya dikkat ederek kordonun üzerinden atladı ve kavisi hissetmek için avucunu kabaca yontulmuş taş duvara koyarak aşağı inmeye başladı.</p>

  <p>Sienna merdivenlerin aşağısında onu bekliyordu. Arkasındaki mahzen, karanlıkta belli belirsiz görünüyordu. Eski sütunlar ve tuğla kemerlerin desteklediği alçak taş tavanı olan bir yeraltı bölmesiydi. Kapalı alan korkusu depreşen Langdon, <i>bazilikanın tüm ağırlığını bu sütunlar taşıyor,</i> diye düşündü.</p>

  <p>Güzel yüzü ışıkta hafifçe aydınlanmış olan Sienna, "Sana söylemiştim," diye fısıldayarak duvarda, yukarıda duran küçük, kemerli destekleri gösterdi.</p>

  <p>Langdon, <i>aydınlık bacaları,</i> diye düşündü, orada olduklarını unutmuştu. Bacalar mahzene ışık ve temiz hava girmesini sağlamak için tasarlanmıştı ve yukarıdaki San Marco Meydanı'ndan aşağı inen derin hava bacalarına açılıyorlardı. Pencere camı birbirine kenetlenmiş on beş daireden oluşan dar bir ferforje desenle sağlamlaştırılmıştı ve Langdon içeriden açılabileceklerini düşünse de omuz genişliğinde ve içinden geçilemeyecek kadar dardılar. Pencereden hava bacasına çıkmayı başarsalar bile bacaları tırmanmaları mümkün olmayacaktı, çünkü üç metre derinliğindeki bacalar tepede ağır güvenlik kafesleriyle kapatılmışlardı.</p>

  <p>Aydınlık bacalarından süzülen loş ışıkta San Marco'nun mahzeni ay ışığı vurmuş bir ormana benziyordu; ağaç gövdesi ne benzeyen sütunların zemine vuran uzun kasvetli gölgeleri ortama sık bir ormanlık havası veriyordu. Langdon mahzenin ortasına, Aziz Markos'un mezarını aydınlatan ışığa baktı. Bazilikanın adaşı, sunağın arkasındaki taş mezarda yatıyordu. Sunağın önünde Venedik'in Hıristiyan âleminin kalbinde ibadet etmeleri için davet edilen şanslı kişilere ayrılmış kilise sıraları duruyordu.</p>

  <p>Langdon'ın yanında aniden hafif bir ışık yandı ve Langdon dönüp bakınca Sienna'nın elinde Ferris'in ekranı aydınlanmış telefonunu gördü.</p>

  <p>Langdon şaşırmıştı. "Ferris şarjının bittiğini söylemişti!"</p>

  <p>Bir şeyler yazmakta olan Sienna, "Yalan söyledi," dedi. "Birçok konuda." Kaşlarını çatarak telefona bakarken başını iki yana salladı. "Sinyal yok. Belki, Enrico Dandolo'nun mezarının yerini bulabilirim diye düşünmüştüm." Aydınlık bacasının yanına gidip cep telefonunu cama doğru kaldırarak sinyal almaya çalıştı.</p>

  <p>Kaçmak zorunda kalmadan önce dükayı düşünme fırsatı olmayan Langdon, <i>Enrico Dandolo,</i> diye içinden geçirdi. İçinde bulundukları duruma rağmen, San Marco ziyaretleri amacına ulaşmıştı; atların kafalarını kesen... ve körlerin kemiklerini çıkartan hain dükanın kimliğini ortaya çıkarmışlardı.</p>

  <p>Ne yazık ki Langdon, Enrico Dandolo'nun mezarının nerede olduğunu bilmiyordu, Ettore Vio'nun da bilmediği çok açıktı. <i>Bu bazilikanın... ve büyük ihtimalle Dükalar Sarayının da her santimini biliyor.</i> Ettore'nin, Dandolo'nun mezarının yerini hemen tespit edememiş olması Langdon'a mezarın San Marco veya Dükalar Sarayı yakınlarında olmadığını düşündürüyordu.</p>

  <p><i>Peki, nerede?</i></p>

  <p>Langdon aydınlık bacalarından birinin altına taşıdığı kilise sırasının üzerine çıkmış olan Sienna'ya baktı. Pencereyi açıp Ferris'in telefonunu hava borusuna doğru tutuyordu.</p>

  <p>San Marco Meydanı'ndan gelen sesler aşağıya dolunca Langdon buradan belki de bir çıkış olabileceğini düşündü. Kilise sıralarının arkasında bir sıra katlanır sandalye duruyordu ve Langdon içlerinden birini aydınlık bacasına doğru kaldırabileceğini düşündü. <i>Belki, yukarıdaki ızgaralar da içeriden açılıyordur?</i></p>

  <p>Langdon karanlıkta Sienna'ya doğru yürüdü. Birkaç adım atmıştı ki, alnına inen güçlü bir darbeyle geriye doğru sendeledi. Dizleri üzerine düşerken bir an için saldırıya uğradığını düşündü. Böyle olmadığını fark edince, bir seksenlik bedeninin bin yıl önceki ortalama insan boyuna göre yapılmış tonozların boyunu geçtiğini hesaba katmadığı için kendine kızdı.</p>

  <p>Sert taş zeminde diz çökmüş kendine gelmeye çalışırken yerdeki yazıyı fark etti.</p>

  <p><i>Sanctus Marcus.</i></p>

  <p>Uzun uzun yazıya baktı. Yazıda dikkati çeken, Aziz Markos'un ismi değil, ismin yazıldığı dildi.</p>

  <p><i>Latince.</i></p>

  <p>Modern İtalyancayla geçen uzun bir günden sonra Langdon, Aziz Markos'un isminin Latince yazıldığını görünce birden algılayamamıştı. Yazı, unutulmuş dilin, Aziz Markos öldüğü zaman Roma İmparatorluğu'nun konuştuğu ortak dil olduğunu ona hatırlatmıştı.</p>

  <p>Sonra, aklına bir şey daha geldi.</p>

  <p>On üçüncü yüzyılın başlarında, Enrico Dandolo zamanında ve Dördüncü Haçlı Seferi sırasında, gücün dili hâlâ Latinceydi. Konstantinopolis'i geri alarak Roma İmparatorluğu'na büyük bir zafer kazandıran Venedikli düka asla Enrico Dandolo adı altında gömülemezdi... Bu yüzden Latince ismi kullanılmıştı.</p>

  <p><i>Henricus Dandolo.</i></p>

  <p>Ve bununla birlikte, uzun zamandır unuttuğu bir görüntü gözünün önünde canlandı. Vahiy, şapelde diz çökmüşken gelse de, Tanrı'dan geldiğini hiç sanmıyordu. Gördüğü bir işaret beyninin birden bağlantı kurmasını sağlamıştı. Langdon'ın hafızasının derinliklerinden gelen görüntü... gösterişli bir çini zemine gömülmüş olan yıpranmış bir mermerin üzerine yazılmış Dandolo'nun Latince ismiydi.</p>

  <p><i>Henricus Dandolo.</i></p>

  <p>Langdon, dükanın mezarının sade taş levhasını hayal ederken nefes almakta zorlandı. <i>Ben oraya gittim.</i> Tam olarak şiirde söylendiği gibi, Enrico Dandolo gerçekten de altın yaldızlı bir müzeye gömülmüştü. Burası, gerçekten de kutsal bilgelik mouseion'uydu; ama San Marco Bazilikası değildi.</p>

  <p>Langdon gerçeği kavrarken yavaşça ayağa kalktı.</p>

  <p>Sienna aydınlık bacasından aşağı inip ona doğru gelirken "Sinyal alamıyorum," dedi.</p>

  <p>Langdon güçlükle, "Sinyale ihtiyacın yok," diyebildi. "Kutsal bilgeliğin yaldızlı <i>mouseion'</i>u..." derin bir nefes aldı. "Ben... hata yapmışım."</p>

  <p>Sienna'nın rengi soldu. "Sakın, bana yanlış müzede olduğumuzu söyleme."</p>

  <p>Kendini kötü hisseden Langdon, "Sienna," diye fısıldadı. "Biz yanlış ülkedeyiz."</p>
</body>
</html>
