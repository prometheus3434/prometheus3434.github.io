<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>34. Bölüm</h1>

  <p>Vecchio Sarayı dev bir satranç taşına benzer. Sağlam dörtgen biçimindeki dış cephesi ve kare kesimli mazgallı siperleriyle, dev bir satranç kalesine benzeyen tam yerine kondurulmuş bina, Signoria Meydanı'nın güneydoğu köşesini korur.</p>

  <p>Kare şeklindeki hisarının merkezinden yükselerek ufuk çizgisinde belirgin bir profil oluşturan binanın aşılmadık tek kulesi, Floransa'nın eşsiz bir sembolü haline gelmiştir.</p>

  <p>İtalyan hükümetine hizmet etmesi için inşa edilmiş olan bina, ziyaretçilerine gözdağı veren erkeksi heykeller sunar. Ammannati'nin <i>Neptün Çeşmesi'</i>ni taçlandıran kaslı <i>Neptün</i> heykeli, denizden fırlayan dört güçlü atın tepesinde çıplak bir şekilde yükselir. Bu Floransa'nın denizlerdeki egemenliğinin bir sembolüdür. Michelangelo'nun <i>Davut</i> heykelinin bir replikası –dünyanın en ünlü çıplak erkeği– tüm haşmetiyle saray girişinde durur. <i>Davut'</i>a, <i>Herakles</i> ve <i>Casus</i> adlı iki devasa çıplak adamın heykelleri de eşlik ederler. Böylece, Neptün'ün satirleriyle birlikte toplam bir düzine penis saraya gelen ziyaretçileri karşılar.</p>

  <p>Normalde, Langdon'ın Vecchio Sarayı'nı ziyaretleri burada, Signoria Meydanı'nda başlardı. Burası, erkeklik uzuvlarının aşırılığına rağmen, Avrupa'daki en sevdiği meydanlardan biriydi. Meydana yapılan hiçbir ziyaret, Caffe Rivoire'de bir espresso içip meydandaki açık hava heykel galerisi olan Loggia dei Lanzi'deki Medici aslanlarını görmeden tamamlanmış sayılmazdı.</p>

  <p>Ama bugün Langdon ve arkadaşı, Vecchio Sarayı'na büyük ihtimalle Medici düklerinin o zamanlar yaptıkları gibi, Vasari Koridoru'ndan girmeyi planlıyorlardı. Ünlü Uffizi Galerisi'nden geçerek köprülerin, yolların üzerinden kıvrılan ve binaların içinden geçerek onları doğrudan eski sarayın kalbine çıkaracak olan koridoru takip edeceklerdi. Buraya kadar, peşlerinden gelen ayak sesleri duymamışlardı; ama Langdon koridora çıkmakta tereddütlüydü.</p>

  <p>Karşılarında duran ağır tahta kapıya bakarak, işte, geldik, diye düşündü. <i>Eski sarayın girişi.</i></p>

  <p>Kapıda sağlam bir kilitleme mekanizması olmasına rağmen, itilerek açan kolu da vardı. Diğer taraftan birinin anahtar kartı olmadan Vasari Koridoru'na girişi engellenirken, bu yatay kol sayesinde acil durumda çıkış yapılabiliyordu.</p>

  <p>Langdon kulağını kapıya dayayıp dinledi. Diğer taraftan hiçbir şey duymayınca, ellerini kolun üzerine koyup hafifçe itti.</p>

  <p>Kilit tıkırdadı.</p>

  <p>Tahta kapı birkaç santim aralanınca Langdon karşısındaki dünyaya baktı. Küçük bir niş. Boş. Sessiz.</p>

  <p>Langdon rahatlama hissiyle içeri girip Sienna'ya kendisini izlemesini işaret etti.</p>

  <p><i>İçerideyiz.</i></p>

  <p>Vecchio Sarayı'nın içinde bir yerde, sessiz bir nişin içinde duran Langdon kısa bir an durup yönünü tayin etmeye çalıştı. Önlerinde, nişe diklemesine uzanan uzun bir geçit vardı. Sollarında, uzakta, koridorda sakin ve neşeli sesler yankılanıyordu. Vecchio Sarayı, Amerika Birleşik Devletleri Kongre Binası gibi hem turistlerin ziyaretine açık bir yer, hem de bir hükümet ofisiydi. Bu saatte duydukları sesler, büyük ihtimalle ofislere girip çıkan ve güne hazırlanan çalışanlara aitti.</p>

  <p>Langdon ve Sienna geçide doğru ilerleyip gizlice köşeden baktılar. Koridorun sonunda, yaklaşık bir düzine hükümet çalışanının durup sabah espressolarım içtikleri ve işten önce mesai arkadaşlarıyla sohbet ettikleri bir avlu vardı.</p>

  <p>Sienna, "Vasari duvar resmi," diye fısıldadı. "Beş Yüz Salonu'nda olduğunu söylemiştin, öyle değil mi?"</p>

  <p>Langdon başını evet anlamında sallayıp kalabalık avlunun karşısındaki taş bir geçide açılan sütunlu girişi gösterdi. "Maalesef, avludan gidiliyor."</p>

  <p>"Emin misin?"</p>

  <p>Langdon başını salladı. "Kimseye görünmeden geçmemiz imkânsız."</p>

  <p>"Onlar devlet memuru. Bizimle ilgilenmeyeceklerdir. Sadece, buraya aitmişsin gibi yürü."</p>

  <p>Sienna uzanıp Langdon'ın ceketini ve gömlek yakasını nazikçe düzeltti. "Çok havalı görünüyorsun Robert." Mahcup bir ifadeyle Langdon'a gülümseyip kendi kazağını da düzelterek dışarı çıktı.</p>

  <p>Langdon arkasından onu takip etti. Kararlı adımlarla avluya doğru ilerlediler. Avluya girdiklerinde Sienna akıcı bir İtalyancayla onunla konuşmaya başladı, tarım desteğiyle ilgili bir şeyler söylüyordu. El kol hareketlerinin eşliğinde ve hararetle konuşuyordu. Diğerleriyle aralarında mesafe bırakmaya özen göstererek duvar dibinden ilerlediler. Langdon, tek bir çalışanın bile kendilerine ikinci kez dönüp bakmadığını fark etti.</p>

  <p>Avluyu geçtiklerinde, hızla geçide doğru ilerlediler. Langdon, Londra'da sahnelenen Shakespeare oyununun broşür kapağını hatırladı. <i>Afacan Peri.</i> Alçak sesle konuştu. "Oldukça iyi bir aktrissin."</p>

  <p>Sienna, "Öyle olmak zorundayım," dedi, sesi tuhaf bir şekilde uzak geliyordu.</p>

  <p>Langdon bir kez daha bu genç kadının geçmişinde, bildiğinden daha çok acı olduğu hissine kapıldı ve kendi belasına onu da bulaştırdığı için derin bir vicdan azabı hissetti. Artık, sonuna kadar gitmekten başka yapılacak bir şey olmadığını kendine hatırlattı.</p>

  <p><i>Tünelde yüzmeye devam et... ve ışığı görmek için dua et.</i></p>

  <p>Sütunlu girişe yaklaştıklarında Langdon hafızasının kendisini yanıltmadığını görünce rahatladı. Üzerinde köşeyi dönmelerini işaret eden bir ok olan küçük tabeleda; IL SALONE DEI CINQUECENTO yazıyordu. Langdon, <i>Beş Yüz Salonu,</i> diye düşünürken bulmaları gereken cevapları merak etti. <i>Gerçek, sadece ölümün gözlerinden görülebilir. Bu ne demek olabilir?</i></p>

  <p>Köşeye yaklaşırlarken Langdon, "Salon hâlâ kapalı olabilir," dedi. Beş Yüz Salonu popüler bir turist noktası olmasına rağmen, saray bu sabah henüz turistlerin ziyaretine açılmamış gibiydi.</p>

  <p>Sienna birden durarak, "Duyuyor musun?" diye sordu.</p>

  <p>Langdon sesi duymuştu. Köşenin arkasından yüksek bir vınlama sesi geliyordu. <i>Lütfen bana bunun uzaktan kumandalı helikopter olmadığını söyle.</i> Temkinli bir şekilde revağm köşesinden baktı. Otuz metre ileride, Beş Yüz Salonu'na açılan son derece sade, tahta bir kapı görünüyordu. Ne yazık ki aralarında, daireler çizen elektrikli yer cilalama makinesini iten şişman bir bekçi vardı.</p>

  <p><i>Kapı bekçisi.</i></p>

  <p>Langdon'ın gözleri kapının dışındaki plastik tabelanın üzerindeki üç sembole kaydı. En tecrübesiz simgebilimcilerin bile anlayabileceği bu evrensel semboller; üzerinde X işareti olan bir video kamera, üzerinde X işareti olan bir bardak ve bir kadın ile erkek figürüydü.</p>

  <p>Langdon bekçiye doğru hızla ilerledi, adama yaklaşırken hafifçe koşmaya başladı. Sienna ona yetişmek için arkasından koştu.</p>

  <p>Bekçi şaşkın bir ifadeyle kafasını kaldırıp ona baktı. <i>"Signori?!"</i> Langdon ve Sienna'nın durması için ellerini kaldırdı.</p>

  <p>Langdon adama acıyla gülümsedi, hatta daha çok yüzünü buruşturuyordu. Özür dileyen bir ifadeyle kapının yanındaki sembolleri işaret etti. Acı dolu bir sesle, <i>"Toilette,"</i> dedi. Bu bir soru değildi.</p>

  <p>Bekçi biraz tereddüt etti, isteği reddedecekmiş gibi görünüyordu; ama sonra önünde huzursuzca kıpırdanan Langdon'a sevimli bir şekilde başını sallayıp geçmelerini işaret etti.</p>

  <p>Kapıya vardıklarında Langdon, Sienna'ya göz kırparak, "Şefkat, evrensel bir dildir," dedi.</p>
</body>
</html>
