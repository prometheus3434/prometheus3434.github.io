<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>43. Bölüm</h1>

  <p>Marta Alvarez, Langdon ve kaba kız kardeşini güvenlik görevlilerinin namlularının ucunda bırakarak sıkışık kayıt odasından çıkarken öfkeden kuduruyordu. Pencerenin yanına gidip aşağıya, Signoria Meydam'na baktı ve ön tarafta park etmiş bir polis arabası görünce rahatladı.</p>

  <p><i>Nihayet.</i></p>

  <p>Marta, Robert Langdon gibi mesleğinde saygı duyulan birinin neden kendisini kandırdığını, nezaketinden istifade ettiğini ve paha biçilmez bir sanat eserini çaldığını anlayamıyordu.</p>

  <p><i>Ve Ignazio Busoni de ona yardım mı etti!? İnanılmaz!</i></p>

  <p>Ignazio'ya ağzına geleni söylemek için cep telefonunu çıkartıp <i>il Duomino'</i>nun Museo dell'Opera del Duomo'dan sadece birkaç blok ileride olan ofisinin numarasını tuşladı.</p>

  <p>Hat bir kez çaldı.</p>

  <p>Tanıdık bir kadın sesi, <i>"Ufficio di Ignazio Busoni,"</i><a href="../Text/Section0114.xhtml#Footnote0077" id="Feedback0077"><sup>[77]</sup></a> diye cevapladı.</p>

  <p>Marta, Ignazio'nun sekreteriyle samimiydi; ama o sırada sohbet edecek havada değildi. <i>"Eugenia, sono Marta. Devo parlare con lgnazio."</i><a href="../Text/Section0114.xhtml#Footnote0078" id="Feedback0078"><sup>[78]</sup></a></p>

  <p>Hatta tuhaf bir sessizlik oldu, sonra sekreter aniden hıçkırıklara boğuldu.</p>

  <p>Marta, "Cos'e successo?" diye sordu.</p>

  <p>Eugenia ağlayarak Marta'ya o sabah ofise geldiğinde Ignazio'nun bir önceki akşam Duomo yakınlarında bir ara sokakta kalp krizi geçirip öldüğünü öğrendiğini anlattı. Ignazio gece yarısı bir ambulans çağırmış; ama sağlık görevlileri zamanında yetişememişlerdi. Busoni ölmüştü.</p>

  <p>Marta bacaklarının uyuştuğunu hissetti. O sabah haberlerde ismi verilmeyen bir devlet memurunun geçen akşam öldüğünü duymuştu; ama Ignazio olduğu aklına bile gelmemişti.</p>

  <p>Marta, <i>"Eugenia, ascoltami,"</i><a href="../Text/Section0114.xhtml#Footnote0079" id="Feedback0079"><sup>[79]</sup></a> diyerek elinden geldiği kadar sakin bir şekilde sarayın video kameralarında gördüklerini anlattı: Dante'nin ölüm maskesi Ignazio ve şu anda polis gözetiminde olan Robert Langdon tarafından çalınmıştı.</p>

  <p>Marta, Eugenia'dan nasıl bir karşılık beklemesi gerektiğinden emin değildi; ama kadının verdiği tepkiyi beklemediği kesindi.</p>

  <p>Eugenia, <i>"Robert Langdon mı!?"</i> dedi. <i>"Sei con Langdon ora?"</i><a href="../Text/Section0114.xhtml#Footnote0080" id="Feedback0080"><sup>[80]</sup></a> Eugenia önemli noktayı kaçırıyor gibiydi. <i>"Evet; ama maske..."</i></p>

  <p>Eugenia, <i>"Devo parlare con lui!"</i><a href="../Text/Section0114.xhtml#Footnote0081" id="Feedback0081"><sup>[81]</sup></a> diye haykırdı.</p>

  <p><br /></p>

  <p>Güvenlik odasında, nöbetçilerin silahlarını doğrultmuş oldukları Langdon'ın başı zonklamaya devam ediyordu. Aniden kapı açıldı ve Marta Alvarez içeri girdi.</p>

  <p>Langdon kapı açılınca dışarılarda bir yerden gelen helikopterin sesini duydu, uğursuz vınlamaya yaklaşan sirenlerin sesi eşlik ediyordu. <i>Nerede olduğumuzu öğrendiler.</i></p>

  <p>Marta, <i>"È arrivata la polizia,"</i><a href="../Text/Section0114.xhtml#Footnote0082" id="Feedback0082"><sup>[82]</sup></a> diyerek nöbetçilerden birini polisi içeriye alması için dışarı gönderdi. Diğeri odada kaldı, silahının namlusu hâlâ Langdon'a dönüktü.</p>

  <p>Marta ona bir cep telefonu uzatınca Langdon şaşırdı. "Birisi seninle konuşmak istiyor," dedi. "Bağlantı sağlayabilmek için konuşmayı dışarıdan yapmalısın."</p>

  <p>Hep birlikte havasız güvenlik odasından, Signoria Meydanı'nın muhteşem bir manzarasını sunan ve büyük pencerelerinden içeri güneş ışığının süzüldüğü galeri alanına çıktılar. Langdon hâlâ ateş hattında olmasına rağmen kapalı alandan çıktığı için rahatlamıştı.</p>

  <p>Marta ona pencerenin yanına gelmesini işaret ederek telefonu uzattı.</p>

  <p>Langdon tereddütle telefonu alıp kulağına götürdü. "Evet? Ben Robert Langdon."</p>

  <p><i>"Signore."</i> Kadın kırık, aksanlı bir İngilizceyle, "Ben Eugenia Antonucci, Ignazio Busoni'nin sekreteri. Siz ve ben, dün akşam, Busoni'nin ofisine geldiğinizde tanışmak."</p>

  <p>Langdon hiçbir şey hatırlamıyordu. "Evet?"</p>

  <p>"Ben size bu haberi verdiğim için çok üzgün; ama Ignazio dün akşam kalp krizi geçirmek ve ölmek."</p>

  <p>Langdon telefonun ahizesini sıktı. <i>Ignazio Busoni öldü mü?</i></p>

  <p>Kadın artık ağlıyordu. Üzgün bir sesle, "Ignazio ölmeden önce beni aramak. Bana mesaj bırakmak ve mutlaka bu mesajı almanızı istemek. Size şimdi mesajı dinletmek ben."</p>

  <p>Langdon bir hışırtıdan saniyeler sonra Ignazio Busoni'nin zayıf ses kaydını duydu.</p>

  <p>Acı içinde olduğu belli olan adam güçlükle nefes alarak, "Eugenia," dedi. "Robert Langdon'ın bu mesajı mutlaka dinlemesini sağla. Başım dertte. Ofise geri dönebileceğimi sanmıyorum." Ignazio inledi ve uzun bir sessizlik oldu. Tekrar konuşmaya başladığında sesi daha güçsüzdü. "Robert, umarım kaçabilmişsindir. Hâlâ peşimdeler... ve ben... iyi değilim. Bir doktor bulmaya çalışıyorum ama..." Tekrar uzun bir sessizlik oldu, sanki <i>il Duomino</i> kalan son enerjisini toplamaya çalışıyor gibiydi. "Robert, aradığın şey güvenli bir yerde gizli. Kapılar sana açık; ama acele etmelisin. Cennet Yirmi Beş." Uzun bir süre sessiz kaldıktan sonra fısıldadı. "Tanrı yardımcın olsun."</p>

  <p>Sonra mesaj sona erdi.</p>

  <p>Ölmekte olan bir adamın son sözlerine şahit olan Langdon'ın kalbi hızla çarpıyordu. Bu sözlerin kendisine söylenmiş olması endişesini azaltmıyordu. <i>Cennet Yirmi Beş mi? Kapılar bana açık mı?</i> Langdon düşündü. Hangi kapılardan bahsediyor?! Langdon'a mantıklı gelen tek şey Ignazio'nun maskenin güvenli bir şekilde saklanmış olduğunu söylemesiydi.</p>

  <p>Eugenia'nın sesi tekrar hatta duyuldu. "Profesör bunu anladınız mı?"</p>

  <p>"Bir kısmını, evet."</p>

  <p>"Yapabileceğim bir şey var mı?"</p>

  <p>Langdon bu soruyu uzun bir süre düşündü. "Kimsenin bu mesajı duymamasını sağla."</p>

  <p>"Polisin bile mi? Birazdan ifademi almak için bir dedektif gelecek."</p>

  <p>Langdon kasıldı. Kendisine silahını doğrultmuş nöbetçiye baktı. Hızla pencereye dönüp fısıltıyla, "Eugenia..," dedi. "Bu sana biraz tuhaf gelecek; ama Ignazio'nun hatırı için o mesajı silmeni istiyorum ve benimle konuştuğundan polise bahsetme. Anladın mı? Durum çok karışık ve..."</p>

  <p>Langdon sırtında bir silah namlusu hissetti ve arkasını dönünce silahlı nöbetçinin diğer elini uzatmış, Marta'nın telefonunu istediğini gördü.</p>

  <p>Hatta uzun bir sessizlik oldu ve Eugenia sonunda, "Bay Langdon, patronum size güveniyordu... ben de güvenecek."</p>

  <p>Sonra telefonu kapattı.</p>

  <p>Langdon telefonu nöbetçiye verdi. Sienna'ya, "Ignazio Busoni ölmüş," dedi. "Dün akşam müzeden ayrıldıktan sonra kalp krizi geçirmiş." Biraz durdu. "Maske güvende. Ignazio ölmeden önce onu saklamış. Ve galiba, bana onu nerede bulacağıma dair bir ipucu bırakmış." <i>Cennet Yirmi Beş.</i></p>

  <p>Sienna'nın gözleri umutla doldu; ama Langdon, Marta'ya döndüğünde onun kuşkulu gözleriyle karşılaştı.</p>

  <p>Langdon, "Marta," dedi. "Dante'nin maskesini sana geri getirebilirim; ama bizi bırakmalısın. Hemen."</p>

  <p>Marta bir kahkaha attı. "Kesinlikle böyle bir şey yapmayacağım! Maskeyi çalan şendin! Polis geliyor..."</p>

  <p>Sienna, <i>"Signora Alvarez,"</i> diye araya girdi. <i>"Mi dispiace, ma non le abbiamo detto la verità."</i></p>

  <p>Langdon'ın jetonu sonradan düştü. <i>Sienna ne yapıyor? Söylediklerini anlamıştı. Bayan Alvarez, çok üzgünüm, size karşı dürüst olmadık.</i></p>

  <p>Marta, Sienna'nın sözleri yüzünden sarsılmış görünüyordu; ama bunun sebebi, Sienna'nın akıcı ve aksansız bir İtalyanca ile konuşmasıydı.</p>

  <p>Sienna samimi ve mahcup bir ses tonuyla, <i>"Innanzitutto, non sono la sorella di Robert Langdon,"</i><a href="../Text/Section0114.xhtml#Footnote0083" id="Feedback0083"><sup>[83]</sup></a> diye belirtti.</p>
</body>
</html>
