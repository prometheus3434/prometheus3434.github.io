<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>39. Bölüm</h1>

  <p>Marta Alvarez bitkin bir ifadeyle Beş Yüz Salonu'ndan ikinci kattaki müzeye çıkan dik merdivene baktı. İçinden, <i>posso farcela,</i> diye düşündü. <i>Bunu yapabilirim.</i></p>

  <p>Vecchio Sarayı'nın kültür ve sanat yöneticisi olan Marta bu basamakları sayısız kez çıkmıştı; ama sekiz aylık hamile olduğu için son zamanlarda bu tırmanış ona çok yorucu geliyordu.</p>

  <p>Onun için endişelenen Robert Langdon saraya engelli ziyaretçiler için yerleştirilmiş küçük servis asansörünü göstererek, "Marta, asansörü kullanmak istemeyeceğimize emin misin?" diye sordu.</p>

  <p>Marta minnettar bir ifadeyle gülümseyerek başını iki yana salladı. "Size dün akşam da söylediğim gibi, doktor egzersizin bebek için iyi olduğunu söylüyor. Ayrıca profesör, kapalı mekân korkunuz olduğunu biliyorum."</p>

  <p>Langdon onun bu açıklamasıyla oldukça şaşırmıştı. "Ah, doğru. Bundan bahsettiğimi unutmuşum."</p>

  <p>Marta şaşırarak, <i>bundan bahsettiğini unutmuş mu,</i> diye düşündü. <i>Üzerinden on iki saat bile geçmedi, çocukken geçirdiği kazanın korkuya dönüştüğünü enine boyuna konuştuk.</i></p>

  <p>Geçen akşam Langdon'a eşlik eden obez arkadaşı <i>il Duomino</i> yukarıya asansörle çıkarken Langdon yürüyerek Marta'ya eşlik etmişti. Langdon yolda çocukken kullanılmayan bir kuyuya düşüşünü ve o günden sonra kapalı alan korkusunun başladığını çok canlı bir anlatımla onunla paylaşmıştı.</p>

  <p>Kız kardeşi, atkuyruğunu sallayarak önden ilerlerken, Langdon, Marta'nın soluklanması için birkaç kez durarak merdivenleri birlikte tırmandılar. Marta, "Maskeyi yeniden görmek istemenize şaşırdım," dedi. "Floransa'daki diğer eserlerin yanında bu biraz yavan kalıyor."</p>

  <p>Langdon yorum yapmadan omzunu silkti. "Buraya, onu Sienna'nın da görmesi için geri döndüm. Bu arada, bizi tekrar içeri aldığınız için teşekkür ederim."</p>

  <p>"Tabii ki."</p>

  <p>Langdon'ın şöhreti, dün akşam Marta'yı galeriyi kendisi için açmaya ikna etmeye yetebilirdi; ama <i>il Duomino</i> ile birlikte gelmiş olması kadına zaten başka bir seçenek bırakmamıştı.</p>

  <p>II Duomino olarak da tanınan Ignazio Busoni, Floransa'nın kültürel çevresinde önemli bir isimdi. Museo dell'Opera del Duomo'nun<a href="../Text/Section0114.xhtml#Footnote0058" id="Feedback0058"><sup>[58]</sup></a> uzun süredir yöneticisi olan Ignazio, Floransa'nın bu en meşhur tarihi eserini, hem tarihe hem de Floransa'nın siluetine hâkim olan kırmızı kubbeli devasa katedralini her yönden gözetirdi. Kentin simgesine olan tutkusu, yaklaşık iki yüz kiloluk vücut ağırlığı ve sürekli kırmızı yüzü nedeniyle, ortaya "küçük kubbe" - "il Duomino" anlamına gelen iyi niyetli bir takma ismin çıkmasına sebep olmuştu.</p>

  <p>Marta, Langdon'ın <i>il Duomino'</i>yu nereden tanıdığını bilmiyordu; ama <i>il Duomino</i> geçen akşam aramış ve Dante'nin ölüm maskesini özel olarak göstermek için bir misafir getirmek istediğini söylemişti. Gizemli misafirin Amerikalı ünlü simgebilim uzmanı ve sanat tarihçisi Robert Langdon olduğu ortaya çıkınca, bu iki ünlü adama sarayın galerisine kadar eşlik edecek olmak Marta'yı çok heyecanlandırmıştı.</p>

  <p>Merdivenin sonuna vardıklarında Marta ellerini kalçalarına koyup derin derin nefes aldı. Sienna çoktan balkona varmış, tırabzandan aşağıya, Beş Yüz Salonu'na bakıyordu.</p>

  <p>Marta nefes nefese, "Salonun en sevdiğim manzarası," dedi. "Duvar resimlerini tamamıyla farklı bir açıdan görüyorsunuz. Sanırım, ağabeyiniz şuradakinin içinde yazılı olan gizli mesajdan bahsetmiştir?"</p>

  <p>Sienna şevkle başını salladı. <i>"Cerca trova."</i></p>

  <p>Langdon odayı incelerken Marta onu izledi. Asma kat pencerelerinin ışığında Langdon'ın geçen akşamki kadar çarpıcı görünmediğini fark etti. Yeni takımını beğenmişti; ama tıraş olsa iyi olurdu, yüzü solgun ve yorgun görünüyordu. Ayrıca, geçen akşam saçları gür ve bakımlıydı, bu sabah ise mattı, sanki duş yapmamış gibiydi.</p>

  <p>Marta, Langdon onun bakışlarını yakalamadan duvar resmine döndü. <i>"Cerca trova</i> ile tam olarak aynı hizada duruyoruz," dedi. "Kelimeleri çıplak gözle görebilirsiniz."</p>

  <p>Duvar resmi, Langdon'ın kız kardeşinin pek ilgisini çekmemiş gibiydi. "Bana, Dante'nin ölüm maskesinden bahsedin. Neden burada, Vecchio Sarayı'nda?"</p>

  <p>Marta içinden homurdanarak, <i>ağabey kardeş aynılar,</i> diye düşündü. Maskenin neden bu kadar çok ilgilerini çektiğini hâlâ anlayamamıştı. Ama yine de Dante'nin ölüm maskesinin çok garip bir hikâyesi vardı ve ondan bu kadar çılgınca etkilenen ilk kişi Langdon değildi, özellikle de son zamanlarda. "Pekâlâ, Dante hakkında neler biliyorsun?"</p>

  <p>Genç ve güzel kadın omzunu silkti. "Herkesin okulda öğrendiği kadarını. Dante, ünlü bir İtalyan şair. Cehenneme yaptığı hayali yolculuğu anlatan <i>İlahi Komedya'</i>yı yazmış."</p>

  <p>Marta, "Kısmen doğru," dedi. "Şiirinde Dante sonunda cehennemden kaçar, araftan geçer ve sonunda cennete varır. Eğer <i>İlahi Komedya'</i>yı okuduysan, yolculuğunun üç kısma ayrıldığını görmüşsündür; <i>Cehennem, Araf</i> ve <i>Cennet."</i> Marta balkondan müze girişine doğru kendisini takip etmelerini işaret etti. "Ama maskenin burada, Vecchio Sarayı'nda bulunmasının nedeninin <i>İlahi Komedya</i> ile hiçbir ilgisi yok. Dante, Floransa'da yaşamış ve bu şehri bir insanın bir şehri sevebileceğinden çok daha fazla sevmiş. Çok seçkin ve nüfuzlu bir Floransalıymış; ama siyasi güç el değiştirince Dante yanlış tarafı desteklediği için sürgüne gönderilmiş; şehir duvarlarından dışarı atılmış ve bir daha asla geri dönmemesi söylenmiş."</p>

  <p>Müze girişine yaklaşırlarken Marta soluklanmak için durdu. Ellerini tekrar kalçalarına koyup geriye doğru yaslandı ve konuşmaya devam etti. "Bazı kişiler, sürgün yüzünden Dante'nin ölüm maskesinin bu kadar üzgün olduğunu söylüyor; ama benim başka bir teorim var. Ben biraz romantiğim ve bu üzgün yüzün sebebinin Beatrice adında bir kadın olduğunu düşünüyorum. Dante hayatı boyunca Beatrice Portinari adında genç bir kadını sevmiş. Ama ne yazık ki, Beatrice başka bir adamla evlenmiş. Böylece, Dante hem çok sevdiği Floransa hem de derin bir aşkla sevdiği kadın olmadan yaşamak zorunda kalmış. Beatrice'ye olan aşkı, <i>İlahi Komedya'</i>nın anafikrini oluşturur."</p>

  <p>Sienna tek bir kelimesini duymamış olduğu izlenimi veren bir ses tonuyla, "Çok ilginç," dedi. "Ama yine de ölüm maskesinin neden sarayın içinde tutulduğunu hâlâ anlayamadım."</p>

  <p>Marta, genç kadının ısrarını hem tuhaf hem de biraz saygısızca buldu. Tekrar yürümeye başlayarak, "Tamam," dedi. "Dante'nin ölüsünün bile Floransa'ya girmesi yasaktı, bu yüzden cesedi Ravenna'ya gömülmüştü. Ama gerçek aşkı Beatrice, Floransa'da gömülü olduğu için ve Dante, Floransa'yı çok sevdiği için ölüm maskesini buraya getirerek onu onurlandırabileceğimizi düşündük."</p>

  <p>Sienna, "Bu çok hoş," dedi. "Peki, neden özellikle bu bina seçildi?"</p>

  <p>"Vecchio Sarayı, Floransa'nın en eski sembolüdür ve Dante'nin zamanında şehrin kalbiydi. Aslında, katedralde Dante'yi şehrin duvarlarının dışında dururken gösteren ünlü bir tablo var, arka planda çok sevdiği saray kulesi görünüyor. Ölüm maskesinin burada olması bize sonunda Dante'nin yuvasına dönmesine izin verildiğini hissettiriyor."</p>

  <p>Sonunda tatmin olmuşa benzeyen Sienna, "Anlıyorum," dedi. "Teşekkür ederim."</p>

  <p>Müzenin kapısına vardıklarında Martha üç kez kapıyı tıklattı. <i>"Sono io, Marta! Buongiorno!</i>"<a href="../Text/Section0114.xhtml#Footnote0059" id="Feedback0059"><sup>[59]</sup></a></p>

  <p>İçeride anahtarlar şıngırdadı ve kapı açıldı. Yaşlıca bir bekçi yorgun bir ifadeyle ona gülümseyip saatini kontrol etti. Gülümseyerek, <i>"È un po'presto,"</i><a href="../Text/Section0114.xhtml#Footnote0060" id="Feedback0060"><sup>[60]</sup></a> dedi.</p>

  <p>Marta ona nedenini açıklamak için Langdon'ı gösterdi ve bekçinin yüzü anında aydınlandı. <i>"Sigrıore! Bentornato!"</i><a id="Feedback0061"></a><a href="../Text/Section0114.xhtml#Footnote0061">[61]</a> Bekçi onları içeri alırken Langdon sevimli bir ifadeyle, <i>"Grazie,"</i> dedi.</p>

  <p>Küçük bir giriş salonunda ilerlediler. Bekçi, güvenlik sistemini devre dışı bırakıp ikinci, daha ağır kapıyı açtı. Kapı açılırken kenara çekildi ve kolunu gösterişli bir hareketle yana doğru açarak, <i>"Ecco il museo!"</i><a href="../Text/Section0114.xhtml#Footnote0062" id="Feedback0062"><sup>[62]</sup></a> dedi.</p>

  <p>Marta gülümseyerek ona teşekkür edip misafirlerini içeri aldı.</p>

  <p>Bu müzeyi oluşturan alan aslında bir devlet dairesi olarak tasarlanmıştı. Bu yüzden, geniş ve açık bir galeri alanından çok, binanın yarısını saran orta büyüklükte odalar ve koridorlardan oluşan bir labirentti.</p>

  <p>Marta, Sienna'ya, "Dante'nin maskesi köşede," dedi. <i>"Landito</i> denilen dar alanda sergileniyor. Aslında burası iki büyük odanın arasındaki bir geçit. Maske, yan duvardaki antika dolabın içinde duruyor, onunla aynı hizaya gelene kadar göremiyorsunuz. Bu yüzden, birçok ziyaretçi maskeyi fark etmeden yanından geçip gidiyor!"</p>

  <p>Langdon gözlerini ileri dikmiş adımlarını hızlandırmıştı. Maskenin onun üzerinde tuhaf bir etkisi varmış gibiydi. Marta, Sienna'yı dürterek, "Ağabeyinin diğer eserlerimizle hiç ilgilenmediği çok açık; ama hazır buradayken, Machiavelli büstünü veya Harita Salonu'ndaki <i>Mappa Mund</i>i küresini kaçırmamalısın."</p>

  <p>Sienna kibarca başını sallayıp yürümeye devam etti. Marta onun hızına güçlükle ayak uydurabiliyordu. Üçüncü odaya vardıklarında biraz geride kalmıştı ve sonunda aniden durdu.</p>

  <p>Nefes nefese, "Profesör?" diye seslendi. "Belki de... maskeyi görmeden önce... galerinin bir kısmını... kardeşinize siz... göstermek istersiniz?"</p>

  <p>Langdon sanki çok uzaklardan şimdiki zamana dönmüş gibi dalgın bir ifadeyle dönerek, "Efendim?" dedi.</p>

  <p>Marta nefes nefese yakındaki bir vitrini işaret etti. "En eski... <i>İlahi Komedya</i> kopyalarından birini?"</p>

  <p>Langdon sonunda Marta'nın alnını silerek soluklanmaya çalıştığını fark edince çok utandı. "Marta, beni affet! Tabii ki metne bir göz atmak harika olur."</p>

  <p>Langdon hızla geri dönüp Marta'nın kendilerini antika vitrinin yanına götürmesini bekledi. İçinde, yıpranmış deri ciltli bir kitap vardı. Kaligrafik tarzda başlık verilmiş bir sayfası açık olarak duruyordu: <i>La Divina Commedia: Dante Alighieri.</i></p>

  <p>Langdon şaşırmış bir ifadeyle, "İnanılmaz," dedi. "Baş sayfayı hatırladım. Orijinal Numeister baskısının sizde olduğunu bilmiyordum!"</p>

  <p>Marta şaşkın bir halde, <i>tabii ki biliyordunuz,</i> diye düşündü. <i>Size dün akşam bunu gösterdim.</i></p>

  <p>Langdon telaşla Sienna'ya, "Johann Numeister, 1400'lerin ortalarında bu eserin ilk baskısını çıkarttı. Yüzlerce kopya basılmıştı; ama yalnızca on tane kadarı günümüze ulaştı," diye açıkladı.</p>

  <p>Marta, Langdon'ın kız kardeşine hava atabilmek için şimdiye kadar aptalı oynadığını düşünmeye başlamıştı. Bu, akademik çevrelerde alçakgönüllülüğüyle tanınan bir profesöre hiç yakışmayan bir küstahlıktı.</p>

  <p>Marta, "Bu kopya, Laurentian Kütüphanesi'nden ödünç alındı," diye belirtti. "Eğer, henüz oraya gitmediyseniz, mutlaka gitmelisiniz. Michelangelo tarafından tasarlanmış, dünyanın ilk halk kütüphanesine çıkan muhteşem bir merdiveni vardır. Oradaki kitaplar kimsenin alıp götürmemesi için koltuklara zincirlenmiştir. Tabii ki oradaki kitapların birçoğu dünyadaki tek kopyalardır."</p>

  <p>Sienna müzeyi daha derinden incelerken, "Çok etkileyici," dedi. "Maske şu tarafta mıydı?"</p>

  <p><i>Bu acele niye?</i> Marta'nın soluklanabilmek için bir dakikaya daha ihtiyacı vardı. "Evet, ama bunu duymak isteyeceğinizden eminim." Bir nişin yukarısını işaret ederek, tavanın içinde kaybolan küçük bir merdiven gösterdi. "Bu, çatı kirişindeki bir seyir platformuna çıkıyor, buradan Vasari'nin ünlü asma tavanına bakabilirsiniz. Eğer bakmak isterseniz, ben burada seve seve..."</p>

  <p>Sienna lafını keserek, "Lütfen Marta," dedi. "Maskeyi görmek istiyorum. Zamanımız biraz kısıtlı."</p>

  <p>Marta şaşkın bir ifadeyle genç ve güzel kadına baktı. Yabancıların birbirlerine ilk isimleriyle hitap etmelerinden hiç hoşlanmazdı. İçinden, <i>ben Signora Alvarez,</i> diye geçirdi. <i>Ve burada sana iyilik yapıyorum.</i></p>

  <p>Marta terslenerek, "Tamam, Sienna," dedi. "Maske şu tarafta."</p>

  <p>Marta, Langdon ve kız kardeşine bilgi vermekle daha fazla zaman kaybetmedi. Geçen akşam Langdon ve <i>il Duomino</i> dar <i>l'andito'</i>da yaklaşık yarım saat maskeyi incelemişlerdi. Adamların maskeye olan ilgileri karşısında meraklanan Marta, bu ilgilerinin maskenin geçen yıllar içinde başına gelen sıra dışı olaylarla bir ilgisi olup olmadığını sormuştu. Langdon ve <i>il Duomino</i> ona gerçek bir cevap vermemişlerdi.</p>

  <p>Şimdi, <i>l'andito'</i>ya yaklaşırlarken Langdon, kız kardeşine ölüm maskesi yapmak için kullanılan basit yöntemi anlatıyordu. Marta, Langdon'ın eksiksiz tarifini duyunca memnun oldu. <i>İlahi Komedya'</i>nın müzedeki nadir kopyasını daha önce görmemiş gibi numara yaptığı haline hiç benzemiyordu.</p>

  <p>Langdon, "Ölümden kısa bir süre sonra," diye açıkladı. "Müteveffa gömülmeye hazırlanır ve yüzü zeytinyağıyla kaplanırdı. Sonra, derinin üzerine ıslak alçı tabakası sürülür ve saç çizgisinden boynuna kadar her yeri –ağzı, burnu, gözkapakları– bununla kaplanırdı. Alçı kuruyunca kolayca yüzden kaldırılır ve yeni alçının döküldüğü bir kalıp olarak kullanılırdı. Bu alçı sertleşip müteveffanın yüzünün son derece detaylı bir replikası haline gelirdi. Bu işlem özellikle, seçkin kişilerin ve –Dante, Shakespeare, Voltaire, Tasso, Keats– gibi dâhilerin hatıralarını yâd etmek için yaygın olarak kullanılırdı."</p>

  <p><i>L'andito'</i>nun dışına vardıklarında Marta, "İşte, sonunda geldik," dedi. Kenara çekilip Langdon'ın kız kardeşine önden geçmesini işaret etti. "Maske solda, duvara yaslanmış vitrinin içinde. Güvenlik kordonunun dışında kalmanızı rica ediyoruz."</p>

  <p>"Teşekkürler." Sienna dar koridora girip vitrine doğru yürüdü. İçindekini görünce gözleri kocaman açıldı ve korku dolu bir ifadeyle dönüp ağabeyine baktı.</p>

  <p>Marta bu tepkiyi bin kez görmüştü. Ziyaretçiler genellikle maskeyi; Dante'nin ürkütücü yüzünü, kemerli burnunu ve kapalı gözlerini ilk gördüklerinde irkilerek geri çekilirlerdi.</p>

  <p>Langdon da Sienna'nın arkasından içeri girdi ve tam arkasında durup vitrine baktı. Anında geri çekildi, onun yüzünde de şok ifadesi vardı.</p>

  <p>Marta homurdandı. <i>Che esagerato.</i><a href="../Text/Section0114.xhtml#Footnote0063" id="Feedback0063"><sup>[63]</sup></a> Arkalarından içeri girdi. Ama o da dolabın içine bakınca nefesi kesildi. <i>Oh, mio Dio!</i><a href="../Text/Section0114.xhtml#Footnote0064" id="Feedback0064"><sup>[64]</sup></a></p>

  <p>Marta Alvarez, Dante'nin tanıdık yüzünü görmeyi bekliyordu; ama bunun yerine, dolabın kırmızı saten kaplaması ve maskenin normalde asılı durduğu çiviyle karşılaştı.</p>

  <p>Marta ağzını kapatıp dehşet içinde boş sergi mahfazasına baktı. Nefesleri sıklaştı ve destek almak için kordonlara tutundu. Sonunda, gözlerini boş dolaptan ayırdı ve ana girişteki gece bekçilerine doğru yürüdü.</p>

  <p>Çıldırmış gibi, <i>"La maschera di Dante!"</i> diye bağırıyordu. <i>"La maschera di Dante! La maschera di Dante e sparita!"</i><a href="../Text/Section0114.xhtml#Footnote0065" id="Feedback0065"><sup>[65]</sup></a></p>
</body>
</html>
