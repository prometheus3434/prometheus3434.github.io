<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>96. Bölüm</h1>

  <p><i>Virüs serbest.</i></p>

  <p>Elizabeth Sinskey merdivenlerin dibinde durmuş, boşaltılmış sarnıca bakıyordu. Taktığı gaz maskesinin içinde nefes almakta zorlandığını hissediyordu. Burada bulunan patojene çoktan maruz kalmış olabileceği halde TTD ekibiyle birlikte boşaltılmış mekâna girerken hazmat kıyafeti giydiğine memnundu. Hava geçirmez kasklara kenetlenen kabarık beyaz tulumlarıyla bir uzay aracını istila eden astronotlar gibi görünüyorlardı.</p>

  <p>Sinskey yüzlerce korkmuş konser izleyicisi ve müzisyenin yukarıda, sokakta toplanmış olduğunu ve izdihamda yaralananların tedavi edildiğini tahmin edebiliyordu. Diğerleri bölgeden çoktan kaçmışlardı. Bu kargaşadan zedelenmiş bir diz ve kırılmış bir nazarlıkla kurtulduğu için kendini şanslı hissediyordu.</p>

  <p>Sinskey, <i>virüsten daha hızlı yayılan tek bir şey vardır,</i> diye düşündü. <i>Korku.</i></p>

  <p>Yukarıdaki kapılar kilitlenmiş, hava geçirmeyecek şekilde mühürlenmişti. Yerel yetkililer önlerinde nöbet tutuyorlardı. Sinskey yerel polisin gelişiyle bir restleşmeye şahit olacaklarını düşünmüştü; ama polis, TTD ekibinin biyolojik tehlike ekipmanlarını görüp, Sinskey'den potansiyel bir salgın tehlikesi haberini aldıktan sonra muhtemel anlaşmazlıklar yaşanmamıştı.</p>

  <p>Dünya Sağlık Örgütü'nün direktörü, lagüne yansıyan sütun ormanına bakarken, <i>bu işte yalnızız,</i> diye düşündü. <i>Kimse aşağıya inmek istemiyor.</i></p>

  <p>Arkasındaki iki ajan merdivenin aşağısına serdikleri büyük poliüretan tabakayı ısı tabancasıyla duvara sabitliyorlardı. Diğer ikisi platformun üzerinde açık bir alan bulmuş ve bir suç mahallini incelemeye hazırlanıyormuş gibi elektronik aletlerini hazırlamaya başlamışlardı.</p>

  <p>Sinskey, <i>burası, tam olarak bu,</i> diye düşündü. <i>Bir suç mahalli.</i></p>

  <p>Sarnıçtan kaçan ıslak çarşaflı kadını düşündü. Sienna Brooks, DSÖ'nün salgın önleme çabalarını sabote etmek ve Zobrist'in sapkın amacını tamamlamak için kendi hayatını tehlikeye atmıştı. <i>Buraya indi ve Solublon torbasını patlattı...</i></p>

  <p>Langdon, Sienna'nın peşine düşüp gecenin karanlığına karışmıştı ve Sinskey henüz ikisiyle ilgili bir haber almamıştı.</p>

  <p>Umarım, <i>Profesör Langdon güvendedir,</i> diye düşündü.</p>

  <p><br /></p>

  <p>Üzerinden sular damlayan Ajan Brüder gezinti platformunun üzerinde durmuş boş gözlerle Medusa'nın ters duran kafasına bakarken nasıl ilerlemesi gerektiğini düşünüyordu.</p>

  <p>Brüder, bir TTD ajanı olarak etik değerleri ve kişisel kaygıları bir tarafa bırakıp uzun vadede mümkün olduğunca çok hayat kurtarmaya odaklanmak üzere eğitilmişti. O ana kadar kendi sağlığının tehlikede olduğunu hiç düşünmemişti. Riskli hareketi için kendine kızarak, <i>bu işe ben bulaştım,</i> diye düşündü. <i>Derhal bir değerlendirme yapmamız gerekiyordu.</i></p>

  <p>Brüder elindeki işe odaklanmaya çalıştı: B Planını uygula. Ne yazık ki, bir karantina krizinde B Planı her zaman aynı olurdu: çapı genişlet. Bulaşıcı bir hastalıkla savaşmak çoğu zaman bir orman yangınını söndürmeye benzerdi: Bazen savaşı kazanmak için geri çekilip muharebede yenik düşmek gerekirdi.</p>

  <p>Bu noktada, Brüder hâlâ tam bir önlemin mümkün olduğu fikrinden vazgeçmiş değildi. Sienna Brooks büyük ihtimalle kalabalığm paniği ve tahliyesinden sadece birkaç dakika önce torbayı patlatmıştı. Eğer bu doğruysa, olay yerinden yüzlerce insan kaçmasına rağmen, hastalığın bulaşmasını önlemek için herkes kaynaktan uzak bir yere yerleştirilebilirdi.</p>

  <p>Brüder, <i>Langdon ve Sienna dışında herkes,</i> diye düşündü. <i>İkisi de torbanın patladığı yerdeydiler ve şimdi şehirde bir yerdeler.</i></p>

  <p>Brüder'in başka bir endişesi daha vardı. Mantığındaki bir boşluk içini kemiriyordu. Suyun içindeyken patlamış Solublon torbasını bulamamıştı. Sienna torbayı tekmeleyerek, yırtarak ya da başka bir şekilde patlattıysa, hasarlı, sönük parçayı suyun üzerinde yüzerken mutlaka görmesi gerekirdi.</p>

  <p>Ancak, hiçbir şey bulamamıştı. Torbanın kalıntıları sanki buhar olup uçmuştu. Brüder, Sienna'nın şimdiye kadar çoktan yapışkan, dağılan bir pislik haline gelecek Solublon torbasını yanında götürdüğünü de pek sanmıyordu.</p>

  <p><i>Peki torba nereye gitti?</i></p>

  <p>Brüder bir şeyi gözden kaçırdığım hissediyordu. Öyle bile olsa, kritik bir soruya cevap vermesini gerektiren yeni bir önleme stratejisine odaklanmıştı.</p>

  <p><i>Virüsün şu anki yayılma alanı nedir?</i></p>

  <p>Brüder bu sorunun birkaç dakika içinde cevaplanacağını biliyordu. Ekibi, gezinti platformlarının üzerine lagünden gittikçe artan uzaklıklarla bir dizi portatif virüs tespit aleti yerleştirmişti. PCR üniteleri olarak bilinen bu aletler bulaşıcı virüs varlığını tespit eden polimeraz zincir reaksiyonu kullanıyorlardı.</p>

  <p>TTD ajanı umudunu koruyordu. Lagündeki su hareketsiz olduğu ve çok az zaman geçtiği için PCR aletlerinin çok küçük bir alanda virüs tespit edeceklerine, bunu kimyasallar ve vakumlamayla yok edeceklerine emindi.</p>

  <p>Bir teknisyen megafondan, "Hazır mısınız?" diye seslendi.</p>

  <p>Sarnıcın içinde konuşlanmış olan ajanlar başparmaklarını kaldırarak işaret verdiler.</p>

  <p>Megafondan cızırtılı bir ses duyuldu. "Örneklerinizi alın."</p>

  <p>Mağaranın içinde analistler eğilerek PCR makinelerini çalıştırdılar. Her alet operatörünün gezinti platformunda durduğu yerden bir örnek analiz etmeye başladı.</p>

  <p>Herkes yeşil ışıkları görmek için dua ederek beklerken sarnıcın içine bir sessizlik çöktü.</p>

  <p>Ve sonra oldu.</p>

  <p>Brüder'e yakın makinede kırmızı virüs tespit ışığı yanmaya başladı. Ajan gerilerek bir sonraki makineye baktı.</p>

  <p>O da kırmızı yanıp sönüyordu.</p>

  <p><i>Hayır.</i></p>

  <p>Mağaranın içinde şok mırıltıları yankılandı. Sarnıcın içinden girişe kadar uzanan PCR aletlerinin kırmızı ışıkları teker teker yanarken Brüder olanları dehşet içinde izledi.</p>

  <p><i>Ah, Tanrım...</i> diye düşündü. Yanıp sönen kırmızı tespit ışıkları kuşku götürmez bir tablo çiziyordu.</p>

  <p>Virüsün dağılma alanı çok büyüktü.</p>

  <p>Tüm sarnıç virüs kaynıyordu.</p>
</body>
</html>
