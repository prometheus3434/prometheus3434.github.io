<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>52. Bölüm</h1>

  <p>Dante Kilisesi olarak bilinen La Chiesa di Santa Margherita dei Cerchi ibadethanesi, bir kiliseden çok şapeldi. Minik, tek odalı ibadethane, Dante hayranlarının büyük şairin hayatındaki iki önemli anınvuku bulduğu, bu nedenle Kutsal Toprak olarak gördükleri popüler bir yerdi.</p>

  <p>Günümüze kadar gelen bilgilere göre Dante, ilk görüşte âşık olduğu ve hayatı boyunca sevdiği Beatrice Portinari'yi ilk kez, dokuz yaşındayken bu kilisede görmüştü. Ne yazık ki, Beatrice başka bir adamla evlenmiş ve sonra yirmi dört yaşında gençliğinin baharında ölmüştü.</p>

  <p>Dante yıllar sonra, yine bu kilisede büyük yazar ve şair Boccaccio'nun gözüyle bile onun için kötü bir eş seçimi olan Gemma Donati ile evlenmişti. Çift, çocukları olduğu halde birbirlerine fazla sevgi göstermemiş ve Dante'nin sürgününden sonra her ikisi de birbirini görmeye pek hevesli olmamıştı.</p>

  <p>Dante'nin hayatının aşkı her zaman, neredeyse hiç tanımadığı; ama hatırasıyla onun en büyük eserlerinin ilham perisi olan Beatrice Portinari olarak kalmıştı.</p>

  <p>Dante'nin meşhur şiir kitabı <i>Yeni Hayat</i> "Kutsal Beatrice" hakkında övgü dolu mısralarla doludur. Daha felsefi olan <i>İlahi Komedya</i> ise Beatrice'yi, cennette Dante'ye yol gösteren kurtarıcı olarak gösterir. Dante her iki eserinde de ulaşılmaz kadınına olan özlemini dile getirir.</p>

  <p>Günümüzde, Dante Kilisesi, karşılıksız aşk acısı çeken kırık kalplerin tapmağı haline gelmiştir. Genç Beatrice'nin kabri de kilisenin içindedir ve sade mezarı şairin hayranları ve onun gibi kederli âşıklar için bir hac haline gelmiştir.</p>

  <p>O sabah Langdon ve Sienna, eski Floransa'dan kiliseye doğru ilerlerken sokaklar gittikçe daralıyordu. O sırada yerli marka bir otomobil, labirentin içinde yavaşça ilerlerken yanlarından geçtiği yayaları binalara yaslanmak zorunda bırakıyordu.</p>

  <p>Turistlerden birinin kendilerine yardım edebileceğini umut eden Langdon, Sienna'ya, "Kilise, köşeyi dönünce," dedi. Bir iyiliksever bulma ihtimalinin şimdi daha yüksek olduğunu düşünüyordu. Sienna, Langdon'ın ceketi karşılığında peruğunu geri almış ve her ikisi de normal hallerine dönmüşlerdi. Rockçı ve dazlaktan üniversite profesörü ve bakımlı bir genç kadına.</p>

  <p>Tekrar kendisi gibi hissetmek Langdon'ı rahatlatmıştı.</p>

  <p>Daha da dar bir sokağa –Via del Presto– girdiklerinde Langdon kapıları incelemeye başladı. Kilisenin girişini bulmak her zaman zordu, çünkü iki binanın arasında kalan yapı çok küçük ve gösterişsizdi. İnsan, hiç fark etmeden yanından geçip gidebilirdi. Tuhaf bir şekilde, bu kiliseyi gözleri değil de... <i>kulakları</i> kullanarak bulmak çok daha kolaydı.</p>

  <p>La Chiesa di Santa Margherita dei Cerchi'nin tuhaflıklarından biri de burada sık sık konserler verilmesiydi ve kilise, konser olmadığında ziyaretçilerinin müzik dinleme zevkinden mahrum kalmamaları için bu konserlerin kayıtlarını yayımlıyordu.</p>

  <p>Langdon sokakta ilerlerken, tahmin ettiği gibi, müzik kaydının hafif melodilerini duymaya başladı. O ve Sienna, dikkat çekmeyen sade girişin önüne vardıklarında ses iyice yükselmişti. Doğru yerde olduklarını gösteren tek şey, burasının Dante ve Beatrice'nin kilisesi olduğunu belirten ufak tabelaydı; Museo Casa di Dante'deki parlak kırmızı pankarta hiç benzemiyordu.</p>

  <p>Langdon ve Sienna sokaktan kilisenin karanlık sınırlarına girdiklerinde hava serinledi ve müziğin sesi daha da yükseldi. İçerisi sade ve doğaldı. Langdon'ın hatırladığından daha küçüktü. İçeride bir avuç dolusu turist dolaşıyor, günlüklerine yazıyor, kilise sıralarında müziği dinleyerek sessizce oturuyor veya alışılmadık sanat eserlerini inceliyordu.</p>

  <p>Neri di Bicci'nin Madonna temalı sunak panosu hariç, orijinal eserlerin tümü, turistlerin bu minik şapeli arayıp bulmalarının sebebi olan iki ünlü şahsiyeti betimleyen modern parçalarla değiştirilmişti. Tabloların çoğunda, Dante'nin Beatrice ile ilk karşılaşmasındaki özlem dolu bakışı resmedilmişti. Bu, Dante'nin de dile getirdiği gibi, Beatrice'yi görür görmez âşık olduğu andı. Tabloların tümü aynı kalitede değildi, hatta birçoğu Langdon'a göre kalitesiz ve uygunsuzdu. Bir yorumda Dante, kulaklıklı kırmızı başlığını Noel Baba'dan çalmış gibi görünüyordu. Yine de şairin ilham perisi olan Beatrice'ye özlem dolu bakışının tekrarları, buranın acı veren aşkın kilisesi olduğunu kanıtlıyordu.</p>

  <p>Langdon içgüdüsel olarak sola dönüp Beatrice Portinari'nin sade kabrine baktı. İnsanların bu kiliseyi ziyaret etmelerinin esas sebebi bu mezardı. Ama kabrin kendisi değil de yanındaki ünlü nesne daha çok ilgilerini çekiyordu.</p>

  <p><i>Hasır bir sepet.</i></p>

  <p>O sabah, her zamanki gibi, sade hasır sepet Beatrice'nin kabrinin yanında duruyordu. Ve o sabah, her zamanki gibi, içinde bir sürü katlanmış kâğıt vardı; hepsi ziyaretçilerin Beatrice'ye yazdığı mektuplardı.</p>

  <p>Beatrice Portinari talihsiz âşıkların koruyucu azizi haline gelmişti ve eskiden beri Beatrice'ye yazılan dualar, yazana aracılık eder; belki birini onları daha çok sevmeye teşvik eder veya gerçek aşklarını bulmalarına yardımcı olur ya da göçüp gitmiş bir sevgiliyi unutmaları için onlara güç verir umuduyla sepetin içine bırakılıyordu.</p>

  <p>Langdon yıllar önce yazacağı sanat tarihi kitabı için araştırma yaparken bu kilisede durup sepete bir not bırakmış, Dante'nin ilham perisinden gerçek aşkını değil, Dante'nin muazzam eserini yazmasını sağlayan ilhamdan bir parça da kendisine vermesini istemişti.</p>

  <p><i>Anlat bana, tanrıça, bin bir düzenli yaman adamı.</i></p>

  <p>Homeros'un Odysseia'smm açılış mısrası, Langdon'a Beatrice'ye layık bir yakarış gibi gelmişti ve eve döner dönmez kitabını sıra dışı bir şekilde kolaylıkla tamamladığı için mesajının gerçekten de Beatrice'nin ilahi ilhamını ateşlediğine gizliden gizliye inanmıştı.</p>

  <p><i>"Scusate!"</i> Aniden Sienna'nın sesi duyuldu. <i>"Potete ascoltarmi tutti?"</i><a href="../Text/Section0114.xhtml#Footnote0092" id="Feedback0092"><sup>[92]</sup></a> Langdon dönüp bakınca Sienna'nın yüksek sesle etrafa dağılmış turistlere seslendiğini duydu. Şimdi hepsi dönmüş, meraklı gözlerle ona bakıyorlardı.</p>

  <p>Sienna sevimli bir şekilde gülümseyerek içlerinden birinde Dante'nin <i>İlahi Komedya'</i>sının bir kopyasının olup olmadığını sordu. Tuhaf bakışlar ve hayır anlamında sallanan kafalardan sonra soruyu bir kez de İngilizce sordu; ama karşılığı yine farklı olmadı.</p>

  <p>Mihrabı süpüren yaşlı bir kadın Sienna'ya, "Şişt!.." diyerek parmağını dudaklarına götürdü.</p>

  <p>Sienna, Langdon'a doğru dönüp kaşlarını çatarak, "Şimdi ne yapacağız?" der gibi baktı.</p>

  <p>Sienna'nın yardım çağrısı tam olarak Langdon'ın aklındaki şey değildi; ama ona verilenden daha iyi bir tepki beklediğini itiraf etmek zorundaydı. Langdon daha önceki ziyaretlerinde bu kutsal yerde <i>İlahi Komedya'</i>yı okuyan ve yaşadıkları bu Dante tecrübesiyle düşüncelere dalan turistler görmüştü.</p>

  <p><i>Ama bugün farklı.</i></p>

  <p>Langdon, kilisenin ön tarafında oturan yaşlıca bir çifte baktı. Yaşlı adamın kel kafası öne düşmüş, uyukladığı belliydi. Yanındaki kadın son derece uyanıktı, gri saçlarından kulaklık kabloları sallanıyordu.</p>

  <p>Langdon, <i>bir umut ışığı,</i> diye düşünerek koridordan çifte doğru yürüdü. Ümit ettiği gibi, kadının beyaz kulakları kucağındaki iPhone'a bağlıydı. İzlendiğini hisseden kadın kafasını kaldırıp kulaklıklarını çıkardı.</p>

  <p>Langdon, kadının hangi dili konuştuğunu bilmiyordu; ama iPhone, iPad ve iPod'ların tüm dünyayı sarması, restoranlarda tuvaletleri gösteren kadın/erkek sembolleri gibi dünya çapında anlaşılan bir kelime dağarcığı oluşturmuştu.</p>

  <p>Langdon kadının cihazına hayranlıkla bakarak, "iPhone?" diye sordu.</p>

  <p>Yüzü bir anda aydınlanan yaşlı kadın gururla başını salladı. İngiliz aksanıyla, "Çok akıllı bir oyuncak," diye fısıldadı. "Oğlum hediye etti. E-postalarımı dinliyorum. Buna inanabiliyor musunuz, e-postalarımı <i>dinliyorum!</i> Bu küçük hazine onları benim için okuyor. İnsanın benimkiler gibi yaşlı gözleri olunca bu çok işe yarıyor."</p>

  <p>Langdon, uyuyan kocasını uyandırmamaya dikkat ederek kadının yanına otururken, "Benim de bir tane var," dedi. "Ama dün akşam kaybettim."</p>

  <p>"Ah, çok yazık! 'iPhone'umu bul' özelliğini denediniz mi? Oğlum diyor ki..."</p>

  <p>"Aptallığım yüzünden o özelliği etkinleştirmemiştim." Langdon ona mahcup bir ifadeyle bakıp tereddütle, "Eğer sizin için bir sakıncası yoksa, bir saniyeliğine sizinkini ödünç alabilir miyim? İnternette bir şeye bakmam lazım. Bana çok büyük bir iyilik yapmış olursunuz."</p>

  <p>"Tabii ki!" Yaşlı kadın kulaklıklarını çıkartıp, cihazı Langdon'a uzattı. "Hiç sorun değil! Ah, çok üzüldüm!"</p>

  <p>Langdon kadına teşekkür edip telefonu aldı. Kadın yanında eğer kendisi iPhonu'unu kaybetseydi ne kadar üzüleceğinden bahsederken Langdon, Google'ın arama penceresini açıp mikrofon butonuna bastı. Telefon bir kez bipleyince Langdon aradığı kelimeleri tane tane söyledi.</p>

  <p>"Dante, <i>İlahi Komedya, Cennet,</i> Yirmi Beşinci Kanto."</p>

  <p>Kadın çok etkilenmişti, belli ki bu cihaz hakkında öğreneceği daha çok şey vardı. Sonuçlar minik ekranda belirirken, Langdon belli etmeden Beatrice'ye yazılan mektupların bırakıldığı sepetin yanındaki dokümanları inceleyen Sienna'ya baktı.</p>

  <p>Sienna'nın durduğu yerden biraz uzakta, kravatlı bir adam karanlıkta diz çökmüş, başı önünde, içten bir şekilde dua ediyordu. Langdon adamın yüzünü göremiyordu; ama büyük ihtimalle sevdiği birini kaybetmiş ve buraya teselli bulmaya gelmişti. Langdon onun için üzüldü.</p>

  <p>Tekrar iPhone'a odaklandı ve saniyeler içinde <i>İlahi Komedya'</i>nın dijital versiyonuna ulaştı, herkese açık olduğu için ücretsizdi. Yirmi Beşinci Kanto'nun bulunduğu sayfayı açtığında, teknolojiden etkilendiğini kendine itiraf etmek zorunda kaldı. <i>Deri ciltli kitaplar takıntımdan kurtulmalıyım,</i> diye düşündü. <i>E-kitapların zamanı geldi.</i></p>

  <p>Yaşlı kadın biraz endişeli bir ifadeyle internetin yurtdışı kullanım ücretlerinin çok yüksek olduğu hakkında bir şeyler söylerken Langdon bu fırsat penceresinin kısa bir süre açık kalacağını anladı ve önünde açık duran Web sayfasına iyice odaklandı.</p>

  <p>Metnin yazısı çok küçüktü; ama şapelin loş ışıkları aydınlık ekranın daha kolay okunmasını sağlıyordu. Langdon tesadüfen Mandelbaum çevirisine –Amerikalı müteveffa profesör Ailen Mandelbaum'un popüler modern tercümesiydi– denk geldiğini görünce memnun olmuştu. Mandelbaum büyüleyici tercümesi sebebiyle İtalya'nın en büyük, İtalya Cumhurbaşkanlığı Dayanışma Nişanı'nı almıştı. Longfellow'un tercümesinden daha az şiirsel olan Mandelbaum çevirisi çok daha anlaşılırdı.</p>

  <p>Langdon, metnin içinde Floransa'daki bir yeri –Ignazio'nun Dante'nin maskesini sakladığı yeri– çabucak bulmayı umut ederek, <i>bugün şiirsellik yerine, anlaşılırlığı tercih edeceğim,</i> diye düşündü.</p>

  <p>iPhone'un minik ekranı her seferinde metnin sadece altı satırını gösteriyordu. Langdon okumaya başlayınca pasajı hatırladı. Yirmi Beşinci Kanto'nun başlangıcında Dante, <i>İlahi Komedya'</i>dan, kendisinden, yazılışının ona yüklediği fiziksel acıdan ve bu tanrısal şiirin onu güzel Floransa'sından ayıran sürgünün acımasızlığını yenebilmesi ihtimalinden bahsetmiştir.</p>

  <blockquote style="margin: 20px 0 20px 40px; border: none; padding: 0px;">
    <p><b>YİRMİ BEŞİNCİ KANTO</b><br />
    hem göğün hem yerin elinden çıkan<br />
    ve beni yıllardır harap eden<br />
    kutsal manzume, eğer Tanrı ister de<br />
    kendisine düşman kurtların savaş açtığı<br />
    bu kuzunun uyuduğu o ağıldan<br />
    beni uzak tutan o zulmü yenerse</p>
  </blockquote>

  <p>Pasaj, Dante'nin <i>İlahi Komedya'</i>yı yazarken özlem duyduğu yuvanın güzel Floransa olduğuna dair bir hatırlatma olsa da, Langdon şehirdeki belirli bir yere yapılan bir göndermeye rastlayamamıştı.</p>

  <p>Yaşlı kadın merakla iPhone'una bakarken, "Data ücretleri hakkında ne biliyorsun?" diye sordu. "Oğlum bana yurtdışında internet kullanımı konusunda dikkatli olmamı söylemişti."</p>

  <p>Langdon sadece bir dakika süreceğini söyleyip parasını ödemeyi teklif etse de kadının onun Yirmi Beşinci Kanto'nun tamamını okumasına asla izin vermeyeceğini hissetti.</p>

  <p>Hızlıca bir sonraki altı dizeye geçip okumaya devam etti.</p>

  <blockquote style="margin: 20px 0 20px 40px; border: none; padding: 0px;">
    <p>o zaman başka bir saç ve bambaşka bir sesle<br />
    döneceğim oraya vaftiz kurnamda<br />
    defne yapraklı taç giyeceğim başıma<br />
    çünkü orada iman ettim ben<br />
    ruhları Tanrı'ya tanıtan inanca<br />
    ve o tacı Petrus koydu başıma.</p>
  </blockquote>

  <p>Langdon bu pasajı da biraz hatırlıyordu; Dante'ye düşmanları tarafından teklif edilen siyasi bir anlaşmaya dolaylı bir göndermeydi. Tarihte, Dante'yi Floransa'dan kovan "kurtlar" ona şehre sadece halkın karşısında, suçunu kabul ettiğinin göstergesi olarak üzerinde sadece bir çuval beziyle vaftiz kurnasının başında, cemaatin karşısında durarak özür dilerse geri dönebileceğini söylemişlerdi.</p>

  <p>Langdon'ın okuduğu pasajda Dante anlaşmayı reddediyor ve vaftiz kurnasına eğer bir gün geri dönerse, üzerinde suçlu bir adamın giyeceği çuval bezi değil, defne yapraklarından yapılmış şair tacı olacağını söylüyordu.</p>

  <p>Langdon metni kaydırmak için parmağını havaya kaldırınca telefonunu verdiğine belli ki pişman olan yaşlı kadın aniden itiraz ederek elini uzatıp iPhone'unu istedi.</p>

  <p>Langdon onu duymuyordu. Ekrana dokunmak üzereyken gözleri ikinci kez gördüğü bir mısraya takılmıştı.</p>

  <blockquote style="margin: 20px 0 20px 40px; border: none; padding: 0px;">
    <p>döneceğim oraya vaftiz kurnamda<br />
    defne yapraklı taç giyeceğim başıma</p>
  </blockquote>

  <p>Langdon kelimelere bakarken, <i>metnin içinde belirli bir yer ismi ararken, neredeyse açılış dizelerinde parlayan cevheri kaçıracaktım,</i> diye düşündü.</p>

  <blockquote style="margin: 20px 0 20px 40px; border: none; padding: 0px;">
    <p>vaftiz kurnamda</p>
  </blockquote>

  <p>Floransa'da, yüz yıldan uzun bir süredir genç Floransalıları –ki bunlardan biri de Dante Alighieri idi– arındırmak ve vaftiz etmek için kullanılan dünyanın en ünlü vaftiz kurnalarından biri bulunuyordu.</p>

  <p>Langdon kurnanın bulunduğu binanın resmini buldu. Birçok yönden Duomo'nun kendisinden bile daha kutsal olan olağanüstü, sekizgen bir yapıydı. Her şeyi okuyup okumadığını merak ediyordu.</p>

  <p><i>Ignazio'nun bahsettiği yer bu bina olabilir mi?</i></p>

  <p>Ekranda beliren muhteşem fotoğrafla Langdon'ın kafasında bir şimşek çaktı. Muhteşem bronz kapılar sabah ışığında pırıl pırıl parlıyordu.</p>

  <p><i>Ignazio'nun bana ne anlatmaya çalıştığını anladım!</i></p>

  <p>Ignazio Busoni'nin bu kapıları açabilecek Floransa'daki tek insan olduğunu anlayınca kafasındaki tüm şüpheler kaybolmuştu.</p>

  <p><i>"Robert, kapılar sana açık; ama acele etmelisin."</i></p>

  <p>Langdon bolca teşekkür ederek iPhone'u yaşlı kadına verdi.</p>

  <p>Sienna'nın yanına koşup heyecanla, "Ignazio'nun hangi kapılardan bahsettiğini biliyorum! <i>Cennetin Kapıları!"</i> dedi.</p>

  <p>Sienna kuşkulu bir ifadeyle, "Cennetin Kapıları mı? Onlar... cennette değiller mi?" dedi.</p>

  <p>Langdon bilmiş bir ifadeyle ona gülümseyerek, "Aslında," dedi. "Eğer nereye bakacağını bilirsen, Floransa <i>cennettir."</i></p>
</body>
</html>
