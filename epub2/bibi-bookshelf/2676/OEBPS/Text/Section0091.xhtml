<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>83. Bölüm</h1>

  <p>Langdon, <i>hava almam lazım,</i> diye düşündü. <i>Manzara da olabilir... herhangi bir şey olsaydı.</i></p>

  <p>Penceresiz uçak gövdesi adeta üzerine geliyordu. Elbette başına gelenlerle ilgili anlatılanların da pek faydası dokunmamıştı. Sienna'yla ilgili <i>çoğu</i> cevaplanmamış sorular beyninde zonkluyordu.</p>

  <p>Garip bir şekilde onu özlüyordu.</p>

  <p>Kendine, <i>rol yapıyordu,</i> diye hatırlattı. <i>Beni kullandı.</i></p>

  <p>Langdon tek kelime etmeden Amir'i orada bırakıp uçağın ön tarafına yürüdü. Kokpitin kapısı açıktı; içeri giren doğal ışık onu kendine çekti. Güneş ışığı, pilotlar fark etmeden kapı ağzında duran Langdon'ın yüzünü ısıttı. Önündeki açıklık, ona cennetten bir nimet gibi geldi. Açık mavi gökyüzü öylesine huzurlu, öylesine durağandı ki.</p>

  <p>Kendi kendine, <i>hiçbir şey durağan değildir,</i> diye hatırlatırken hâlâ, yaşayacakları olası felaketi kabul etmekte zorlanıyordu.</p>

  <p>Arkasından biri, alçak sesle, "Profesör?" diye seslenince döndü.</p>

  <p>Langdon geriye doğru şaşkınlıkla bir adım attı. Karşısındaki kişi Dr. Ferris'ti. Langdon adamı son kez gördüğünde San Marco Bazilikası'nda yerde kıvranıyordu. Şimdi başında bir beyzbol şapkası, yüzü pembe macun kıvamındaki kalaminle kaplanmış olarak, kabinler arasındaki bölmeye yaslanmış duruyordu. Göğsünün her yeri sargılıydı ve sık nefesler alıyordu. Ferris'te veba varsa bile, kimsenin umurunda değil gibiydi.</p>

  <p>Adama bakakalan Langdon, <i>"Yaşıyorsun?"</i> dedi.</p>

  <p>Ferris yorgun bir ifadeyle başım salladı. "Aşağı yukarı." Rahatlamış gibi görünen adamın davranışları büyük ölçüde değişmişti.</p>

  <p>"Ama sandım ki..." Langdon sustu. "Aslında... artık ne düşüneceğimi bilmiyorum."</p>

  <p>Ferris anlayışlı bir ifadeyle gülümsedi. "Bugün fazlasıyla yalan duydun. Özür dilemek istedim. Tahmin edebileceğin gibi Dünya Sağlık Örgütü için çalışmıyorum ve seni işe almak için Cambridge'e gelmedim."</p>

  <p>Artık herhangi bir şeye şaşırmayacak kadar yorgun hisseden Langdon başını salladı. "Amir adına çalışıyorsun."</p>

  <p>"Öyle. Sana ve Sienna'ya acil saha yardımında bulunmam için beni gönderdi... ve tabii, TTD ekibinden kaçabilmeniz için."</p>

  <p>Ferris'in vaftizhanede nasıl birden ortaya çıktığını, kendisini nasıl Dünya Sağlık Örgütü çalışanı olduğuna ikna ettiğini, Sienna'nın Floransa'dan ve Sinskey'nin ekibinden kaçışını onun nasıl ayarladığını hatırlayan Langdon, "O halde sanırım işini mükemmel şekilde başardın," dedi. "Tabii, doktor da değilsindir."</p>

  <p>Adam başını iki yana salladı. "Değilim, bugün öyleymiş gibi numara yaptım. Projektörün nereyi işaret ettiğini bulabilin diye Sienna'nın buna inanmasını sağladım. Amir, Zobrist'in yarattığı şeyi Sinskey'den koruyabilmek için bulmaya kararlıydı."</p>

  <p>Ferris'in garip kızarıklıkları ve iç kanamasının ne olduğunu hâlâ merak eden Langdon, "Salgın bir hastalık olduğunu bilmiyor muydun?" diye sordu.</p>

  <p>"Tabii ki bilmiyordum! Sen bahsedince, hevesini kaybetmemen için Sienna'nın uydurduğu bir hikâye sandım. Ben de rol yaptım. Hep birlikte Venedik'e giden trene bindik... ve sonra her şey değişti."</p>

  <p>"Nasıl oldu?"</p>

  <p>"Amir, Zobrist'in garip kaydını görmüştü."</p>

  <p><i>Bu yüzden olabilir.</i> "Zobrist'in çılgının teki olduğunu fark etti"</p>

  <p>"Kesinlikle. Amir, Konsorsiyum'un neye bulaştığını birden anladı ve dehşete düştü. Yaptığından haberi var mı diye, Zobrist'i en iyi tanıyan kişiyle görüşmek istedi: FS-2080'le."</p>

  <p>"FS-2080 mi?"</p>

  <p>"Üzgünüm, Sienna Brooks. Operasyon için seçtiği kod isim buydu. Transhümanizmle ilgili bir şey olmalı. Amir'in bensiz Sienna'ya erişmesi mümkün değildi."</p>

  <p>Langdon, "Trendeyken arayan 'hasta annen' oydu herhalde," dedi.</p>

  <p>"Şey, Amir'in telefonuna sizin yanınızdan cevap veremezdim, o yüzden dışarı çıktım. Bana kayıttan bahsedince dehşete kapıldım. Sienna'nın da aldatılmış olmasını diliyordu; ama ikinizin de vebadan bahsettiğinizi ve işin peşini bırakmaya niyetinizin olmadığını söyleyince, onun bu işte Zobrist'le birlikte olduğunu anladı. Sienna o anda düşmanımız olmuştu. Venedik'teki yerimizi ona günü gününe bildirmemizi istedi... ayrıca onu yakalaması için bir de ekip gönderecekti. Ajan Brüder'in ekibi onu San Marco Bazilikası'nda neredeyse yakalayacaktı ama... o kaçmayı başardı."</p>

  <p>Boş gözlerle yere bakan Langdon, kaçmadan önce kendisine bakan Sienna'nın o güzel kahverengi gözlerini hâlâ görebiliyordu.</p>

  <p><i>"Üzgünüm Robert. Her şey için."</i></p>

  <p>Adam, "Güçlü bir kadın," dedi. "Bana bazilikada saldırdığını görmemiş olmalısın."</p>

  <p>"Saldırdı mı?"</p>

  <p>"Evet, askerler içeri girdiğinde bağırıp Sienna'nın yerini haber verecektim; ama bunu yapacağımı hissetmiş olmalı. Eliyle göğsüme bir darbe indirdi."</p>

  <p>"Ne?!"</p>

  <p>"Bana neyin vurduğunu anlayamadım. Dövüş sanatında kullanılan bir tür hareket olmalı. Göğsüm zaten fena halde hırpalanmış olduğu için ağrının şiddeti daha da katlandı. Ancak beş dakika sonra normal nefes alabildim. Kimse olanları görmeden Sienna seni balkona çıkarttı."</p>

  <p>Sersemleyen Langdon, Sienna'ya, <i>"L'hai colpito al petto!"</i> diye bağıran ve kendi göğsünü yumruklar gibi yapan yaşlı İtalyan kadını hatırladı.</p>

  <p>Sienna, <i>"No!"</i> diye karşılık vermişti. <i>"Kalp masajı onu öldürür! Göğsüne bak!"</i></p>

  <p>Langdon bu sahneyi zihninde canlandırırken, Sienna'nın ayaküstü ne kadar kolay yalan söyleyebildiğini fark etti. Sienna, yaşlı kadının İtalyancasını yanlış çevirmişti. <i>"L'hai colpito al petto!"</i> aslında göğsüne bastırmasını söyleyen bir öneri değil, öfkeli bir suçlamaydı: <i>"Adamın göğsünü yumrukladın!"</i></p>

  <p>O sırada içinde bulundukları karmaşa yüzünden Langdon bunu fark etmemişti bile.</p>

  <p>Ferris ona acı dolu bir tebessümle gülümsedi. Bildiğiniz gibi, Sienna Brooks hayli akıllı biri."</p>

  <p>Langdon başım salladı. <i>Biliyorum.</i></p>

  <p>"Sinskey'nin adamları beni <i>The Mendacium'</i>a getirip sargı yaptılar. Bugün senin dışında Sienna ile vakit geçiren tek kişi ben olduğumdan Amir, istihbarat desteği sağlamam için beni burada istedi."</p>

  <p>Aklı, adamın kızarıklıklarına takılan Langdon başını salladı. "Peki yüzün?" diye sordu. "Göğsündeki çürükler? Bu şey değil mi?..."</p>

  <p>"Veba mı?" Ferris kahkaha atıp başını iki yana salladı. "Sana söylediler mi bilmiyorum; ama ben bugün <i>iki</i> doktor rolü oynadım."</p>

  <p>"Anlayamadım?"</p>

  <p>"Beni bugün vaftizhanede gördüğünde, yüzümün tanıdık geldiğini söylemiştin."</p>

  <p>"Evet, öyle söyledim. Galiba gözlerin. Beni Cambridge'ten getirdiğin için..." Langdon sustu. "Şimdi bunun gerçek olmadığını biliyorum. Peki o zaman..."</p>

  <p>"Daha önce tanıştığımız için yüzüm sana tanıdık geldi. Ama Cambridge'te tanışmadık." Adamın gözleri Langdon'ın hatırladığım belli eder bir ipucu aradı. "Bu sabah hastanede uyandığında aslında ilk gördüğün kişi bendim."</p>

  <p>Langdon çirkin hastane odasını gözünde canlandırdı. Bitkin bir haldeydi ve gözleri iyi görmüyordu; bu yüzden uyandığında ilk gördüğü kişinin İtalyanca konuşan, kalın kaşlı, grileşmiş gür sakallı, diğerinden yaşlı bir doktor olduğuna emin gibiydi.</p>

  <p>Langdon, "Hayır," dedi. "Uyandığımda Dr. Marconi'yi gördüm..."</p>

  <p>Adam kusursuz İtalyan aksanıyla, <i>"Scusi professore,"</i><a href="../Text/Section0114.xhtml#Footnote0109" id="Feedback0109"><sup>[109]</sup></a> dedi. <i>"Ma non si ricorda di me?"</i><a href="../Text/Section0114.xhtml#Footnote0110" id="Feedback0110"><sup>[110]</sup></a> Hayali kaşlarını yatıştırıp, olmayan grileşmiş sakalını okşuyormuş gibi yaparak eğildi. <i>"Sono il dottor Marconi."</i><a href="../Text/Section0114.xhtml#Footnote0111" id="Feedback0111"><sup>[111]</sup></a></p>

  <p>Langdon'ın ağzı açık kalmıştı. "Dr. Marconi... sen miydin?"</p>

  <p>"Gözlerim bu yüzden tanıdık geldi. Daha önce hiç takma kaş ve sakal kullanmamıştım ve maalesef, yapıştırıcıya alerjim olduğunu bilmiyordum. Cildim hassaslaşıp yandı. Beni gördüğünde dehşete kapıldığına eminim... ne de olsa, olası bir veba salgını için tetikte bekliyordun."</p>

  <p>Vayentha saldırınca yere düşüp, göğsünden kanlar akan Dr. Marconi'nin, bunun hemen öncesinde sakalını kaşıdığım şimdi hatırlayan Langdon bakakalmıştı.</p>

  <p>Göğsündeki sargıları gösteren adam, "Daha da kötüsü, operasyon devam ederken içimdeki kan torbasının fişeği kaydı. Vaktinde yerine koyamadım; fişek açılı bir şekilde patladı. Bir kaburgam kırıldı ve göğsüm fena halde çürüdü. Gün boyunca nefes almakta zorlandım."</p>

  <p><i>Ben de veba olduğunu sanmıştım.</i></p>

  <p>Adam derin bir nefes alınca yüzünü buruşturdu. "Aslında, galiba yeniden oturmam gerekiyor." Giderken Langdon'ın arka tarafını işaret etti. "Zaten başka bir arkadaşın geliyor."</p>

  <p>Langdon arkasını dönünce, arkasından gümüş rengi uzun saçları salman Dr. Sinskey'nin kabinde yürüdüğünü gördü. "Profesör, demek buradasınız!"</p>

  <p>Dünya Sağlık Örgütü'nün direktörü bitkin görünüyordu; ama Langdon onun gözlerinde bir ümit pırıltısı fark etti. <i>Bir şey bulmuş.</i></p>

  <p>Langdon'ın yanına gelen Sinskey, "Sizi yalnız bıraktığım için üzgünüm," dedi. "Koordinasyon kurup biraz araştırma yapıyorduk." Kokpitin açık kapısını gösterdi. "Güneş ışığına çıkmıştınız sanırım."</p>

  <p>Langdon omuzlarını silkti. "Uçağınıza pencere eklemeniz gerekiyor."</p>

  <p>Sinskey ona sevecen bir tavırla gülümsedi. "Işıktan bahsetmişken, umarım Amir size son olaylarla ilgili biraz ışık tutmuştur."</p>

  <p>"Evet, ama ben duyduklarımın hiçbirinden memnun kalmadım."</p>

  <p>"Ben de öyle," derken, yalnız olduklarından emin olmak için etrafına göz gezdirdi. "İnanın bana, ondan ve örgütünden ciddi sayıda insan ayrılacak," diye fısıldadı. "Bunun olmasını sağlayacağım.</p>

  <p>Ama şu anda, o torba çözünmeden ve salgın yayılmadan önce yerini tespit etmeye odaklanmamız gerekiyor. "</p>

  <p><i>Veya Sienna oraya gidip, çözünmesine yardım etmeden önce.</i></p>

  <p>"Dandolo'nun mezarının bulunduğu bina hakkında sizinle konuşmam lazım."</p>

  <p>Langdon gitmeleri gereken yerin neresi olduğunu anladığından beri o göz alıcı yapıyı hayalinde canlandırıyordu. Kutsal bilgeliğin <i>mouseion'</i>u.</p>

  <p>Sinskey, "Heyecan verici bir şey öğrendim," dedi. "Yerel bir tarihçiyle telefonda konuştuk. Elbette Dandolo'nun mezarını neden aradığımızı bilmiyor; ama ona mezarın altında ne olduğuyla ilgili fikri var mı diye sordum. Tahmin edin ne dedi?" Gülümsedi. "Su."</p>

  <p>Langdon şaşırmıştı. "Gerçekten mi?</p>

  <p>"Evet, görünüşe bakılırsa binanın aşağı kısmını su basmış. Geçen yüzyıllar içinde binanın altındaki su seviyesi yükselmiş ve en az iki katı sular altında kalmış. Aşağıda bazı hava cepleri ve suya kısmen gömülmüş yerler olduğunu söyledi."</p>

  <p><i>Tanrım.</i> Zobrist'in görüntüleri ve yosunlu duvarlarına belli belirsiz sütun gölgeleri vuran, tuhaf bir ışıkla aydınlanmış mağara, Langdon'ın hayalinde canlandı. "Suya batmış bir yer."</p>

  <p>"Kesinlikle."</p>

  <p>"Ama o zaman... Zobrist oraya nasıl indi?"</p>

  <p>Sinskey'nin gözleri parladı. "İşte hayret verici tarafı da bu. Ne bulduğumuza inanamayacaksınız."</p>

  <p><br /></p>

  <p>O sırada, Venedik kıyılarının yarım mil açığındaki Lido Adası'nda, zarif bir Cessna Citation Mustang, Nicelli Havaalanı'nın pistinden havalanarak alacakaranlık gökyüzüne yükseldi.</p>

  <p>Sahibi olan tanınmış kostüm tasarımcısı Giorgio Venci uçakta değildi; ama pilotlarına, çekici genç yolcuyu nereye isterse götürmeleri talimatını vermişti.</p>
</body>
</html>
