<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>98. Bölüm</h1>

  <p>Elizabeth Sinskey gaz maskesinin içinde dolaşan oksijene rağmen başının döndüğünü hissediyordu. Brüder'in PCR aletlerinin korkunç gerçeği ortaya çıkarmasının üzerinden beş dakika geçmişti.</p>

  <p><i>Hastalığı önleme şansımızı uzun süre önce kaybettik.</i></p>

  <p>Solublon torbası anlaşıldığı kadarıyla geçen hafta bir gün, büyük ihtimalle de konserin gala gecesinde çözülmüştü ve Sinskey'nin bildiği kadarıyla konser yedi gece sürüyordu. Solublon torbasının ipe bağlı kalan birkaç parçasının ortadan kaybolmamasınınnedeni ipin kancasına yapışkanla yapıştırılmış olmalarıydı.</p>

  <p><i>Virüs bir haftadır serbest.</i></p>

  <p>Artık patojeni izole etmek gibi bir şansları olmayan TTD ajanları sarnıcın sonradan yapılmış eğreti laboratuvarında örneklerin etrafında toplanmış, son çarelere başvuruyorlardı; analiz, sınıflandırma ve tehlike değerlendirmesi. Şimdiye kadar, PCR üniteleri sadece tek bir bilgi ortaya çıkarmış ve bu keşif kimseyi şaşırtmamıştı.</p>

  <p><i>Virüs havadan bulaşıyordu.</i></p>

  <p>Solublon torbasının içindekiler yüzeye çıkmış ve havaya virüs partikülleri yaymıştı. Sinskey, <i>fazlasına gerek kalmamıştır,</i> diye düşündü. <i>Özellikle de böyle kapalı bir alanda.</i></p>

  <p>Bir virüs, bakteri veya kimyasal patojenden farklı olarak, insanlar arasında inanılmaz bir hız ve nüfuz etkisiyle yayılabiliyordu. Asalak davranışı olan virüsler bir organizmaya girip adsorpsiyon denilen süreçte konak hücreye yapışıyorlardı. Sonra kendi DNA ve RNA'larım bu hücreye enjekte ederek istila edilen hücreyi kuvvetlendiriyor ve virüsün birden fazla organı etkileyen versiyonlarını türetmeye zorluyorlardı. Yeterli sayıda kopya var olduğunda, yeni virüs partikülleri hücreyi öldürüyor ve hücre duvarından geçerek saldıracak yeni konak hücreler bulmak için yayılıyor ve süreç tekrar ediyordu.</p>

  <p>Hastalık bulaşmış birey nefes alıp vererek veya hapşırarak solunum yolu damlacıklarını vücudundan çıkarıyor; bu damlacıklar başka bir birey tarafından solunana kadar havada asılı kalıyor ve sonra süreç baştan başlıyordu.</p>

  <p>Sinskey, Zobrist'in nüfus patlamasını gösteren grafiklerini hatırlayarak, <i>üstel büyüme,</i> diye içinden geçirdi. <i>Zobrist üstel nüfus büyümesiyle savaşmak için üstel virüs büyümesini kullanıyor.</i></p>

  <p>Ama cevap bekleyen soru şuydu: <i>Bu virüsün davranış şekli nedir?</i></p>

  <p><i>Konak hücreye nasıl saldıracak?</i></p>

  <p>Ebola virüsü, kanın pıhtılaşma özelliğini bozarak durdurulmaz bir kanamaya neden oluyordu. Hanta virüsü ciğerlerin iflas etmesine neden oluyordu. Onkovirüsleri kansere neden oluyorlardı. Ve HIV virüsü bağışıklık sistemine saldırarak AIDS hastalığına neden oluyordu. HIV virüsü havadan bulaşıyor olsa soyumuzun tükeneceği tıp dünyasında bir sır değildi.</p>

  <p><i>Peki, Zobrist'in virüsü ne yapıyor?</i></p>

  <p>Her ne yapıyorsa, etkilerinin ortaya çıkmasının zaman aldığı anlaşılıyordu ve yakınlardaki hastanelerden sıra dışı semptomlarla başvuran hastalara dair bir rapor gelmemişti.</p>

  <p>Cevapları öğrenmek için sabırsızlanan Sinskey, laboratuvara doğru ilerledi. Cep telefonuna zayıf bir sinyal bulmuş olan Brüder'in merdiven boşluğunda durduğunu gördü. Alçak sesle biriyle konuşuyordu.</p>

  <p>Hızlı adımlarla ona doğru ilerlerken TTD ajanı görüşmesini bitirmek üzereydi.</p>

  <p>Brüder yüzünde şok ve korku karışımı bir ifadeyle, "Tamam, anlaşıldı," dedi. "Ve bu durumun gizliliğini bir kez daha hatırlatmakta fayda görüyorum. Şimdilik sadece sen biliyorsun. Yeni bir şey öğrenirsen bana haber ver. Teşekkürler." Telefonu kapattı.</p>

  <p>Sinskey, "Neler oluyor?" diye sordu.</p>

  <p>Brüder yavaş yavaş nefes verdi. "Eski bir arkadaşımla konuştum, kendisi, Atlanta'daki CDC'de önemli bir virolog."</p>

  <p>Sinskey öfkelendi. "Benim iznim olmadan CDC'ye haber mi verdin?"</p>

  <p>"Bir karar vermem gerekiyordu," dedi. "Kontağım ağzını sıkı tutacak. Ayrıca, bu eğreti laboratuvarın sağlayabileceğinden daha fazla bilgiye ihtiyacımız olacak."</p>

  <p>Sinskey su örnekleri alarak portatif cihazların başında toplanan bir avuç TTD ajanına baktı. <i>Haklı.</i></p>

  <p>Brüder, "CDC kontağım," diye devam etti. "Son derece donanımlı bir mikrobiyolojik laboratuvarda çalışıyor ve daha önce hiç görülmemiş, son derece bulaşıcı bir viral patojenin varlığını onayladı."</p>

  <p>Sinskey, "Dur biraz!" diye araya girdi. "Ona örneği nasıl bu kadar çabuk ulaştırdın?"</p>

  <p>Brüder gergin bir ifadeyle, "Ulaştırmadım," dedi. "Kendi kanını test etti."</p>

  <p>Bunun ne anlama geldiğini sindirebilmek için Sinskey'nin yalnızca biraz zamana ihtiyacı vardı.</p>

  <p><i>Çoktan dünyaya yayılmış.</i></p>
</body>
</html>
