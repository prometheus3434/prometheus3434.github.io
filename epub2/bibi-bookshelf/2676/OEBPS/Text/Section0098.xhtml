<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>90. Bölüm</h1>

  <p>Elizabeth Sinskey, Langdon, Brüder ve sersemlemiş rehberleri Mirsat'la birlikte Ayasofya'dan dışarı çıktıklarında bardaktan boşanırcasına yağmur yağıyordu.</p>

  <p>Sinskey, <i>batık sarayın derinliklerine in</i>, diye düşündü.</p>

  <p>Şehrin sarnıcı –Yerebatan Sarayı– anlaşıldığı kadarıyla Sultanahmet Camii'ne doğru ve biraz kuzeydeydi.</p>

  <p>Mirsat yolu gösterdi.</p>

  <p>Sinskey, Mirsat'a kim olduklarını ve batık sarayın içindeki olası bir sağlık krizini engellemeye çalıştıklarını anlatmak zorunda kalmıştı.</p>

  <p>Mirsat onları karanlık parkın içinden geçirirken, "Bu taraftan!" diye seslendi. Ayasofya arkalarında kalmıştı ve Sultanahmet Camii'nin masalsı minareleri karşılarında pırıl pırıl parlıyordu.</p>

  <p>Sinskey'nin yanında aceleyle ilerleyen Ajan Brüder telefonuna doğru bağırarak TTD ekibine son gelişmeleri bildiriyor ve kendileriyle sarnıcın girişinde buluşmalarını emrediyordu. Brüder nefes nefese, "Anlaşıldığı kadarıyla, Zobrist şehrin su kaynağını hedefliyor," dedi. "Sarnıca giren ve çıkan tüm boruhatlarının planına ihtiyacım olacak. İzolasyon ve önleme protokollerini uygulayacağız. Fiziksel ve kimyasal bariyerlere ihtiyacımız olacak, ayrıca vakum..."</p>

  <p>Mirsat ona seslenerek, "Bir dakika," dedi. "Beni yanlış anladınız. Sarnıç, şehrin su kaynağı değil. Artık değil!"</p>

  <p>Brüder telefonunu indirip dik dik rehbere baktı. "Ne?"</p>

  <p>Mirsat, "Sarnıç, eski zamanlarda su kaynağı olarak kullanılıyordu," diye açıkladı. "Ama artık kullanılmıyor. Su kaynaklarımızı modernize ettik."</p>

  <p>Brüder bir ağacın altında durunca diğerleri de ona katıldılar.</p>

  <p>Sinskey, "Mirsat," dedi. "Sarnıçtan kimsenin su içmediğine emin misin?"</p>

  <p>Mirsat, "Tanrım, hayır," dedi. "Su sadece orada duruyor... ve eninde sonunda toprağa karışıyor."</p>

  <p>Sinskey, Langdon ve Brüder kuşkulu gözlerle birbirlerine baktılar. Sinskey rahatlamakla paniğe kapılmak arasında gidip geliyordu. Eğer kimse suyla temas etmiyorsa Zobrist neden suya mikrop karıştırsın ki?</p>

  <p>Mirsat, "On yıllar önce su kaynaklarımızı modernize ettiğimizde," diye açıkladı. "Sarnıç kullanılmamaya başlandı ve yeraltındaki büyük bir havuz haline geldi." Omzunu silkti. "Artık sadece turistik bir yer."</p>

  <p>Sinskey, Mirsat'a doğru döndü. <i>Turistik bir yer mi?</i> "Dur biraz... insanlar oraya inebiliyorlar mı? Sarnıca?"</p>

  <p>Mirsat, "Tabii ki," dedi. "Her gün binlerce turist orayı ziyaret ediyor. Sarnıç büyüleyici bir yerdir. Suyun üzerinde gezinti platformları... ve hatta küçük bir kafe var. Havalandırma kısıtlı, bu yüzden hava oldukça rutubetli; ama yine de çok popüler bir yer."</p>

  <p>Sinskey, Brüder'e baktı. Kendisi ve eğitimli TTD ajanının aynı şeyi düşündüğünü biliyordu; durgun suyla dolu karanlık, rutubetli mağarada kuluçkaya yatmış bir patojen. Gün boyunca turistlerin üzerinde yürüdüğü gezinti platformları da kâbusu tamamlıyordu.</p>

  <p>Brüder, "Bir biyoaerosol yaratmış," dedi.</p>

  <p>Sinskey çökmüş bir ifadeyle başını salladı.</p>

  <p>Langdon, "Yani?" diye sordu.</p>

  <p>Brüder, "Yani," dedi. "Mikrop <i>havadan</i> bulaşabilir."</p>

  <p>Langdon bir karşılık vermeyince Sinskey onun krizin büyüklüğünü kavramaya başladığını düşündü.</p>

  <p>Havadan bulaşan patojen bir süredir Sinskey'nin aklında olan bir senaryoydu ve sarnıcın şehrin su kaynağı olduğunu düşündüğü sıralarda Zobrist'in suda yaşayan bir biyoform seçmiş olmasını umut etmişti. Suda yaşayan bakteriler güçlü ve hava koşullarına dayanıklıydılar; ama aynı zamanda yavaş çoğalıyorlardı.</p>

  <p>Havadan bulaşan patojenler hızlı yayılıyorlardı.</p>

  <p>Çok hızlı.</p>

  <p>Brüder, "Eğer havadan bulaşıyorsa," dedi. "Büyük ihtimalle virüstür."</p>

  <p>Sinskey, <i>bir virüs,</i> diye düşündü. <i>Zobrist'in seçebileceği en hızlı yayılan patojen.</i></p>

  <p>Havadan yayılan bir virüsü suyun altında serbest bırakmak kuşkusuz sıra dışıydı; ama yine de sıvının içinde kuluçkaya yatıp sonra yumurtlayarak havaya karışan birçok yaşam şekli vardı; sivrisinekler, küf sporları, lejyoner hastalığına neden olan bakteri, mikotoksin, kırmızı gelgit<a href="../Text/Section0114.xhtml#Footnote0114" id="Feedback0114"><sup>[114]</sup></a> ve hatta insanoğlu. Sinskey virüsün sarnıcın lagününde yayıldığını... ve sonra virüs bulaşmış mikro-damlacıkların nemli havaya yükseldiğini hayal etti.</p>

  <p>Mirsat kaygılı bir ifadeyle trafik yüzünden sıkışan caddenin karşısına bakıyordu. Sinskey onun bakışlarını takip edince, kırmızı beyaz, alçak tuğla bir bina gördü. Kapısı açıktı ve içerideki merdiven sahanlığı gözüküyordu. İyi giyimli insanlar şemsiyeler altında dışarıda beklerken, bir kapı görevlisi merdivenlerden aşağı inen misafir akışını kontrol ediyordu.</p>

  <p><i>Bir yeraltı dans kulübü mü?</i></p>

  <p>Sinskey binanın üzerindeki altın renkli yazıyı görünce göğsünün sıkıştığını hissetti. Bu kulübün adı Sarnıç değilse ve MS 523 yılında yapılmadıysa, Mirsat'ın neden bu kadar endişeli göründüğü anlaşılıyordu.</p>

  <p>Mirsat, "Yerebatan Sarayı," diye kekeledi. "Anlaşılan... bu akşam bir konser var."</p>

  <p>Sinskey kulaklarına inanamıyordu. "Sarnıçta konser mi?!"</p>

  <p>Mirsat, "İçerisi çok büyük," diye cevap verdi. "Sık sık kültür merkezi olarak kullanılıyor."</p>

  <p>Brüder yeteri kadar dinlemişti. Alemdar Caddesi'nin üzerindeki arapsaçına dönmüş trafiğin arasından geçerek hızla binaya doğru ilerledi. Sinskey ve diğerleri de ajanın peşinden gittiler.</p>

  <p>Sarnıcın girişine vardıklarında, kapının önünde içeri alınmak için bekleyen konser seyircilerini gördüler; türbanlı kadınlar, el ele tutuşmuş turistler, smokinli bir adam.</p>

  <p>Sinskey klasik müzik eserinin aşağıdan yükselen melodilerini duyabiliyordu. Kendine has orkestrasyondan yola çıkarak Berlioz olduğunu tahmin etti. Ne olursa olsun, İstanbul sokaklarına pek uygun kaçmıyordu.</p>

  <p>Girişe yaklaşırlarken Sinskey merdivenlerden yükselen sıcak rüzgârı hissetti. Yerin altından yükselerek kapalı mekândan kaçıyordu. Rüzgâr yukarıya sadece keman seslerini değil, nemin ve insan kalabalığının belirgin kokusunu da taşıyordu.</p>

  <p>Sinskey'nin içine de bir önsezi taşıdı.</p>

  <p>Bir grup turist neşeyle sohbet ederek binadan çıkarken kapı görevlisi bir sonraki grubu içeri aldı.</p>

  <p>Brüder içeri girmek için hamle yapınca kapı görevlisi kibarca elini sallayarak onu durdurdu. "Bir dakika efendim. Sarnıç kapasitesini doldurdu. Az sonra içeriden bir ziyaretçi çıkacaktır. Teşekkür ederim."</p>

  <p>Brüder zorla içeri girmeye hazırlanıyorken Sinskey elini omzuna koyarak onu kenara çekti.</p>

  <p>"Bekle," dedi. "Ekibin yolda ve burayı tek başına arayamazsın." Kapının yanındaki tabelayı gösterdi. "Sarnıç çok büyük."</p>

  <p>Tabelada katedral büyüklüğündeki –yaklaşık iki futbol sahası uzunluğundaydı– yeraltı sarnıcının dokuz bin sekiz yüz metrekare olduğu ve 336 mermer sütunla desteklendiği yazıyordu.</p>

  <p>Birkaç metre uzakta duran Langdon, "Şuna bakın," dedi. "Buna inanamayacaksınız."</p>

  <p>Sinskey ona doğru döndü. Langdon duvardaki konser afişini gösteriyordu.</p>

  <p><i>Ah, Tanrım.</i></p>

  <p>DSO'nün direktörü müziğin romantik tarzını doğru belirlemişti; ama içeride çalan müzik Berlioz'un eseri değildi. Başka bir romantik besteciye aitti; Franz Liszt.</p>

  <p>O akşam, İstanbul Devlet Senfoni Orkestrası yeraltında Franz Liszt'in en ünlü eserlerinden birinin, tamamı Dante'nin cehennem yolculuğundan esinlenerek bestelenmiş <i>Dante Senfonisi'</i>nin konserini veriyorlardı.</p>

  <p>Langdon afişin ufacık harfli yazılarına dikkatle bakarak, "Konser bir hafta sürüyor," dedi. "Ücretsiz. İsimsiz bir bağışçı sponsor olmuş."</p>

  <p>Sinskey isimsiz bağışçının kim olduğunu tahmin edebiliyordu. Bertrand Zobrist'in drama merakı, burada acımasız ve işe yarar bir stratejiye dönüşmüştü. O haftaki ücretsiz konserler sarnıca her zamankinden daha çok turist çekecek ve onları kalabalık bir alana tıkıştıracaktı... Orada mikroplu havayı soluduktan sonra bu ülkedeki ya da yurtdışındaki evlerine gideceklerdi.</p>

  <p>Kapı görevlisi Brüder'e, "Efendim," diye seslendi. "Birkaç kişilik yerimiz açıldı."</p>

  <p>Brüder, Sinskey'ye döndü. "Yerel yetkililere haber verin. Orada bulacağımız şey için desteğe ihtiyacımız olacak. Ekibim geldiğinde, bana telsizle bilgi vermelerini söyleyin. Aşağı inip Zobrist'in bu şeyi nereye bağladığını bulmaya çalışacağım."</p>

  <p>Sinskey, "Gaz maskesi olmadan mı?" diye sordu. "Solublon torbasının çözülmediğinden emin değiliz."</p>

  <p>Brüder kapı eşiğinden yukarı esen sıcak rüzgâra karşı elini yukarı kaldırdı. "Bunu söylemek hiç hoşuma gitmiyor; ama eğer virüs serbest kaldıysa, şehirdeki herkese çoktan bulaşmış demektir."</p>

  <p>Sinskey de aynı şeyi düşünüyordu; ama bunu Langdon ve Mirsat'ın yanında söylemek istememişti.</p>

  <p>Brüder, "Ayrıca," dedi. "Ekibim hazmat giysileri içinde bir yere girdiğinde kalabalığın nasıl tepki verdiğini çok iyi biliyorum. Burada büyük bir panik ve izdiham yaşanır."</p>

  <p>Sinskey, Brüder'e güvenmeye karar verdi. Ne de olsa o bir uzmandı ve bu gibi durumlarla daha önce de karşılaşmıştı.</p>

  <p>Brüder açıklamaya devam etti. "Gerçekçi olan tek seçeneğimiz, hâlâ aşağıda sağlam bir şekilde durduğunu farz etmek ve bu durumu korumaya çalışmak."</p>

  <p>Sinskey, "Anlaşıldı," dedi. "Öyle yap."</p>

  <p>Langdon araya girerek, "Bir sorun daha var," dedi. "Sienna ne olacak?"</p>

  <p>Brüder, "Ne olmuş ona?" diye sordu.</p>

  <p>"İstanbul'a ne niyetle geldiğini bilmiyorum; ama lisana büyük bir kabiliyeti var ve büyük ihtimalle Türkçe biliyordur."</p>

  <p>"Yani?"</p>

  <p>"Sienna şiirdeki 'batık saray' göndermesini biliyor," dedi. "Ve Türkçede 'batık saray' tam olarak burayı işaret ediyor..." diye devam etti kapının üzerindeki "Yerebatan Sarayı" tabelasını göstererek.</p>

  <p>Sinskey bezgin bir ifadeyle, "Bu doğru," dedi. "Bunu çözmüş ve Ayasofya'ya hiç uğramadan buraya gelmiş olabilir."</p>

  <p>Brüder kapıya bakarak alçak sesle küfretti. "Tamam, aşağıdaysa ve biz Solublon torbasını ele geçirmeden önce onu patlatmayı düşünüyorsa bile, uzun zamandır orada değildir. Aşağısı çok büyük ve büyük ihtimalle nereye bakması gerektiğini bilmiyordun Ve etrafta bu kadar çok insan varken kimseye fark ettirmeden suya dalamaz."</p>

  <p>"Efendim?" Kapı görevlisi tekrar Brüder'e seslendi. "İçeri girmek istiyor musunuz?"</p>

  <p>Brüder sokağın karşısından yeni bir grup konser izleyicisinin yaklaştığını görebiliyordu. Başını evet anlamında sallayarak kapı görevlisine içeri gireceğini bildirdi.</p>

  <p>Langdon arkasından gitti. "Ben de seninle geliyorum."</p>

  <p>Brüder ona dönüp, "Kesinlikle olmaz," dedi.</p>

  <p>Langdon sert bir ses tonuyla konuşmaya başladı. "Ajan Brüder, bu durumda olmamızın sebeplerinden biri de Sienna Brooks'un bütün gün benimle oyun oynamış olması. Ve söylediğin gibi, virüs çoktan hepimize bulaşmış olabilir. İstesen de, istemesen de sana yardım edeceğim."</p>

  <p>Brüder bir süre ona baktıktan sonra pes etti.</p>

  <p><br /></p>

  <p>Langdon kapıdan geçip Brüder'in arkasından dik merdivenleri inerken sarnıcın içinden yükselen sıcak rüzgârı hissetti. Nemli rüzgâr Liszt'in <i>Dante Senfonisi'</i>yle birlikte tanıdık; ama tarifsiz bir kokuyu da yukarı taşıyordu... kapalı bir alana sıkışmış insan kalabalığı kokusunu.</p>

  <p>Langdon hayali bir örtüyle üzerinin kaplandığını hissetti. Sanki görünmeyen bir elin uzun parmakları topraktan çıkarak etini tırmıklıyordu.</p>

  <p><i>Müzik.</i></p>

  <p>Yüz güçlü sesten oluşan senfoni korosu şimdi çok tanıdık bir pasajı, Dante'nin kasvetli metninin her hecesini vurgulayarak seslendiriyordu.</p>

  <p><i>"Lasciate ogne speratıza,"</i> diyorlardı. <i>"Voi ch'entrate."</i></p>

  <p>Dante'nin <i>Cehennem</i>'inin en ünlü dizesi olan bu altı kelime merdivenin dibinden ölümün meşum kokusu gibi yükseliyordu.</p>

  <p>Koro, trompetler ve borular eşliğinde aynı uyarıyı bir kez daha seslendirdi. <i>"Lasciate ogne speranza voi ch'entrate!"</i></p>

  <p><i>İçeri girenler, dışarıda bırakın her umudu!</i></p>
</body>
</html>
