<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>73. Bölüm</h1>

  <p><i>The Mendacium'</i>da Dr. Elizabeth Sinskey'nin elleri titriyordu. Amir'in çalışma odasında ekrandaki kaydı izliyordu. Hayatı boyunca birçok korkunç şey görmüştü; ama Bertrand Zobrist'in intihar etmeden önce hazırladığı izah edilemez film, resmen kanını dondurmuştu.</p>

  <p>Karşısındaki ekranda gaga burunlu bir yüzün görüntüsü titreşerek bir yeraltı mağarasının sular akıtan duvarına yansıdı. Siluet konuşmaya devam ediyor, gururla başyapıtını anlatıyordu. Cehennem adındaki buluşu nüfusu ayıklayarak dünyayı kurtaracaktı.</p>

  <p>Sinskey, <i>Tanrı bizi korusun,</i> diye içinden geçirdi. Titreyen bir sesle, "Biz..." dedi. "Yeraltındaki bu yeri <i>bulmalıyız.</i> Yoksa, çok geç olabilir."</p>

  <p>Amir, "İzlemeye devam edin," diye karşılık verdi. "Gittikçe ilginçleşiyor."</p>

  <p>Maskenin gölgesi ıslak duvarda büyüyüp bir süre ekranda kaldıktan sonra kadraja aniden bir figür girdi.</p>

  <p><i>Vay canına.</i></p>

  <p>Sinskey tam donanımlı bir veba hekimine bakıyordu. Siyah pelerini ve tüyler ürperten maskesiyle karşısında duruyordu. Veba hekimi kameraya doğru yürüdü ve maskesi ürkütücü bir şekilde tüm ekranı kapladı.</p>

  <p>"Cehennemin en karanlık yerleri, buhran zamanlarında tarafsız kalanlara ayrılmıştır," diye fısıldadı.</p>

  <p>Sinskey tüylerinin diken diken olduğunu hissetti. Bu, bir yıl önce New York'ta onu başından savdığında Zobrist'in kendisi için havaalanı kontuarına bıraktığı alıntıydı.</p>

  <p>Veba hekimi, "Biliyorum," diye devam etti. "Benim canavar olduğumu söyleyenler var." Ara verince Sinskey bu sözleri ona söylediğini hatırladı. "Benim bir maskenin arkasına saklanmış kalpsiz bir yaratık olduğumu düşünenler var." Tekrar ara verip kameraya daha da yaklaştı. "Ama ben yüzsüz değilim. Kalpsiz de değilim."</p>

  <p>Zobrist maskesini çıkartıp pelerininin başlığını indirdi. Yüzü açığa çıktı. Sinskey en son Dış İlişkiler Konseyi'nde karşılaştığı tanıdık yeşil gözleri görünce gerildi. Ekrandaki gözlerde de aynı tutku ve ateş vardı; ama bu gözlerden ayrıca deli bir adamın azmi de okunuyordu.</p>

  <p>Kameraya bakarak, "Benim adım Bertrand Zobrist," dedi. "Ve bu da benim yüzüm. Tüm dünyanın görmesi için maskesiz ve apaçık ortada. Kalbime gelince... Eğer yanan kalbimi, Dante'nin sevgili Beatrice'si için yaptığı gibi elime alıp kaldırabilseydim, içimin sevgiyle dolup taştığını görürdünüz. Hem de sevginin en deriniyle. Hepiniz için. Ama en çok, <i>biriniz</i> için."</p>

  <p>Zobrist kameraya iyice yaklaşıp sanki bir sevgiliyle konuşuyormuş gibi yumuşak bir sesle devam etti.</p>

  <p>"Sevgilim," diye fısıldadı. "Benim kıymetli aşkım. Sen benim uhrevi saadetim, kötülükleri yok edenim, faziletleri destekleyenim, benim kurtuluşumsun. Sen yanımda çıplak yatarken farkında olmadan benim uçurumun üzerinden atlamama yardım eden, yaptığım şeyleri yapmam için bana güç verensin."</p>

  <p>Sinskey tiksinerek dinledi.</p>

  <p>Zobrist konuştuğu yeraltı mağarasında yankılanan kederli bir sesle, "Sevgilim," diye fısıldadı. "Sen benim ilham perim, benim rehberim, benim Vergilius'um, benim Beatrice'msin ve bu başyapıt benim olduğu kadar sana da ait. Eğer sen ve ben, talihsiz âşıklar gibi bir daha birbirimize dokunamazsak geleceği senin zarif ellerinde terk ettiğimi bilerek huzur bulacağım. Aşağıdaki görevim tamamlandı. Artık, benim için yukarıdaki dünyaya tırmanma ve yeniden görme vaktim geldi yıldızları."</p>

  <p>Zobrist konuşmayı bitirdi ve <i>yıldızları</i> kelimesi mağaranın içinde bir süre yankılandı. Sonra çok sakin bir şekilde uzanıp kamerayı kapattı.</p>

  <p>Ekran karardı.</p>

  <p>Amir monitörü kapatırken, "Yeraltındaki bu yer," dedi. "Neresi olduğunu bilmiyoruz. Siz biliyor musunuz?"</p>

  <p>Sinskey başını hayır anlamında iki yana salladı. <i>Daha önce hiç böyle bir şey görmedim.</i> Robert Langdon'ın Zobrist'in ipuçlarını çözmekte yol kat edip etmediğini merak etti.</p>

  <p>Amir, "Eğer bir faydası olacaksa," dedi. "Zobrist'in sevgilisinin kim olduğunu biliyorum."</p>

  <p>Duraksadı. "Kod adı FS-2080 olan biri."</p>

  <p>Sinskey yerinde sıçradı. "FS-2080 mi?!" Şok içinde Amir'e baktı.</p>

  <p>Amir de onun kadar şaşırmış görünüyordu. "Bu size bir şey ifade ediyor mu?"</p>

  <p>Sinskey başını salladı. "Kesinlikle ediyor."</p>

  <p>Sinskey'in kalbi hızla atıyordu. <i>FS-2080.</i> Bu kişinin kimliğini bilmemekle birlikte kod adın ne anlama geldiğini biliyordu. Dünya Sağlık Örgütü yıllardır benzer kod isimlerini takip ediyordu.</p>

  <p>"Transhümanizm hareketi," dedi. "Hiç duydunuz mu?"</p>

  <p>Amir başını iki yana salladı.</p>

  <p>Sinskey açıklamaya çalıştı. "Transhümanizm, en basit şekliyle, insanların mevcut olan tüm teknolojileri kendi türünü daha güçlü kılmak için kullanması gerektiğini söyleyen, en güçlünün hayatta kalmasına dayanan bir felsefedir."</p>

  <p>Amir etkilenmemiş gibi omzunu silkti.</p>

  <p>"Transhümanizm hareketi," diye devam etti. "Genelde sorumluluk sahibi bireylerden oluşur; etik açıdan güvenilir bilimadamları, vizyon sahibi bireyler, hayalperestler... ama birçok harekette olduğu gibi bunda da hareketin yeteri kadar hızlı ilerlemediğini düşünen militan bir grup var. Bunlar dünyanın sonunun yaklaştığına ve birinin türlerin geleceğini kurtarmak için harekete geçmesi gerektiğine inanan apokaliptik düşünürler."</p>

  <p>Amir, "Ve sanırım," dedi. "Bertrand Zobrist bunlardan biri."</p>

  <p>Sinskey onayladı. "Kesinlikle. Hareketin lideri. Çok zeki olmasının yanında, son derece karizmatik biriydi ve yazdığı kıyamet günü makaleleriyle fanatik bir transhümanizm tarikatının oluşmasına neden oldu. Bugün, fanatik müritlerinin çoğu bu kod isimleri kullanıyor. İsimlerin benzer bir yapısı var. İki harf ve dört basamaklı bir sayıdan oluşuyor. <i>Örneğin; DG-2064, BA-2103</i> ve biraz önce söylediğiniz sayı gibi."</p>

  <p>"FS-2080."</p>

  <p>Sinskey başını salladı. "Bu, ancak transhümanizm tarikatından birinin kod ismi olabilir."</p>

  <p>"Sayıların ve harflerin bir anlamı var mı?"</p>

  <p>Sinskey bilgisayarı gösterdi. "Arama motorunu aç. Sana göstereyim."</p>

  <p>Amir kararsız görünüyordu; ama yine de bilgisayarının yanına gidip arama motorunu açtı.</p>

  <p>Sinskey arkasında durup, "FM-2030'u ara," dedi.</p>

  <p>Amir <i>FM-2030</i> yazdı ve binlerce web sayfası döküldü.</p>

  <p>Sinskey, "Herhangi birini aç," dedi.</p>

  <p>Amir, en tepedeki Wikipedia sayfasını açınca yakışıklı bir İranlının resmi ekranda belirdi. Yazar, filozof, fütürist ve transhümanizm hareketinin atası olarak tarif edilen adamın adı Feridun M. Esfendiyar'dı. 1930'da doğan Esfendiyar, transhümanizm hareketini halka tanıtmış, suni döllenmeyi, genetik mühendisliğini ve küreselleşmeyi öngörmüştü.</p>

  <p>Wikipedia'ya göre, Esfendiyar'ın en cesur iddiası yeni teknolojiler sayesinde yüz yaşıma kadar yaşanabileceği olmuştu. Feridun M. Esfendiyar, gelecek teknolojilerine olan inancının bir göstergesi olarak, ilk isminin ve göbek adının baş harfleriyle yüz yaşma basacağı yılı bir araya getirerek, ismini FM-2030 olarak değiştirmişti. Ne yazık ki, yetmiş yaşında pankreas kanserine yakalanmış ve hedefine ulaşamamıştı. Ne var ki fanatik transhümanizm taraftarları onun bulduğu isimlendirme tekniğini kullanarak FM-2030'un anısını onurlandırarak ona saygılarını sunuyorlardı.</p>

  <p>Amir okumayı bitirdikten sonra ayağa kalkıp pencereye doğru yürüdü ve uzun bir süre boş gözlerle denize baktı.</p>

  <p>Sonunda yüksek sesle düşünerek, "Pekâlâ," dedi. "Bertrand Zobrist'in sevgilisi; şu FS-2080, belli ki bu... <i>transhümanizm</i> taraftarlarından biri."</p>

  <p>Sinskey, "Hiç şüphesiz," diye karşılık verdi. "FS-2080'in kim olduğunu tam olarak bilmiyorum; ama..."</p>

  <p>Hâlâ denize bakmakta olan Amir, "Söylemek istediğim buydu," dedi. "Ben <i>biliyorum,</i> kim olduğunu çok iyi biliyorum."</p>
</body>
</html>
