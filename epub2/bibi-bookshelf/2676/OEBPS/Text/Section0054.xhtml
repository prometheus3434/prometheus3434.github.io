<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>46. Bölüm</h1>

  <p>Langdon, <i>la soffitta,</i> diye düşündü. <i>Dünyadaki en tuhaf tavan arası.</i></p>

  <p>İçerisi, sanki sıva tozu iyice incelmiş de yere inmeyi reddederek havada asılı kalıyormuş gibi, eski ve küf kokuyordu.</p>

  <p>Gıcırdayıp inleyen geniş mekân Langdon'a yaşayan bir canavarın midesine tırmandığı hissini veriyordu.</p>

  <p>Geniş, yatay bir çatı kirişinde ayağını basacak sağlam bir yer bulunca fenerini kaldırıp, ışığıyla karanlığı deldi.</p>

  <p>Önünde sonsuza uzanıyormuş gibi görünen bir tünel vardı. Bu tünel; dikmeler, kirişler, bağlantılar ve Beş Yüz Salonu'nun görünmeyen iskeletini meydana getiren diğer yapı malzemelerinin çaprazlar çizerek oluşturduğu bir tahtadan üçgenler ve dörtgenler ağından oluşuyordu.</p>

  <p>Langdon bu büyük tavan arasını, o birkaç yıl önce katıldığı gizli geçitler turunda görmüştü. Dolaba benzeyen seyir penceresi, ziyaretçiler iskelet yapısını modelden inceleyebilsin ve açıklıktan fenerle bakıp gerçeğini görebilsin diye, Mimari Tasarımlar Salonu'nun duvarına oyulmuştu.</p>

  <p>Şimdi tavan arasının içlerine kadar ilerlemiş olan Langdon, iskeletin New England ambarlarına benzemesine şaşırmıştı: ok ucuna benzer bağlantılarla bir araya getirilmiş, geleneksel orta direk ve destek döşemesi.</p>

  <p>Sienna da açıklıktan tırmanıp, onun yanındaki kirişte denge kurarken, nereye gideceğini şaşırmışa benziyordu. Langdon ona bu sıra dışı manzarayı göstermek için fenerini ileri geri salladı.</p>

  <p>Bu uçtan bakınca tavan arasının aşağısındaki manzara, uzakta iç içe geçerek, bir yerlerde yok olan ikizkenar üçgenlere benziyordu. Ayaklarının altında döşeme tahtası yoktu ve demiryolu raylarını andıran yatay destek kirişlerinin arası tamamen boştu.</p>

  <p>Alçak sesle konuşan Langdon, uzun kirişi işaret etti. "Burası, Beş Yüz Salonu'nun <i>tam üstünde.</i> Diğer uca geçebilirsek, Atina Dükü Merdivenleri'ne nasıl gideceğimizi biliyorum."</p>

  <p>Sienna önlerinde uzanan kiriş ve destek labirentine şüpheli gözlerle baktı. Görünüşe bakılırsa tavan arasında ilerlemenin tek yolu, destekler arasında tren raylarındaki çocuklar gibi zıplamaktı. Yatay ve dikey destek direkleri sağlam bir demet oluşturacak şekilde enli kelepçelerle birbirine bağlanmıştı ve üzerlerinde denge sağlanacak kadar genişti. Ama asıl sorun, direk ve kirişlerin arasındaki boşlukların sıçramak için fazla açık olmasıydı.</p>

  <p>Sienna, "Ben bu kirişlerin arasında atlayamam," diye fısıldadı.</p>

  <p>Langdon da bunu yapabileceğinden emin değildi ve düşmek kesin ölüm demekti. Fenerini, kirişlerin arasındaki açıklığa doğru tuttu.</p>

  <p>İki buçuk metre aşağıda, demir çubuklarla asılmış tozlu, yatay bir alan, bir tür zemin vardı ve göz alabildiğine uzuyordu. Ne kadar sağlam görünse de Langdon zeminin, toz tutmuş plastik örtüyle kapatıldığını biliyordu. Burası, Beş Yüz Salonu'nun asma tavanının "arka tarafıydı": yamalanmış gibi, yatay yerleştirilmiş otuz dokuz Vasari tablosunu çerçeveleyen tahta bir tekne tavan.</p>

  <p>Sienna aşağıdaki tozlu alanı işaret etti. "Oraya inip üzerinde yürüyebilir miyiz?"</p>

  <p><i>Bir Vasari tablosunun içinden, Beş Yüz Salonuna düşmek istemiyorsan yürüyemeyiz.</i></p>

  <p>Onu korkutmak istemeyen Langdon, "Aslında daha iyi bir yol var," dedi. Tavan arasının merkez direğine doğru, bir kirişin üstünde yürümeye başladı.</p>

  <p>Daha önceki ziyaretinde, Mimari Tasarımlar Salonu'ndaki pencereden bakmanın yanı sıra, tavan arasının <i>diğer</i> ucundaki bir kapıdan girerek bu yeri yayan keşfetmişti. Şarap yüzünden bulanıklaşmış hafızası yanlış hatırlamıyorsa, tavan arasının ana kirişi boyunca sağlam bir döşeme tahtası uzanıyor ve turistlerin tam ortadaki geniş seyir bölümüne geçişi sağlıyordu.</p>

  <p>Fakat Langdon kirişin ortasına gelince, turdan hatırladığına hiç benzemeyen bir döşeme tahtası gördü.</p>

  <p><i>O gün kaç Nebbiolo içtim?</i></p>

  <p>Turistlerin bakabileceği sağlam bir yapıdan çok, basit bir geçiş oluşturacak şekilde kirişlerin üzerine dikey yerleştirilmiş gevşek kalaslara bakıyordu; köprüden çok, ip sayılırdı.</p>

  <p>Anlaşılan, diğer taraftaki turist geçidi, yalnızca ortadaki seyir platformuna kadar geliyordu. Oradan sonra, turistler aynı yoldan geri dönüyorlardı. Langdon ile Sienna'nın şimdi baktığı bu denge kirişi, mühendisler tavan arasının bu kısmına kadar bakım yapabilsinler diye yerleştirilmiş olmalıydı.</p>

  <p>İnce tahtalara şüpheyle bakan Langdon, "Görünüşe bakılırsa, kalasın üstünden yürüyeceğiz," dedi.</p>

  <p>Fazla telaşlanmayan Sienna omuzlarını silkti. "Venedik'te suların yükselme mevsiminden daha kötü olamaz."</p>

  <p>Langdon onun haklı olduğunu fark etti. Venedik'e yaptığı son araştırma gezisinde, San Marco Meydanı otuz santim suların altında kalmıştı. O da Hotel Danieli'den bazilikaya kadar, briketler ve ters çevrilmiş kovaların arasına yerleştirilmiş tahta kalasların üzerinde yürümüştü. Elbette, mokasenlerini ıslatmakla, bir Rönesans başyapıtının içinden ölüme dalmak aynı şey değildi.</p>

  <p>Bu düşünceyi aklından uzaklaştıran Langdon, Sienna'nın içten içe besleyebileceği endişeleri gidermesini umduğu sahte bir güvenle, dar kalasa adımını attı. Dışarıdan kendine güveniyor gibi gözükse de ilk kalasın üstünde yürürken kalbi hızla çarpı yordu. Ortaya yaklaştığında kalas, ağırlığıyla esneyerek uğursuz bir çıtırtı çıkardı. Biraz daha hızlı ilerleyip sonunda diğer tarafa ve nispeten güvenli ikinci kalasa geçti.</p>

  <p>Nefesini veren Langdon, Sienna'ya ışığı tutmak ve ihtiyaç duyabileceği sözleri söylemek için arkasını döndü. Ancak görünüşe bakılırsa hiçbirine ihtiyacı yoktu. Işığı kalası aydınlattığı anda Sienna, dikkate değer bir ustalıkla üzerinden geçti. Kalas, onun ince vücudunun altında fazla esnememiş ve saniyeler içinde diğer tarafta yanına varmıştı.</p>

  <p>Cesaretlenen Langdon arkasını döndü ve diğer kalasa yöneldi. Sienna onun geçmesini, dönüp ışığı tutmasını bekledikten sonra peşinden gitti. Tek bir fenerin ışığıyla peş peşe hareket eden iki figür, sabit bir ritimle ilerledi. İnce tavandan, aşağıdan bir yerden gelen polis telsizinin sesi duyuldu. Langdon belli belirsiz gülümsedi. <i>Beş Yüz Salonu'nun üstünde ağırlıksız ve görülmeden duruyoruz.</i></p>

  <p>Sienna, "Söylesene Robert," dedi. "Maskeyi bulacağın yeri sana Ignazio mu söylemişti?"</p>

  <p>"Evet... ama şifreli bir şekilde." Ignazio'nun maskenin yerini telesekreterde ağzından kaçırmak istemediği için bilgiyi şifreli paylaştığını açıkladı. "Cennete gönderme yaptı, sanırım <i>İlahi Komedya'</i>nın son bölümünü ima ediyordu. Tam olarak <i>'Cennet Yirmi Beş,'</i> dedi."</p>

  <p>Sienna bakışlarını yukarı kaldırdı. "Yirmi Beşinci <i>Kanto'</i>dan bahsetmiş olmalı."</p>

  <p>Langdon, "Bence de," dedi. Kanto, aşağı yukarı bölümle aynı şey demekti; kelime, epik şiirleri şarkıyla söyleme geleneğinden geliyordu. <i>İlahi Komedya,</i> üç bölüme ayrılmış toplam yüz kantodan meydana geliyordu.</p>

  <p><i>Cehennem 1-34</i></p>

  <p><i>Araf 1-33</i></p>

  <p><i>Cennet 1-33</i></p>

  <p><i>Cennet Yirmi Beş,</i> diye düşünen Langdon tüm metni hatırlayabilmeyi dilerdi. <i>Ne yazık ki mümkün değil, metnin bir kopyasını bulmamız lazım.</i></p>

  <p>Langdon, "Dahası da var," diye devam etti. "Ignazio bana son olarak, 'Kapılar sana açık; ama acele etmelisin,' demişti." Bir an durup arkasındaki Sienna'ya baktı. "Yirmi Beşinci Kanto, Floransa'daki belirli bir yere gönderme yapıyor olmalı. Kapıları olan bir yer herhalde."</p>

  <p>Sienna kaşlarını çattı. "Bu şehirde o kadar çok kapı var ki."</p>

  <p>"Evet, bu yüzden <i>Cennet'</i>in Yirmi Beşinci Kanto'sunu okumamız lazım." Ona umutla gülümsedi. "Senin <i>İlahi Komedya'</i>yı ezbere bilmene imkân yok tabii, değil mi?"</p>

  <p>Sienna ona dili tutulmuş gibi baktı. "Çocukken okuduğum, eski İtalyancayla yazılmış on dört bin iki yüz otuz üç dizeyi mi?" Başını iki yana salladı. "Acayip hafızası olan kişi sizsiniz profesör. Ben yalnızca bir doktorum."</p>

  <p>Langdon yoluna devam ederken, birlikte yaşadıkları bunca şeyden sonra, Sienna'nın olağanüstü zekâsını kendisinden saklamasına biraz üzülmüştü. <i>Yalnızca bir doktor mu?</i> Langdon gülümsedi. Onun özel yetenekleriyle ilgili okuduğu makaleleri hatırlayınca, <i>yeryüzündeki en mütevazı doktor olmalı,</i> diye düşündü. Maalesef bu özel yetenekler arasında, tarihin en uzun epik şiirini baştan sonra ezberlediği yazmıyordu.</p>

  <p>Başka kirişlerin üzerinden geçerek sessizce ilerlediler. Sonunda Langdon, ileride içlerini ferahlatan bir şekil gördü. <i>Seyir platformu!</i> Üzerinde yürüdükleri eğreti kalas, korkulukları olan çok daha sağlam bir yapıya uzanıyordu. Platforma yetişebilirlerse, tavan arasından çıkana kadar orada yürüyebilirlerdi; hatırladığı kadarıyla çıkış, Atina Dükü Merdivenleri'ne çok yakındı.</p>

  <p>Platforma yaklaşınca Langdon, iki buçuk metre aşağıdaki tavana baktı. Şimdiye kadar gördüğü tüm ay tabyaları birbirinin benzeriydi. Ama ilerideki, çok büyük, diğerlerinden çok daha genişti.</p>

  <p>Langdon içinden, <i>I. Cosimo'nun Göğe Yükselişi,</i><a href="../Text/Section0114.xhtml#Footnote0089" id="Feedback0089"><sup>[89]</sup></a> diye geçirdi.</p>

  <p>Bu, Beş Yüz Salonu'nun tam ortasındaki büyük ve yuvarlak ay tabyası, Vasari'nin en kıymetli tablolarından biriydi. Langdon, yeni şekillenen Amerika'nın, İtalya'dan cumhuriyet kavramından daha fazlasını aldığını hatırlatan ABD Kongre Binası'ndaki <i>Washington'ın Göğe Yükselişi</i> adlı mütevazı eseri buradakiyle kıyaslayarak öğrencilerine bunun slaytlarını gösterirdi.</p>

  <p>Ama bugün, <i>I. Cosimo'nun Göğe Yükselişi'</i>ni durup incelemekten çok, üstünden hızla geçmek derdindeydi. Hızlanırken, yaklaştıklarım Sienna'ya fısıldamak için başını hafifçe arkaya çevirdi.</p>

  <p>Bunu yaparken sağ ayağını orta yere basamadı ve ödünç aldığı mokasen, kalasın kenarından kaydı. Bileği burkulunca, dengesini yeniden sağlamak için ileri doğru hızlı bir adım atmak isterken tökezledi.</p>

  <p>Ama çok geç kalmıştı.</p>

  <p>Dizleri kalasa çarptı, kirişe tutunmaya çalışan elleri ümitsizce ileri uzandı. El feneri, aşağıdaki karanlığa, onu ağ gibi yakalayan tuvalin üzerine düştü. Altındaki kalas düşerken Langdon'ın esneyen bacakları, son anda diğer kirişe güvenle yerleşti. Kalas, Vasari'nin iki buçuk metre aşağıdaki <i>I. Cosimo'nun Göğe Yükselişi</i> tablosunu çevreleyen ahşaptan tekne tavana gürültüyle düşmüştü.</p>

  <p>Ses, tavan arasında yankılandı.</p>

  <p>Dehşete kapılan Langdon, güçlükle ayağa kalkıp arkada kalan Sienna'ya döndü.</p>

  <p>Aşağıdaki tuvalin üzerinde sahipsiz kalan el fenerinin sönük ışığında, geçecek yeri kalmayan Sienna'nın arkasındaki kalasta durduğunu gördü. Gözleri Langdon'ın bildiği şeyi söylüyordu. Düşen kalasın gürültüsü, bulundukları yeri elevermişti.</p>

  <p><br /></p>

  <p>Vayentha'nın bakışları süslü tavana kaydı.</p>

  <p>Ses aşağıda yankılanırken, kameralı adam, "Tavan arasındaki fareler," dedi.</p>

  <p><i>Büyük fareler,</i> diye düşünen Vayentha, salon tavanının ortasındaki yuvarlak resme baktı. Ay tabyalarının arasından aşağı tozlar süzülürken, tuvalin sanki biri diğer taraftan itiyormuş gibi hafifçe esnediğini gördüğüne yemin edebilirdi.</p>

  <p>Tablodaki çıkıntıya bakan adam, "Belki seyir platformundaki görevlilerden biri tabancasını düşürmüştür," dedi. "Sizce ne arıyorlar? Tüm bu koşuşturma hayli heyecan verici."</p>

  <p>Vayentha, <i>"Seyir platformu mu?"</i> diye sordu. "Oraya çıkılıyor mu?"</p>

  <p>"Elbette." Müze girişini işaret etti. "Şu kapıdan geçince, tavan arasındaki podyuma çıkan bir kapı var.</p>

  <p>Vasari'nin bina iskeletini görebilirsiniz. İnanılmaz." Brüder'in sesi bir kez daha Beş Yüz Salonu'nda aniden yankılandı. "Peki ne cehenneme gittiler?!"</p>

  <p>Sesi, tıpkı az önceki haykırışı gibi, Vayentha'nın solundaki yüksek duvara yerleştirilmiş kafesin arkasından geliyordu. Brüder kafesin arkasındaki bir odada olmalıydı... salonun süslü tavanı altındaki bir kat.</p>

  <p>Vayetha gözlerini yeniden başının üstündeki tuvalin şişkinliğine çevirdi.</p>

  <p><i>Tavan arasındaki fareler,</i> diye düşündü. <i>Çıkış yolu arıyorlar.</i></p>

  <p>Kameralı adama teşekkür edip hemen müze girişine yöneldi. Kapı kapalıydı; ama onca polis girip çıktığına göre kilitli olması imkânsızdı.</p>

  <p>İçgüdüleri yanılmıyordu.</p>
</body>
</html>
