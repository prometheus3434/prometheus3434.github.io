<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>81. Bölüm</h1>

  <p>Muhteşem Frari Kilisesi'nin doğusunda bulunan Pietro Longhi Atölyesi, Venedik'in tarihi kostümler, peruklar ve aksesuvarlar satan belli başlı mağazalarından biriydi. Müşteri listesi; film şirketleri, tiyatro toplulukları ve Venedik Karnavalı'nın abartılı baloları için onları giydirecek personelin uzmanlığına güvenen nüfuzlu kişilerden oluşuyordu.</p>

  <p>Kapı yüksek sesle tıngırdadığında tezgâhtar mağazayı kapatmak üzereydi. Adam, başını kaldırınca atkuyruklu sarışın bir kadının telaşla içeri girdiğini gördü. Sanki kilometrelerce koşmuş gibi nefes nefeseydi. Kadın endişeli ve çaresiz gözlerle aceleyle tezgâha doğru ilerledi.</p>

  <p>Nefes nefese bir halde, "Giorgio Venci ile görüşmek istiyorum," dedi.</p>

  <p>Tezgâhtar, <i>hangimiz istemiyor ki,</i> diye içinden geçirdi. <i>Ama o büyücüyü kimse göremiyor.</i></p>

  <p>Atölyenin baş tasarımcısı olan Giorgio Venci sihrini perdenin arkasından konuşturuyor, müşteriyle nadiren, ancak önceden randevu almışlarsa görüşüyordu. Çok zengin ve nüfuzlu biri olan Giorgio kimi tuhaflıklarıyla tanınırdı; yalnızlık tutkusu da bunların arasında sayılabilirdi. Tek başına yemek yer, tek başına yolculuk yapar ve sürekli Venedik'teki turist sayısının çokluğundan şikâyet ederdi. Arkadaşlık etmekten hiç hoşlanmazdı.</p>

  <p>Tezgâhtar önceden çalışılmış bir gülümsemeyle, "Üzgünüm " dedi. "Maalesef, Signore Venci burada değil. Size ben yardımcı olabilir miyim?"</p>

  <p>Sienna, "Giorgio burada," dedi. "Dairesi üst katta. Işığının açık olduğunu gördüm. Ben arkadaşıyım. Acil bir durum söz konusu."</p>

  <p>Kadının çok gergin olduğu belliydi. <i>Arkadaşı olduğunu iddia ediyor.</i> "Giorgio'ya kim geldi diyeyim?"</p>

  <p>Kadın tezgâhtan bir kâğıt parçası alıp üzerine birkaç harf ve sayı yazdı.</p>

  <p>Kâğıdı tezgâhtara uzatıp, "Ona bunu verin," dedi. "Ve lütfen acele edin. Fazla zamanım yok."</p>

  <p>Tezgâhtar tereddüt içinde kâğıdı yukarı götürüp uzun masanın üzerine bıraktı. Giorgio kamburu çıkmış bir halde dikiş makinesinin önünde oturuyordu.</p>

  <p>Tezgâhtar fısıltıyla, "Signore," dedi. "Sizi görmek isteyen bir hanım var. Acil bir durum olduğunu söylüyor."</p>

  <p>Giorgio ne işine ara verdi, ne de başını kaldırıp ona baktı. Elini uzatıp kâğıdı aldı ve yazıyı okudu.</p>

  <p>Dikiş makinesini durdurdu.</p>

  <p>Kâğıdı minik parçalara ayırırken, "Onu hemen yukarı gönder," dedi.</p>
</body>
</html>
