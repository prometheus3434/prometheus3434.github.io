<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>41. Bölüm</h1>

  <p>Marta ve diğer iki güvenlikçiyle birlikte kayıt kumanda odasına sığışırlarken, Langdon'ın kafasındaki dikişler yeniden zonklamaya başlamıştı. Bu sıkışık yer, bir dizi vınlayan sabit sürücü ve bilgisayar ekranıyla ancak bir vestiyer büyüklüğündeydi. İçerisi boğucu derecede sıcaktı ve sigara kokuyordu.</p>

  <p>Langdon bir anda duvarların üzerine geldiğini hissetti.</p>

  <p>Marta, <i>l'andito</i>'nun kapının üstünden çekilmiş siyah beyaz, karıncalı bir kaydını oynatan monitörün önündeki sandalyeye geçti. Ekrandaki tarih dün sabahın, yani tam olarak yirmi dört saat öncesinin kaydı olduğunu gösteriyordu: Müze açılmadan hemen önce, Langdon ile gizemli <i>il Duomino</i> o akşam gelmeden çok önce.</p>

  <p>Görevli, kaydı ileri sararken Langdon, aceleci paytak adımlarla <i>l'andito'</i>ya akın eden turistleri seyretti. Bu açıdan maske görünmüyordu; ama turistler bakmak veya fotoğrafını çekmek için durduğundan hâlâ vitrinde olduğu anlaşılıyordu.</p>

  <p>Polisin yola koyulduğunun bilincinde olan Langdon, <i>lütfen acele et,</i> diye düşündü. Sienna ile izin isteyip kaçmayı düşündü; ama bu kaydı görmeleri gerekiyordu: Görecekleri, neler döndüğüne dair birçok soruyu cevaplayacaktı.</p>

  <p>Kayıt şimdi daha hızlı ilerliyordu; salonda akşamüstü gölgeleri belirmeye başlamıştı. Kalabalık azalıp, en sonunda kimse kalmayıncaya kadar turistler girip çıktı. Ekrandaki saat şeridi 17.00'yi geçtiğinde müzenin ışıkları kapandı ve ortalık sakinleşti.</p>

  <p><i>Beş. Kapanış saati.</i></p>

  <p>Sandalyesinde ileri doğru eğilip ekrana bakan Marta, <i>"Aumenti la velocità,"</i><a href="../Text/Section0114.xhtml#Footnote0072" id="Feedback0072"><sup>[72]</sup></a> diye emretti.</p>

  <p>Görevli kaydı oynatmaya devam ederken saat şeridi hızla ilerledi ve sonra birden, saat 22.00 civarında müzenin ışıkları yeniden yandı.</p>

  <p>Görevli hemen kaydı yavaşlatıp normal hızında oynatmaya başladı.</p>

  <p>Az sonra, Marta Alvarez'in hamile bedeni görüntüye girdi. Hemen ardındaki Langdon, Harris Tweed Camberley ceketi, ütülü pantolonu ve ince mokasenleriyle peşinden içeri girdi. Yürürken gömlek kolunun altından çıkan Mickey Mouse saatinin pırıltısını bile görebiliyordu.</p>

  <p><i>İşte oradayım... vurulmadan önce.</i></p>

  <p>Langdon'a, hiç hatırlamadığı şeyler yaptığını seyretmek son derece rahatsız edici gelmişti. Dün gece buradaymışım... ölüm maskesine mi bakmışım? O an ve şimdi arasında, bir şekilde kıyafetlerini, Mickey Mouse saatini ve hayatından iki günü kaybetmeyi başarmıştı.</p>

  <p>Kayıt ilerlerken, daha yakından görebilmek için Sienna'yla birlikte Marta ve görevlilerin hemen arkasına sığıştılar. Sessiz kayıt, Langdon ile Marta'nın vitrinin önüne gelip, maskeye hayranlıkla baktıklarını göstererek sürdü. Onlar bunu yaparken, arkalarındaki kapıyı geniş bir gölge kararttı ve görüntüye aşırı obez bir adam girdi. Taba rengi bir takım elbise giymişti; elinde bir evrak çantası vardı ve kapıdan zor geçiyordu. Fırlayan göbeğinin yanında Marta bile minyon kalıyordu.</p>

  <p>Langdon adamı görür görmez tanımıştı. Ignazio?!</p>

  <p>Sienna'nın kulağına, "Bu Ignazio Busoni," diye fısıldadı. "Museo dell'Opera del Duomo'nun müdürü. Yıllardır tanıdığım biri. Ama ona <i>il Duomino</i> denildiğini daha önce duymamıştım."</p>

  <p>Sienna sessizce, "Uygun bir yakıştırma," diye karşılık verdi.</p>

  <p>Langdon önceki senelerde, II Duomo'nun tarihi ve bazı sanat eserleriyle ilgili Ignazio'ya danışmanlık vermişti; ama Vecchio Sarayı'na gelmek, Ignazio'nun alanının dışında kalıyordu. Fakat yine de Floransa sanat dünyasının nüfuzlu isimlerinden biri olmanın yanı sıra Ignazio, bir Dante tutkunu ve bilginiydi.</p>

  <p><i>Dante'nin ölüm maskesi için makul bir bilgi kaynağı.</i></p>

  <p>Langdon dikkatini yeniden görüntülere verdi. Langdon ile Ignazio, maskeye mümkün olan en yakın mesafeden bakabilmek için kordonların üstünden eğilirken, <i>l'andito'</i>nun arka duvarına yaslanmış sabırla bekleyen Marta görülüyordu. Adamlar maskeyi inceleyip tartışırken dakikalar ilerliyor, onların arkasındaki Marta fark ettirmeden saatine bakıyordu.</p>

  <p>Langdon güvenlik kaydının sesli olmasını dilerdi. <i>Ignazio ile ne hakkında konuşuyordum? Ne arıyorduk?!</i></p>

  <p>Tam o sırada, ekrandaki Langdon kordonların üzerinden geçip vitrinin önünde çömelerek yüzünü cama iyice yaklaştırdı. Marta müdahale ederek onu uyarınca Langdon özür dileyip geri çekiliyordu.</p>

  <p>Omzunun üstünden geriye bakan Marta, "O kadar sert davrandığım için üzgünüm," dedi. "Ama size söylediğim gibi vitrin antika ve son derece kırılgan. Maskenin sahibi, insanları kordonun arkasında tutmamız konusunda ısrar ediyor. O yokken çalışanlarımızın bile vitrini açmasına izin vermiyor."</p>

  <p>Kadının söylediklerinin anlamını kavramak bir dakikasını aldı. <i>Maskenin sahibi mi?</i> Langdon maskenin müzeye ait olduğunu sanıyordu.</p>

  <p>Aynı derecede şaşırmışa benzeyen Sienna hemen söze karıştı. "Maskenin sahibi <i>müze</i> değil mi?"</p>

  <p>Gözlerini ekrana çeviren Marta başını iki yana salladı. "Zengin bir müşteri Dante'nin ölüm maskesini koleksiyonumuzdan satın almak istedi. Üstelik maskeyi burada bırakacaktı. Küçük bir servet teklif edince biz de memnuniyetle kabul ettik."</p>

  <p>Sienna, "Durun," dedi. "Maske için para ödedi... ama sizde <i>bıraktı,</i> öyle mi?"</p>

  <p>Langdon, "Bağışçı edinimi sık başvurulan bir uygulama," dedi. "Bu sayede hayırseverler, hediyeyi bağış olarak kaydettirmeden müzelere büyük bağışlarda bulunabilirler."</p>

  <p>Marta, "Bağışçı farklı bir adamdı," dedi. "Gerçek bir Dante âlimiydi ve biraz da... nasıl diyorsunuz... <i>fanatico?"</i></p>

  <p>Sienna hafif bir telaşla, "Kim?" diye sordu.</p>

  <p>Hâlâ ekrana bakmakta olan Marta, "Kim mi?" dedi. "Yakın zaman önce onu gazetelerde okumuş olabilirsiniz. Bertrand Zob rist isimli İsviçreli milyarder."</p>

  <p>Langdon'a isim biraz tanıdık geliyordu. Sienna, Langdon'ı kolundan tutup sertçe sıkarken sanki hayalet görmüş gibiydi.</p>

  <p>Benzi solan Sienna, "Ah, evet..." dedi. "Bertrand Zobrist. Ünlü biyokimya uzmanı. Genç yaşta biyolojik patentlerden bir servet edindi." Susup, güçlükle yutkundu. Eğilip Langdon'ın kulağına fısıldadı. "Zobrist, germline mühendisliğini<a id="Feedback0073"></a><a href="../Text/Section0114.xhtml#Footnote0073"><sup>[73]</sup></a> bulan kişidir."</p>

  <p>Germline mühendisliğinin ne olduğuna dair Langdon'ın hiç fikri yoktu; ama özellikle de salgın ve ölümle ilgili resimlerin ışığında, kötü bir şeyler çağrıştırıyordu. Sienna tıp okuduğu için Zobrist ile ilgili bunca şeyi biliyor olabilirdi... veya belki her ikisi de çocuk dâhiler olduklarından. <i>Dehalar birbirinin yaptığı işi takip eder mi?</i></p>

  <p>Sienna, "Zobrist'in ismini ilk olarak birkaç yıl önce duydum," diye açıkladı. "Medyada, nüfus artışıyla ilgili kışkırtıcı açıklamalar yapıyordu." Hüzünlü bir ifadeyle sustu. "Zobrist, Kıyamet Denklemi'nin savunucularından biri."</p>

  <p>"Anlayamadım?"</p>

  <p>"Esasen, dünya nüfusunun arttığı, insanların daha uzun yaşadığı ve doğal kaynaklarımızın tükendiğiyle ilgili matematiksel bir tanımdır. Denklem, mevcut yönelişin, toplumun çöküşünden başka bir sonuç doğuramayacağmı öngörür. Zobrist, insan türünün bir yüzyıl daha hayatta kalamayacağı varsayımında bulunmuştu... bir tür toplu ölüm olmazsa," derin bir nefes alan Sienna, gözlerini Langdon'ınkilere dikti. "Aslına bakarsan, Zobrist'in bir ara 'Avrupa'nın başına gelen en iyi şey, Kara Ölüm'dü' dediği söylenir."</p>

  <p>Langdon şaşkınlık içinde ona baktı. Veba maskesi bir kez daha gözünde canlanırken, ensesindeki tüyler kabardı. Bütün sabah, yaşadığı karışıklığın ölümcül bir salgınla ilgili olduğu düşüncesine karşı koymaya çalışmıştı... Bu düşünceyi kovmak gittikçe güçleşiyordu.</p>

  <p>Bertrand Zobrist'in, Kara Ölüm'ü Avrupa'nın başına gelen en iyi şey diye tanımlaması kesinlikle dehşet vericiydi; ama yine de Langdon, 1300'lerde Avrupa'da yaşanan toplu ölümlerin uzun dönemli sosyoekonomik faydalar getirdiğini yazan pek çok tarihçi biliyordu. Salgından önceki nüfus fazlalığı, kıtlık ve ekonomik güçlükler Karanlık Çağlar'ın belirleyicisi olmuştu. Sonra Kara Ölüm'ün gelişiyle, dehşet verici olmakla birlikte, aniden "insan sürüsü azalmış", yiyecek bollaşmış, fırsatlar artmış ve kimi tarihçilere göre bu da Rönesans'ın doğuşunda büyük etken olmuştu.</p>

  <p>Langdon, Dante'nin cehenneminin değiştirilmiş bir haritasını içeren tüpün üstündeki biyolojik tehlike sembolünü gözünde canlandırırken, içini ürperten bir düşünce aklına geldi: O kor kutucu, küçük projektör birisi tarafından oluşturulmuştu. Bir biyokimyacı ve Dante tutkunu olan Bertrand Zobrist. Şimdi bu iş için mantıklı bir aday gibi geliyordu.</p>

  <p>Germline mühendisliğinin babası. Langdon şimdi bulmaca parçalarının yerine oturduğunu hissediyordu. Ne yazık ki belirginleşen resim, gittikçe daha da ürkütücü bir hal alıyordu.</p>

  <p>Görevliye, "Bu kısmı geçin," diye emreden Marta, müzeye kimin girip hırsızlık yaptığını görmek için maskeyi inceleyen Langdon ile Ignazio kısmını hızlı geçmek istiyor gibiydi.</p>

  <p>Görevli, ileri sarma düğmesine basınca, saat şeridi hızlandı.</p>

  <p><i>Üç dakika... altı dakika... sekiz dakika.</i></p>

  <p>Ekranda, adamların arkasında duran Marta'nın gittikçe artan bir sıklıkla ağırlığını bir ayağından ötekine değiştirdiği ve sürekli saatine baktığı görülüyordu.</p>

  <p>Langdon, "O kadar uzun konuştuğumuz için üzgünüm," dedi. "Rahatsız olmuşa benziyorsunuz."</p>

  <p>Marta, "Benim hatam," diye yanıtladı. "İkiniz de eve gitmem için ısrar ettiniz, güvenlik sizi dışarı çıkarabilirdi, ben kabalık etmek istemedim."</p>

  <p>Sonra birden Marta ekranda yok oldu. Güvenlikçi, kaydı normal hıza getirdi.</p>

  <p>Marta, "Sorun yok," dedi. "Tuvalete gittiğimi hatırlıyorum."</p>

  <p>Görevli başını sallayıp yeniden hızlı sarma düğmesine uzandı; ama basmadan önce Marta onun kolunu tuttu. <i>"Aspetti!"</i><a href="../Text/Section0114.xhtml#Footnote0074" id="Feedback0074"><sup>[74]</sup></a> Başını ileri uzatıp aklı karışmış gibi monitöre baktı.</p>

  <p>Langdon da görmüştü. <i>Bu da ne böyle?!</i></p>

  <p>Ekranda, Langdon elini tüvit ceketinin cebine sokup bir çift ameliyat eldiveni çıkartıyor ve eline geçiriyordu.</p>

  <p>II Duomino aynı anda Langdon'ın hemen arkasına geçiyor ve birkaç saniye önce Marta'nın tuvalete gitmek için kullandığı koridoru gözetliyordu. Biraz sonra obez adam, Langdon'a, etrafta kimse olmadığını söyler gibi başını sallıyordu.</p>

  <p><i>Biz ne halt ediyoruz böyle?!</i></p>

  <p>Langdon kayıtta, eldivenli eliyle uzanıp vitrin kapısının kenarını bulduğunu... sonra çok nazik bir şekilde antika menteşe kıpırdayıncaya kadar ittiğini, kapının yavaşça açıldığını... ve Dante'nin ölüm maskesini meydana çıkarttığını izledi.</p>

  <p>Dehşetle soluğunu yutan Marta Alvarez, ellerini yüzüne götürdü.</p>

  <p>Marta'yla aynı dehşeti hisseden Langdon, mahfazaya uzanıp Dante'nin ölüm maskesini iki eliyle kavradığını ve dışarı çıkarttığını inanamayan gözlerle izledi.</p>

  <p>Marta, <i>"Dio mi salvi!"</i><a href="../Text/Section0114.xhtml#Footnote0075" id="Feedback0075"><sup>[75]</sup></a> diye bağırırken, ayağa kalkıp yüzünü Langdon'a döndü. <i>"Cos'ha fatto? Perchè!"</i><a href="../Text/Section0114.xhtml#Footnote0076" id="Feedback0076"><sup>[76]</sup></a></p>

  <p>Langdon cevap vermeye fırsat bulamadan, görevlilerden biri siyah bir Beretta çıkartıp, Langdon'ın göğsüne doğrulttu.</p>

  <p><i>Tanrım!</i></p>

  <p>Robert Langdon görevlinin tabancasının namlusuna bakarken ufacık odanın üstüne geldiğini hissetti. Şimdi ayakta duran Marta Alvarez, yüzünde ihanete uğramış bir ifadeyle, öfke içinde ona bakıyordu. Arkasındaki kayıtta Langdon, maskeyi ışığa tutarak incelemekteydi.</p>

  <p>Söylediğinin doğru olması için dua eden Langdon, "Sadece bir anlığına çıkarttım," dedi. "Ignazio sizin açınızdan sorun olmayacağını söylemişti!"</p>

  <p>Marta cevap vermedi. Langdon'ın ona neden yalan söylediğiyle ilgili aklı karışmış gibi görünüyordu... Ayrıca Langdon, göreceklerini bile bile nasıl olur da sakince gelip kaydı seyrederdi.</p>

  <p><i>Mahfazayı açtığımı bilmiyordum!</i></p>

  <p>Sienna, "Robert," diye fısıldadı. "Bak! Bir şey bulmuşsun!" Gözlerini kayıttan ayırmayan Sienna, içinde bulundukları duruma rağmen bir cevap bulma peşindeydi.</p>

  <p>Ekranda, maskeyi tutup ışığa doğru açı veren Langdon, eserin arka tarafındaki bir şeyle ilgileniyormuş gibi görünüyordu.</p>

  <p>Kameranın bu açısından maske, bir anlığına Langdon'ın yüzünü öyle bir kapatıyordu ki, Dante'nin ölümlü gözleri Langdon'ınkilerle aynı hizaya geliyordu. Yazıyı hatırlayınca <i>-gerçek yalnızca ölümün gözlerinden görülebilir-</i> içinin ürperdiğini hissetti.</p>

  <p>Langdon maskenin arkasında neyi incelediğini bilmiyordu; ama o sırada görüntüde, buluşunu Ignazio ile paylaşırken o geri çekiliyor ve hemen el yordamıyla bulduğu gözlüklerini takıp yeniden bakıyordu... sonra yeniden. Başını hızla iki yana sallayıp, Tandito'da heyecanlı bir halde adım atmaya başlıyordu.</p>

  <p>Koridordan gelen sesi duydukları anlaşılan iki adam birden başlarını kaldırıp bakıyorlardı. Marta'nın tuvaletten döndüğünü duymuş olmalıydılar. Langdon aceleyle cebinden büyük bir Ziploc torba çıkartıyor, ölüm maskesini içine yerleştirdikten sonra nazikçe Ignazio'ya veriyor ve o da isteksizce el çantasına koyuyordu. Langdon artık boş olan vitrinin antika cam kapısını hemen kapatıyor ve hırsızlıklarını fark ettirmeden Marta'yla koridorda karşılaşmak için iki adam hızlı adımlarla yürüyordu.</p>

  <p>Şimdi her iki görevli de silahını Langdon'a yöneltmişti.</p>

  <p>Destek almak için masaya tutunan Marta, ayakta sallandı. "Anlamıyorum!" diye kekeledi. "Dante'nin ölüm maskesini Igna zio Busoni ve siz mi çaldınız?"</p>

  <p>"Hayır!" diye üsteleyen Langdon, elinden geldiğince iyi numara yapmaya çalışıyordu. "Maskeyi bir geceliğine dışarı çıkartmak için sahibinden izin almıştık."</p>

  <p>"Sahibinden izin mi almıştınız?" diye sordu. "Bertrand Zobrist'ten mi?"</p>

  <p>"Evet! Bay Zobrist arka tarafındaki bazı işaretleri incelememiz için bize izin vermişti! Onunla dün akşamüstü buluşmuştuk!"</p>

  <p>Marta'nın gözleri hançer gibi deliyordu. "Profesör, dün akşamüstü Bertrand Zobrist'le buluşmadığınıza eminim."</p>

  <p>"Ama kesinlikle buluştuk..."</p>

  <p>Sienna, Langdon'ın kolunu tuttu. "Robert..." Üzüntüyle nefesini bıraktı. "Bertrand Zobrist altı gün önce, buradan birkaç blok ötedeki Badia Kulesi'nden kendini aşağı attı."</p>
</body>
</html>
