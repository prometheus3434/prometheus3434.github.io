<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>17. Bölüm</h1>

  <p>Kumanda odasından hışımla dışarı çıkan Amir, <i>The Mendacium'</i>un uzun sancak güvertesinde sert adımlarla yürürken aklını toparlamaya çalışıyordu. Floransa'daki binada yaşananlar akıl almazdı.</p>

  <p>Ofisine girip bir şişe elli yıllık Highland Park çıkarmadan önce tüm gemiyi iki kez dolaştı. Bardağa boşaltmadan şişeyi masaya koydu ve sırtını döndü; bu, denetimi hâlâ elinde tuttuğunu ona hatırlatan bir şeydi.</p>

  <p>Gözleri, kendiliğinden kitap rafındaki yıpranmış, ağır, kalın kitaba kaydı. Bir müşterisinin hediyesiydi... hiç tanışmamış olmayı dilediği bir müşterinin.</p>

  <p><i>Bir yıl önce... bilmeme imkân var mıydı?</i></p>

  <p>Amir genellikle müşteri adaylarıyla görüşmezdi; ama bu müşteri güvendiği bir kaynaktan geliyordu; o yüzden bir istisna tanıyabilirdi.</p>

  <p>Müşteri, özel helikopteriyle yatma geldiğinde, denizde sakin bir gündü. Kendi sahasında tanınan bir şahsiyet olan ziyaretçi kırk altı yaşında, temiz giyimli, oldukça uzun boylu, delici yeşil gözleri olan biriydi.</p>

  <p>Adam, "Bildiğiniz gibi," diye başlamıştı. "Hizmetlerinizi bana ortak bir tanıdığımız tavsiye etti." Oturduğu koltukta bacaklarını öne doğru uzatan ziyaretçi, Amir'in lüks ofisinde kendi evindeymiş gibi rahat davranıyordu. "Size neye ihtiyacım olduğunu söyleyeyim."</p>

  <p>"Aslında söylemeyin," diyerek adamın sözünü kesen Amir, iplerin kimin elinde olduğunu göstermişti. "Protokole göre bana hiçbir şey söylememeniz gerekiyor. Ben size sunduğum hizmetleri açıklayayım, siz de eğer varsa, hangisinin ilginizi çektiğini söylersiniz."</p>

  <p>Ziyaretçi şaşırmış gibi görünse de itaat ederek dikkatle Amir'i dinlemişti. Sonunda, uzun boylu misafirin istediği şeyin Konsorsiyum için hayli standart bir iş olduğu ortaya çıkmıştı: İşini tamamlayabilmesi için bir süreliğine "görünmez" olacaktı.</p>

  <p><i>Çocuk oyuncağı.</i></p>

  <p>Konsorsiyum, ona sahte bir kimlik ve işini –bu iş her ne ise– tam bir gizlilik içinde yapabileceği, insanlardan uzak, güvenli bir yer temin edecekti. Konsorsiyum, müşterinin bir hizmeti hangi maksatla istediğini sorgulamaz, iş yaptığı kişiler hakkında mümkün olduğunca az şey bilmeyi yeğlerdi.</p>

  <p>Amir sonradan ideal bir müşteri olduğu ortaya çıkan yeşil gözlü adama bir yıl boyunca güvenli bir barınak sağlamıştı. Onunla hiç iletişim kurmuyor, faturaları tam zamanında teker teker ödeniyordu.</p>

  <p>Sonra, iki hafta önce her şey değişti.</p>

  <p>Müşteri beklenmedik bir şekilde iletişim kurmuş ve Amir'le özel bir görüşme yapmak istemişti. Müşterinin toplamda ödediği parayı göz önünde bulunduran Amir, buna mecbur kalmıştı.</p>

  <p>Amir'in bir önceki yıl iş yaptığı sağlam, temiz giyimli kişiyle kıyaslandığında, yata gelen bu pejmürde adam neredeyse tanınmaz haldeydi. Bir zamanlar keskin bakan gözleri şimdi vahşi bakıyordu. Hatta... hasta gibiydi.</p>

  <p><i>Ne olmuş buna? Ne yapıyordu ki?</i></p>

  <p>Amir, sinirli adamı ofisine aldı.</p>

  <p>Müşteri, "Gümüş saçlı şeytan," derken kekeledi. "Her gün biraz daha yaklaşıyor."</p>

  <p>Müşterisinin dosyasına bir göz atan Amir, gümüş saçlı, çekici kadının fotoğrafını gördü. "Evet," dedi. "Gümüş saçlı şeytanınız. Düşmanınızı biliyoruz. Ne kadar güçlü olursa olsun, onu bir yıl boyunca sizden uzak tuttuk ve tutmaya devam edeceğiz."</p>

  <p>Yeşil gözlü adam, kaygılı bir halde yağlı saç tutamlarını elleriyle çekiştirdi. "Güzelliğinin sizi aldatmasına izin vermeyin, tehlikeli bir düşmandır."</p>

  <p><i>Doğru,</i> diye düşünen Amir, müşterisinin böylesine nüfuzlu biriyle ilgilenmiş olmasından memnun değildi. Gümüş saçlı kadının inanılmaz irtibatları ve kaynakları vardı. Amir'in üstüne çekmek isteyeceği türden bir düşman değildi.</p>

  <p>Müşteri, "Eğer o veya şeytanlarından biri yerimi bulursa..." diye başladı.</p>

  <p>Amir, "Bulamayacaklar," diyerek onu temin etti. "Sizi şimdiye dek saklamadık mı? İstediğiniz her şeyi sağlamadık mı?"</p>

  <p>Adam, "Yaptınız," dedi. "Ama yine de daha rahat uyuyabilmem için..." Durup söyleyeceklerini toparladı. "Eğer başıma bir şey gelirse, son isteklerimi yerine getireceğinizi bilmem gerek."</p>

  <p>"Bu istekler nedir?"</p>

  <p>Adam bir çantaya uzanıp küçük, mühürlü bir zarf çıkardı. "Bu zarfın içindekiler, Floransa'daki bir emanet kasasını açıyor. Kasanın içinde ufak bir nesne bulacaksınız. Eğer bana bir şey olursa nesneyi benim yerime göndermenizi istiyorum. Bir tür hediye."</p>

  <p>"Tamam." Amir not tutmak için kalemini eline aldı. "Peki kime göndereceğim?"</p>

  <p>"Gümüş saçlı şeytana."</p>

  <p>Amir başını kaldırıp baktı. "İşkencecinize hediye mi vereceksiniz?"</p>

  <p>"Onun açısından bakarsanız daha çok eziyet sayılır." Gözleri ürkütücü bir şekilde parıldadı. "Kemikten yapılmış küçük bir diken diyebiliriz. Ona her baktığında bir haritayı... kendi Vergilius'unu, onu kendi cehenneminin merkezine götüren rehberini görecek."</p>

  <p>Amir uzunca bir süre adamı inceledi. "İstediğiniz gibi olsun. Olmuş farz edin."</p>

  <p>Adam, "Zamanlama çok önemli," diyerek uyardı. "Hediyenin hemen gönderilmemesi gerekiyor. Saklamanız gerekiyor, ta ki..." Düşüncelere dalarak sustu.</p>

  <p>Amir, "Ne zamana kadar?" diyerek devam etmesini istedi.</p>

  <p>Birden ayağa kalkan adam, Amir'in masasının arkasına yürüyüp, kırmızı keçeli kalemi alarak, masanın üzerindeki takvimde bir tarihi isterik hareketlerle daire içine aldı. "Bu tarihe kadar."</p>

  <p>Adamın davranışı karşısında duyduğu memnuniyetsizliği göstermemeye çalışan Amir, derin bir nefes verdi. "Anlaşıldı. İşaretli güne kadar hiçbir şey yapmayacağım, bundan sonra emanet kasasındaki nesne her ne ise, gümüş saçlı kadına gönderilecek. Söz veriyorum." Takvimde garip şekilde daire içine alınmış tarihe kadar kalan günleri saydı. "İsteklerinizi bundan on dört gün sonra yerine getireceğim."</p>

  <p>Müşteri, "Bir gün bile önce değil," diye sıkıca tembihledi.</p>

  <p>Amir, "Anlıyorum," diyerek ona güvence verdi. "Bir gün bile önce değil."</p>

  <p>Zarfı alan Amir, adamın dosyasının içine soktu ve müşterinin isteklerinin tam olarak yerine getirilmesi için gerekli notları aldı. Müşterisinin emanet kasasının içindeki nesneyi tam tarif etmemiş olması Amir'in tercih ettiği bir durumdu. Tarafsızlık, Konsorsiyum felsefesinin temeliydi. <i>Hizmetini sun. Soru sorma. Yargıya varma.</i></p>

  <p>Müşterinin omuzları gevşedi ve derin bir nefes verdi. "Teşekkür ederim."</p>

  <p>"Başka bir şey var mıydı?" diye soran Amir, tamamen başkalaşmış müşterisinden kurtulmak niyetindeydi.</p>

  <p>"Evet, doğrusu var." Cebine uzanıp kırmızı renkli küçük bir harici bellek çıkardı. "Bunun tüm dünya medyasına dağıtılmasını istiyorum."</p>

  <p>Amir, adamı merakla inceledi. Konsorsiyum, müşterileri için toplu dağıtım yapardı; ama bu adamın isteği bir şekilde şaşırtıcı geliyordu. Takvimde işaretli güne işaret etti. "Aynı günde mi?"</p>

  <p>Müşteri, "Aynı günde," diye cevap verdi. "Bir an bile önce değil."</p>

  <p>"Anlaşıldı." Amir harici belleği, gerekli bilgileri yazarak etiketledi. "Başka bir şey var mıydı?" Görüşmeyi bitirmek üzere ayağa kalktı.</p>

  <p>Müşterisi yerinde oturuyordu. "Hayır. Son bir şey daha var."</p>

  <p>Amir yeniden oturdu.</p>

  <p>Müşterinin yeşil gözleri şimdi adeta öldürecek gibi bakıyordu. "Bu kaydı ilettikten hemen sonra, ben çok ünlü bir adam olacağım."</p>

  <p>Müşterisinin başarılı geçmişini hatırlayan Amir, <i>sen zaten ünlü bir adamsın,</i> diye düşündü.</p>

  <p>Adam, "Bu başarıdan sizin de payınızı almanız gerekir," dedi. "Sunduğunuz hizmet, başyapıtımı yaratmamı sağladı, bir anlamda dünyayı değiştirecek olan yapıtı. Oynadığınız rolle gurur duymalısınız."</p>

  <p>Amir giderek büyüyen bir sabırsızlıkla, "Başyapıtınız her ne ise, bunu yaratmak için gerekli olan mahremiyete kavuştuğunuza sevindim," dedi.</p>

  <p>"Teşekkürümü göstermek için size bir veda hediyesi getirdim." Adam çantasına uzandı. "Bir kitap."</p>

  <p>Amir, müşterisinin bunca zamandır üzerinde çalıştığı yapıtın bu olup olmadığını merak etti. "Kitabı siz mi yazdınız?"</p>

  <p>"Hayır." Adam masanın üstüne kalın ve ağır kitabı bıraktı. "Tam tersine... bu kitap <i>benim için</i> yazılmış."</p>

  <p>Şaşıran Amir, müşterisinin masaya bıraktığı kitaba bir göz attı. <i>Bunun kendisi için mi yazıldığını sanıyor?</i> Kitap, bir edebiyat klasiğiydi... On dördüncü yüzyılda yazılmıştı.</p>

  <p>Müşteri ürkütücü bir gülümsemeyle, "Okuyun," dedi. "Yaptıklarımı anlamanıza yardımcı olacaktır."</p>

  <p>Sonra ayağa kalkıp vedalaştı ve hemen yattan ayrıldı. Amir, adamın helikopterinin güverteden havalanıp İtalya kıyılarına yönelmesini ofisinin penceresinden izledi.</p>

  <p>Daha sonra dikkatini önünde duran kalın kitaba verdi. Tereddütlü parmaklarla deri kapağını kaldırıp ilk sayfayı açtı. Eserin açılış kıtası, tüm sayfayı kaplayan büyük kaligrafiyle yazılmıştı.</p>

  <p style="text-align: center;"><b>CEHENNEM</b><br />
  <i>Yaşam yolumuzun ortasında<br />
  Karanlık bir ormanda buldum kendimi,<br />
  Çünkü doğru yol yitmişti.</i></p>

  <p>Müşterisi karşı sayfayı imzalamış ve elyazısıyla bir mesaj yazmıştı:</p>

  <p><i>"Sevgili dostum, bu yolda bana yardım ettiğin için teşekkür ederim. Dünya da sana teşekkür ediyor."</i></p>

  <p>Bunun ne anlama geldiğine dair Amir'in en ufacık bir fikri yoktu; ama yeterince okumuştu. Kitabı kapatıp rafa kaldırdı. Neyse ki bu garip dünyayla olan ilişkisi yakında sona erecekti. Bakışlarını takvimde hararetle daireye alınmış olan tarihe çevirirken, <i>on dört gün daha,</i> diye düşündü.</p>

  <p>Takip eden günlerdeyse, kendini bu müşteriyle ilgili daha önce hiç olmadığı kadar gergin hissetti. Adam sanki aklını oynatmıştı. Amir'in sezilerine rağmen zaman, olay çıkmadan ilerledi.</p>

  <p>Sonra, işaretli günden hemen önce, Floransa'da bir dizi felaket meydana geldi. Amir krizi yönetmeye çalışsa da bir anda kontrolden çıktı. Kriz, müşterinin Badia Kulesi'ne çıkmasıyla doruk noktasına ulaşmıştı.</p>

  <p><i>Aşağıya... kendi ölümüne atladı.</i></p>

  <p>Bir müşteriyi, özellikle de böyle tavırlar içerisinde olan birini kaybetmenin dehşetine rağmen, Amir sözünün eriydi. Hemen, ölen kişiye verdiği son sözü tutmak için gerekli hazırlıklara başladı. Floransa'daki bir emanet kasasının içindekileri gümüş saçlı kadına gönderecekti ve tembihlendiği gibi, zamanlaması çok önemliydi.</p>

  <p><i>Takviminde işaretli günden önce gönderme.</i></p>

  <p>Emanet kasasının şifrelerini içeren zarfı Vayentha'ya vermiş, o da içindeki nesneyi, müşterisinin deyimiyle "diken"i almak için Floransa'ya gitmişti. Ama Vayentha aradığında, verdiği haberler hem şaşırtıcı hem de tedirgin edici olmuştu. Emanet kasasının içindekiler çoktan gitmiş, adamı gözaltına alınmaktan da son anda kurtulmuştu. Gümüş saçlı kadının bir şekilde hesaptan haberi olmuş ve hem emanet kasasına ulaşmak hem de kasa için gelen başka biri olursa tutuklatmak için nüfuzunu kullanmıştı.</p>

  <p>Bu, üç gün önceydi.</p>

  <p>Müşterinin gümüş saçlı kadına son olarak bu çalınmış nesneyle hakaret etmek niyetinde olduğu açıktı; mezardan gelen sesi taciz edici olacaktı.</p>

  <p><i>Ve şimdiden konuşmaya başladı.</i></p>

  <p>Konsorsiyum o günden beri hummalı bir kargaşa içindeydi: Müşterinin son isteği kadar kendini de korumak için tüm kaynaklarını kullanıyordu. Bu süreçte Konsorsiyum, Amir'in dönüşün zor olduğunu bildiği pek çok çizgiyi geçmişti. Şimdi Floransa'da bunca olay yaşanırken, Amir masasına baktı ve gelecekte kendilerini neyin beklediğini merak etti.</p>

  <p>Müşterinin daire içine aldığı tarih, takvimden kendisine bakıyordu: özel olduğu anlaşılan bir günün etrafına çizilmiş kırmızı mürekkep halkası.</p>

  <p>Yarın.</p>

  <p>Amir, önündeki masada duran İskoç viskisine istemeden baktı. Sonra, on dört yıldır ilk defa, bardağa döktü ve tek dikişte bitirdi.</p>

  <p><br /></p>

  <p>Güverte altındaki yönetici Laurence Knowlton küçük, kırmızı harici belleği bilgisayarından çıkardı ve önündeki masanın üzerine koydu. Bu kayıt, hayatında gördüğü en tuhaf şeylerden biriydi.</p>

  <p><i>Ve tam olarak on dakika sürüyor, son saniyesine kadar.</i></p>

  <p>Kendini alışık olmadığı kadar tedirgin hissederek ayağa kalktı ve garip görüntüleri Amir'le paylaşıp paylaşmaması gerektiğini düşünerek küçük bölmesinin içinde adımlamaya başladı.</p>

  <p>Knowlton kendine, <i>sadece işini yap,</i> dedi. <i>Soru sorma. Yargıya varma.</i></p>

  <p>Aklından görüntüleri zorla uzaklaştırıp, görev defterine kendinden emin bir şekilde notunu aldı. Yarın müşterinin istediği gibi, kayıt dosyasını medyaya iletecekti.</p>
</body>
</html>
