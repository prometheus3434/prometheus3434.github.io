<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>70. Bölüm</h1>

  <p>İsmini, tarihin en ünlü gezginlerinin birinden alan Marco Polo Uluslararası Havalimanı, Venedik lagününün üzerinde bulunan San Marco Meydanı'nın altı buçuk kilometre kuzeyindedir.</p>

  <p>Elizabeth Sinskey özel hava taşımacılığının avantajları sayesinde on dakika önce inmiş ve daha önce kendisine telefon eden yabancı tarafından gönderilmiş olan siyah bot Dubois SR52 Blackbird ile lagünde ilerliyordu.</p>

  <p><i>Amir.</i></p>

  <p>Bütün gün minibüsün arkasında seyahat etmiş olan Sinskey, deniz havasıyla canlandığını hissetti.</p>

  <p>Yüzünü tuzlu rüzgâra doğru dönünce gümüş rengi saçları geriye doğru uçuşmaya başladı. Son iğnesinin üzerinden yaklaşık iki saat geçmişti ve sonunda kendine geliyordu. Elizabeth Sinskey geçen akşamdan beri ilk kez kendisi gibi hissediyordu.</p>

  <p>Ajan Brüder, ekibindeki adamlarla birlikte yanında oturuyor, hiçbiri konuşmuyordu. Bu sıra dışı randevuyla ilgili endişeleri varsa bile düşüncelerinin bir değeri yoktu ve kararın kendilerine ait olmadığını bildikleri için susuyorlardı.</p>

  <p>Bot hızla ilerlerken sağda büyük bir ada belirdi. Kıyı şeridi alçak tuğla binalar ve baca borularıyla doluydu. Elizabeth, meşhur cam üfleme fabrikalarını hatırlayarak, <i>Murano,</i> diye içinden geçirdi.</p>

  <p>İçinde derin bir acı hissederek, <i>geri döndüğüme inanamıyorum,</i> diye düşündü. <i>Tam tur.</i></p>

  <p>Yıllar önce tıp fakültesindeyken nişanlısıyla birlikte Venedik'e gelmiş ve Murano Cam Müzesi'ni ziyaret etmişti. Orada, nişanlısı üfleme camdan çok güzel bir mobil heykel görmüş ve masumca, bir gün bunun gibi bir şeyi bebeklerinin odasına asmak istediğini söylemişti. Böyle önemli bir sırrı çok uzun zamandır sakladığı için vicdan azabı çeken Elizabeth sonunda ona çocukluğundaki astım krizlerinden ve üreme sistemini mahveden glukokortikoid tedavisinden bahsetmişti.</p>

  <p>Elizabeth, genç adamın kalbinin taş kesmesine daha önce dürüst davranmayışmını mı, yoksa kısırlığının mı neden olduğunu hiçbir zaman öğrenememişti. Ama bir hafta sonra Venedik'ten ayrılırken parmağında nişan yüzüğü yoktu.</p>

  <p>Kalbini kıran geziden ona kalan tek hatıra lapis lazuli nazarlığıydı. Asklepios'un Asası, onun durumunda acı veren tıbbın sembolüydü. Ve Elizabeth onu aldığından beri boynundan çıkarmamıştı.</p>

  <p><i>Kıymetli nazarlığım,</i> diye düşündü. <i>Çocuklarını doğurmamı isteyen adamdan bir ayrılık hediyesi.</i></p>

  <p>Venedik adaları artık ona hiç romantik gelmiyordu. Tenha köyleri ona aşkı değil, bir zamanlar vebayı kontrol altında tutmak için üzerlerinde kurulan karantina kolonilerini hatırlatıyordu.</p>

  <p>Blackbird botu, San Pietro Adası'nın yanından hızla geçerken Elizabeth derin bir kanala demirlemiş ve gelişlerini bekliyor gibi görünen kocaman bir yatın tam üzerine doğru gittiklerini fark etti.</p>

  <p>Gri renkli gemi Amerikan ordusunun gizli harekât programından fırlamış gibiydi. Arkasına yazılmış isimden ne tür bir gemi olduğu anlaşılmıyordu.</p>

  <p><i>Tlıe Mendacium?</i></p>

  <p>Gemi gittikçe yaklaştı ve Sinskey sonunda kıç taraftaki güvertede tek başına duran bir figür gördü. Ufak tefek, yanık tenli yalnız bir adam dürbünle onları izliyordu. Bot, <i>The Mendacium'</i>un kıç tarafındaki geniş iskele platformuna yaklaşırken adam onları karşılamak için merdivenlerden inmeye başladı.</p>

  <p>Güneşten kavrulmuş adam nazikçe elini sıkarken, "Dr. Sinskey, gemiye hoş geldiniz," dedi. Avuçları yumuşak ve pürüzsüzdü, bir denizcinin ellerine hiç benzemiyordu. "Geldiğiniz için minnettarım. Lütfen beni izleyin."</p>

  <p>Grup, güverteleri çıkarken Sinskey yoğun çalışma ofislerine benzer odalar gördü. Tuhaf gemi, insanlarla doluydu; ama hiçbiri <i>dinlenmiyor,</i> hepsi çalışıyordu.</p>

  <p><i>Ne üzerinde çalışıyorlar?</i></p>

  <p>Merdivenleri tırmanmaya devam ederlerken, Sinskey dev motorların çalıştığını duydu ve hareket eden geminin çıkardığı köpüklü dümen suyunu gördü.</p>

  <p>Tedirginlikle, <i>nereye gidiyoruz,</i> diye düşündü.</p>

  <p>Adam, Sinskey'ye bakarak adamlarına, "Dr. Sinskey ile yalnız konuşmak istiyorum," dedi. "Eğer sizin için de bir sakıncası yoksa?"</p>

  <p>Elizabeth başıyla onay verdi.</p>

  <p>Brüder araya girip, "Efendim," dedi. "Dr. Sinskey'nin geminin doktoru tarafından muayene edilmesini öneriyorum. Birtakım tıbbi..."</p>

  <p>Sinskey, "Ben iyiyim," diye araya girdi. "Gerçekten. Çok teşekkür ederim."</p>

  <p>Amir, Brüder'e uzun uzun baktıktan sonra üzerinde yiyecek ve içeceklerin bulunduğu masayı gösterdi. "Biraz soluklan. Buna ihtiyacın olacak. Kısa bir süre sonra kıyıya döneceksin."</p>

  <p>Amir konunun daha fazla uzamasına fırsat tanımayarak sırtını ajana döndü ve Sinskey'yi birinci sınıf kamara ve çalışma odasına götürüp arkasından kapıyı kapattı.</p>

  <p>Barı göstererek, "İçki?" diye sordu.</p>

  <p>Hâlâ etrafındaki tuhaflıklara bir anlam vermeye çalışan Elizabeth başını hayır anlamında salladı. <i>Bu adam kim? Burada ne yapıyor?</i></p>

  <p>Ev sahibi, parmaklarını çenesinin altına koymuş onu inceliyordu. "Müşterim Bertrand Zobrist'in sizden 'gümüş saçlı şeytan' diye bahsettiğini biliyor muydunuz?"</p>

  <p>"Benim de ona uygun bulduğum birkaç isim var."</p>

  <p>Adam hiç tepki vermeden masasına doğru yürüyüp büyük bir kitabı işaret etti. "Buna bir göz atmanızı istiyorum."</p>

  <p>Sinskey yanına gidip büyük kitaba baktı. Dante'nin <i>Cehennem'</i>i? Dış İlişkiler Konseyi'ndeki karşılaşmalarında Zobrist'in, kendisine gösterdiği korkunç ölüm resimlerini hatırladı.</p>

  <p>"Zobrist bunu bana iki hafta önce verdi. Bir şey yazmış."</p>

  <p>Sinskey kitabın baş sayfasına elyazısıyla yazılmış notu inceledi. Zobrist tarafından imzalanmıştı.</p>

  <blockquote style="margin: 20px 0 20px 40px; border: none; padding: 0px;">
    <p><i>Sevgili dostum, bu yolda bana yardım ettiğin için teşekkür ederim.</i></p>

    <p><i>Dünya da sana teşekkür ediyor.</i></p>
  </blockquote>

  <p>Sinskey ürperdiğini hissetti. "Hangi yolu bulmasına yardım ettiniz?"</p>

  <p>"Hiçbir fikrim yok. Daha doğrusu birkaç saat öncesine kadar hiçbir fikrim yoktu."</p>

  <p>"Peki şimdi?"</p>

  <p>"Şimdi protokolde bir istisna yaptım... ve size ulaştım."</p>

  <p>Sinskey uzun bir yoldan gelmişti ve üstü kapalı konuşmaları kaldıracak halde değildi. "Bayım, kim olduğunuzu veya neden bu gemide olduğunuzu bilmiyorum; ama bana bir açıklama borçlusunuz. Bana, Dünya Sağlık Örgütü tarafından aranan bir adamı neden sakladığınızı anlatın."</p>

  <p>Sinskey'nin öfkeli ses tonuna karşılık adam ölçülü bir fısıltıyla cevap verdi. "Karşıt amaçlar için çalıştığımızın farkındayım; ama geçmişi unutmamızı öneriyorum. Geçmiş geçmişte kaldı. Gelecek ise, bizim yakın ilgimize gereksinim duyuyor."</p>

  <p>Adam bunu söyledikten sonra minik kırmızı bir flaş disk çıkarıp bilgisayarına taktı ve ona oturmasını işaret etti. "Bertrand Zobrist bu videoyu hazırlamış ve kendisi için bu kaydı yarın tüm dünyaya yaymamı istemiş."</p>

  <p>Bir karşılık vermesine fırsat kalmadan bilgisayar ekranı karardı ve Sinskey hafif bir su çırpıntısı duydu. Karanlığın içinden bir görüntü belirmeye başladı: Suyla dolu bir mağaranın içi... bir yeraltı gölü. Su tuhaf bir şekilde içeriden aydınlatılmış gibiydi... garip bir kırmızılıkla parlıyordu.</p>

  <p>Çırpıntı sesi devam ederken kamera suya dalıyor ve mağaranın kum ve çamur kaplı zeminine odaklanıyor. Zeminde parlak, dikdörtgen bir levhanın üzerinde bir yazı, tarih ve isim yazıyor.</p>

  <p>BURADA, BU TARİHTE,<br />
  DÜNYA SONSUZA DEK DEĞİŞTİ.</p>

  <p>Tarih, ertesi gündü. İsim, Bertrand Zobrist'ti.</p>

  <p>Elizabeth Sinskey ürperdiğini hissetti. "Burası neresi?!" diye sordu. "Bu yer nerede?!"</p>

  <p>Amir karşılık olarak ilk kez bir tepki verdi. Derin bir nefes alarak hayal kırıklığı ve endişesini ifade etti. "Dr. Sinskey," dedi. "Bu sorunun cevabını sizin bilebileceğinizi umut ediyordum."</p>

  <p><br /></p>

  <p>Bir buçuk kilometre uzakta, Riva degli Schiavoni'nin nehir kıyısındaki yürüme yolunda deniz manzarası biraz değişmişti. Dikkatle bakan biri dev gri yatın doğuya doğru ilerlediğini fark edebilirdi. Şimdi, San Marco Meydanı'na doğru gidiyordu.</p>

  <p>FS-2080 endişeyle, <i>The Mendacium,</i> diye düşündü.</p>

  <p>Gri gövdesini tanımamak imkânsızdı.</p>

  <p><i>Amir geliyor... ve zaman daralıyor.</i></p>
</body>
</html>
