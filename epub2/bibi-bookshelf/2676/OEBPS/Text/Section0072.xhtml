<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>64. Bölüm</h1>

  <p>Laurence Knowlton içine sular serpildiğini hissetti.</p>

  <p><i>Amir, Zobrist'irı kaydını izlemeye karar verdi.</i></p>

  <p>Knowlton kırmızı flaş diskin adeta üzerine atlayıp bilgisayarına taktı. Yönetici, Zobrist'in on dakikalık tuhaf mesajının ağırlığı altında eziliyordu ve başka bir çift gözün kaydı izlemesi için can atıyordu.</p>

  <p><i>Sorumluluk artık sadece benim üzerimde olmayacak.</i></p>

  <p>Knowlton kaydı başlatırken nefesini tuttu.</p>

  <p>Ekran karardı ve Knowlton'ın bölmesini, yavaşça çarpan suyun çırpıntı sesi doldurdu. Kamera yeraltmdaki mağaranın kırmızımsı sisi arasında ilerledi. Amir belirgin bir tepki vermemesine rağmen Knowlton, onun hem şaşırdığını hem de tedirgin olduğunu hissetti.</p>

  <p>Kamera ilerlemeden, suyun yüzeyine doğru döndü. Suya dalıp alçaldıktan sonra zemindeki parlak plaka göründü.</p>

  <p>BURADA, BU TARİHTE,<br />
  DÜNYA SONSUZA DEK DEĞİŞTİ.</p>

  <p>Amir biraz ürpermişti. Tarihe bakarak, "Yarın," diye fısıldadı. "Peki, 'burası'nın neresi olduğunu biliyor muyuz?"</p>

  <p>Knowlton başını hayır anlamında iki yana salladı.</p>

  <p>Kamera şimdi sola dönmüş, jölemsi sarımtırak kahverengi bir sıvıyla dolu plastik torbayı gösteriyordu.</p>

  <p>"Bu da nedir?!" Amir suyun altında, iple bağlanmış uçuşan bir balon gibi asılı duran baloncuğa bakarken sandalye çekip oturdu.</p>

  <p>Kaydın görüntüsü devam ederken odaya rahatsız edici bir sessizlik çöktü. Kısa bir süre sonra ekran karardı ve sonra tuhaf, gaga burunlu gölge, mağaranın duvarında belirip esrarengiz dilinde konuşmaya başladı.</p>

  <p><i>Ben Gölge'yim.</i></p>

  <p><i>Yeraltına çekilmiş olan ben, dünyayla yerin altından konuşmalıyım; kan kırmızısı suların yıldızları yansıtmayan lagünde biriktiği bu karanlık mağaraya sürgün edildim.</i></p>

  <p><i>Ama burası benim cennetim... Kırılgan çocuğum için mükemmel bir rahim.</i></p>

  <p><i>Cehennem.</i></p>

  <p>Amir başını kaldırıp, "Cehennem mi?" diye sordu.</p>

  <p>Knowlton omzunu silkti. "Söylediğim gibi, çok rahatsız edici."</p>

  <p>Amir gözlerini ekrana çevirip dikkatle izlemeye devam etti.</p>

  <p>Gaga burunlu gölge birkaç dakika daha salgınlardan, nüfusun arındırılmasından, kendisinin gelecekteki şerefli rolünden, kendisini durdurmaya çalışan cahil ruhlarla savaşından ve dünyayı kurtarmanın tek yolu olan etkin eylemini anlayan birkaç vefakâr insandan bahsetti.</p>

  <p>Bu savaş her neyle ilgiliyse, Knowlton bütün sabah Konsorsiyum'un yanlış tarafta savaşıp savaşmadığını sorgulamıştı.</p>

  <p>Ses konuşmaya devam etti.</p>

  <p><i>Kurtuluş için bir başyapıt hazırladım; ama gayretlerim trompet sesleri ve şöhretle değil, ölüm tehditleriyle ödüllendirildi.</i></p>

  <p><i>Ölümden korkmuyorum... çünkü ölüm hayalcileri şehit mertebesine yükseltir... asil fikirleri güçlü eylemlere dönüştürür.</i></p>

  <p><i>İsa. Sokrates. Martin Luther.</i></p>

  <p><i>Bir gün onlara katılacağım.</i></p>

  <p><i>Yarattığım başyapıt Tanrı'nın eseridir... Bu eser, onu yaratmam için ihtiyacım olan aklı, araçları ve cesareti bana veren Tanrı'dan bir hediyedir.</i></p>

  <p><i>Artık gün yaklaşıyor.</i></p>

  <p><i>Cehennem altımda uyuyor... khthonik canavarların ve Erinye'lerin gözetiminde, suyu bol rahminden doğmaya hazırlanıyor.</i></p>

  <p><i>Erdemli eylemlerime rağmen, ben de sizin gibi günaha yabancı değilim. Ben bile yedi günahın en kötüsünden suçluyum; çok az kişinin kurtulabildiği tek günahtan.</i></p>

  <p><i>Kibir.</i></p>

  <p><i>Bu mesajı kaydederek kibrin işkence eden cazibesine yenik düştüm... ve tüm dünyanın eserimi öğrenmesini sağlama almak istedim.</i></p>

  <p><i>Neden olmasın?</i></p>

  <p><i>İnsanoğlu kendi kurtuluşunun kaynağını bilmeli... Geniş cehennem kapılarını sonsuza dek mühürleyen kişinin adını öğrenmeli.</i></p>

  <p><i>Her geçen saat, akıbet daha da netleşiyor. Yerçekimi gibi insafsız olan matematik, pazarlığa tabi değildir. İnsanoğlunu neredeyse yok eden üstel çoğalma onun kurtuluşu olacak. Yaşayan bir organizmanın güzelliği, iyi ya da kötü olsun, Tanrı'nın kuralını bireysel önseziyle izleyecek olmasıdır.</i></p>

  <p><i>Bereketli olun ve üreyin.</i></p>

  <p><i>Ve böylece ateşe... ateşle karşılık veriyorum.</i></p>

  <p>Amir, Knowlton'ın zar zor duyduğu bir fısıltıyla, "Bu kadarı yeterli," dedi.</p>

  <p>"Efendim?"</p>

  <p>"Kaydı durdur."</p>

  <p>Knowlton kaydı durdurdu. "Efendim, aslında en korkunç kısmı sonu."</p>

  <p>"Yeteri kadar izledim." Amir rahatsız görünüyordu. Odada birkaç kez volta attıktan sonra aniden ona doğru döndü. "FS-2080'le temasa geçmeliyiz."</p>

  <p>Knowlton bu fikri kafasında biraz tarttı.</p>

  <p>FS-2080, Amir'in güvendiği bağlantılardan birinin kod adıydı. Zobrist'i, Konsorsiyum'a müşteri olarak gönderen de bu kişiydi. Büyük ihtimalle Amir o sırada FS-2080'in değerlendirmesine güvendiği için kendine kızıyordu. Bertrand Zobrist'in müşteri olarak tavsiye edilmesi Konsorsiyum'un incelikle yapılandırılmış dünyasına kaos getirmişti.</p>

  <p><i>Bu krizin sebebi FS-2080.</i></p>

  <p>Zobrist'in etrafındaki felaket zinciri gittikçe büyüyor ve daha da kötü bir hal alıyordu... Yalnız Korsorsiyum için değil... büyük ihtimalle bütün dünya için.</p>

  <p>Amir, "Zobrist'in gerçek niyetini öğrenmeliyiz," dedi. "Tam olarak ne yarattığını ve bu tehdidin gerçek olup olmadığım bilmek istiyorum."</p>

  <p>Knowlton bu sorulara bir cevap verebilecek tek kişinin FS-2080 olduğunu biliyordu. Bertrand Zobrist'i kimse ondan daha iyi tanıyamazdı. Konsorsiyum'un protokolü bozmasının ve geçen bir sene boyunca farkında olmadan nasıl bir çılgınlığı desteklediğini öğrenmesinin zamanı gelmişti.</p>

  <p>Yönetici, FS-2080 ile doğrudan görüşmenin olası sonuçlarını düşündü. Bağlantıyla iletişime geçmek birtakım riskler taşıyordu.</p>

  <p>Knowlton, "Efendim," dedi. "FS-2080'e ulaşmak istiyorsanız, bunu çok dikkatli bir şekilde yapmalısınız."</p>

  <p>Amir cep telefonunu çıkarırken gözleri öfkeyle parladı. "Dikkatli olma faslım çoktan geçtik."</p>

  <p><br /></p>

  <p>Frecciargento'nun özel kompartımanında iki yol arkadaşıyla birlikte oturan şal desenli kravatlı ve Plume Paris marka gözlüklü adam gittikçe kötüleşen cildini kaşımamak için kendini zor tutuyordu. Göğsündeki ağrı da artmıştı.</p>

  <p>Tren sonunda tünelden çıktığında Langdon'a baktı. Yavaşça gözlerini açarak daldığı hayallerden uyanıyordu. Yanında oturan Sienna, adamın cep telefonuna bakıyordu. Tren hızla tünele girmeden önce sinyal alamadığı için telefonu kısa bir süreliğine bırakmıştı.</p>

  <p>Genç kadın internet araştırmasına devam etmeye hevesli görünüyordu; ama buna fırsat kalmadan telefon aniden titreşmeye başladı, kesik; ama güçlü bir şekilde vızıldıyordu.</p>

  <p>Zil sesini çok iyi tanıyan adam anında telefonu kapıp heyecanını saklamaya çalışarak aydınlanan ekrana baktı.</p>

  <p>Ayağa kalkıp, "Özür dilerim," dedi. "Annem çok hasta. Bu telefona bakmalıyım."</p>

  <p>Sienna ve Langdon anlayışla başlarını salladılar. Adam kompartımandan çıkıp koridordan hızla yakındaki tuvalete doğru yürümeye başladı.</p>

  <p>Tuvalet kapısını kilitleyip telefona cevap verdi. "Alo?"</p>

  <p>Hattın diğer ucundaki ses çok ciddiydi. "Ben Amir."</p>
</body>
</html>
