<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>79. Bölüm</h1>

  <p>Sienna Brooks, Rialto Köprüsü'nün üzerindeki turist kalabalığının arasında ilerlerken tekrar koşmaya başladı. Fondamenta Vin Castello'nun yürüme yolunda batıya doğru tabana kuvvet koşuyordu.</p>

  <p><i>Robert ellerinde.</i></p>

  <p>Askerler Langdon'ı aydınlık bacasından mahzene doğru çekerlerken çaresiz gözlerle kendisine bakışı aklından çıkmıyordu. Onu esir alan kişilerin, bir şekilde tüm öğrendiklerini anlatmaya ikna edeceklerinden hiç şüphesi yoktu.</p>

  <p><i>Biz yanlış ülkedeyiz.</i></p>

  <p>Daha da kötüsü, onu ele geçirenlerin Langon'a durumun içyüzünü açıklamakta hiç vakit kaybetmeyeceklerinden de emindi.</p>

  <p><i>Çok üzgünüm, Robert.</i></p>

  <p><i>Her şey için.</i></p>

  <p><i>Lütfen anla, başka şansım yoktu.</i></p>

  <p>Sienna tuhaf bir şekilde onu şimdiden özlemişti. Venedik kalabalığının arasında içine tanıdık bir yalnızlığın çöktüğünü hissetti.</p>

  <p>Bu yeni bir his değildi.</p>

  <p>Sienna Brooks çocukluğundan beri kendini yalnız hissediyordu.</p>

  <p>Çocukken olağanüstü bir zekâya sahip olan Sienna, büyürken kendini hep yabancı bir diyardaki bir yabancı gibi hissetmişti... Terk edilmiş bir dünyada tutsak kalmış bir uzaylı gibiydi. Arkadaş edinmeye çalışmıştı; ama akranları onun hiç ilgisini çekmeyen saçmalıklarla meşguldüler. Büyüklerine karşı hep saygılı olmaya çalışmıştı; ama çoğu yetişkin ona dünyayla ilgili en basit şeyleri bile kavrayamayan, daha da kötüsü hiç merak etmeyen ve endişelenmeyen yaşlanmış çocuklar gibi geliyordu.</p>

  <p><i>Kendimi bir hiçliğin parçası gibi hissediyordum.</i></p>

  <p>Ve böylece Sienna Brooks bir hayalet olmayı öğrenmişti. Bir bukalemun, kalabalığın içinde herhangi bir yüzü oynayan bir aktris olmayı öğrenmişti. Çocukluk tutkusu olan tiyatro oyunculuğunun, hayatı boyunca en büyük hayalinden, yani başka biri olma isteğinden kaynaklandığına emindi.</p>

  <p><i>Normal biri olma isteği.</i></p>

  <p>Shakespeare'in <i>Bir Yaz Gecesi Rüyası'</i>ndaki performansı kendini bir şeyin parçası gibi hissetmesine yardımcı olmuş, aktörler onu hiç küçümsemeden çok destekleyici davranmışlardı. Ama mutluluğu kısa sürmüş, açılış gecesi sahneden inip gözleri fal taşı gibi açılmış basın mensuplarını gördüğü anda buhar olup uçmuştu. Diğer başrol oyuncuları kimsenin dikkatini çekmeden arka kapıdan sessizce çıkıp gitmişlerdi.</p>

  <p><i>Artık, onlar da ben de nefret ediyorlar.</i></p>

  <p>Sienna yedi yaşma geldiğinde kendine şiddetli depresyon teşhisi koyacak kadar çok şey okumuştu. Ebeveynlerine bunu söylediğinde her zamanki gibi şaşırmışlardı; kızlarının tuhaflıklarına verdikleri tepki buydu. Yine de onu bir psikiyatra götürmeyi ihmal etmemişlerdi. Doktor, Sienna'ya onun kendisine çoktan sorduğu bir sürü şey sormuş ve amitriptilin ve klordiazepoksit karışımı bir ilaç yazmıştı.</p>

  <p>Öfkeden çılgına dönen Sienna kanepeden fırlayarak, 'Amitriptilin mi?" diye haykırmıştı. "Ben daha mutlu olmak istiyorum, zombi olmak istemiyorum!"</p>

  <p>Psikiyatr onun öfkesi karşısında soğukkanlılığını korumuş ve ona ikinci bir öneride bulunmuştu. "Sienna ilaçları almak istemiyorsan, daha bütünsel bir yaklaşımı deneyebiliriz." Biraz duraksadıktan sonra, "Kendini ve bu dünyaya ait olmadığını düşünme döngüsü içine sıkışmışsın," demişti.</p>

  <p>Sienna, "Bu doğru," diye karşılık vermişti. "Kendimi durdurmaya çalışıyorum; ama beceremiyorum!"</p>

  <p>Doktor sakin bir ifadeyle gülümsemişti. "Tabii ki duramazsın. İnsan aklının hiçbir şey düşünmemesi fizyolojik olarak imkânsızdır. Ruhun duyguya ihtiyacı vardır ve ister iyi ister kötü olsun, bu duygu için yakıt aramaya devam eder. Senin sorunun ona yanlış yakıtı vermen."</p>

  <p>Sienna daha önce beyin hakkında bu kadar mekanik terimlerle konuşan birini duymamıştı. Konu çok ilgisini çekmişti. "Ona nasıl başka bir yakıt vereceğim?"</p>

  <p>"Beyninin odak noktasını değiştireceksin," demişti doktor. "Şu anda, çoğunlukla kendini düşünüyorsun. Neden uyum <i>sağlayamadığını...</i> ve ne gibi bir <i>sorunun</i> olduğunu."</p>

  <p>Sienna tekrar, "Bu doğru," demişti. "Ama ben sorunu çözmeye, uyum sağlamaya çalışıyorum. Eğer üzerinde düşünmezsem sorunu çözemem."</p>

  <p>Doktor gülmüştü. "Bence, senin sorunun... sorununun üzerinde düşünmek." Doktor ona kendine odaklanmayı bırakmasını, dikkatini etrafındaki dünyaya ve onun sorunlarına yöneltmesini önermişti.</p>

  <p><i>Ve her şey böyle değişti.</i></p>

  <p>Enerjisini kendisine üzülmeye değil, başka insanlar için üzülmeye akıttı. Bir hayırseverlik hareketine girişti, evsiz barınaklarında çorba dağıttı, körlere kitap okudu. Sienna'nın yardım ettiği insanlar onun farklı olduğunu fark etmediler bile. Birinin onlarla ilgilenmesine minnettardılar.</p>

  <p>Sienna her hafta daha çok çalışıyor, yardımına ihtiyacı olan insanları düşünmekten uyuyamıyordu.</p>

  <p>İnsanlar onu, "Sienna yavaşla!" diye uyarıyorlardı. "Dünyayı kurtaramazsın!"</p>

  <p><i>Ne korkunç bir laf.</i></p>

  <p>Amme hizmetleri sırasında Sienna yerel bir hayırseverler grubunun birkaç üyesiyle tanışmıştı. Filipinler'e yapacakları bir aylık geziye onu da davet ettiklerinde bu fırsatın üzerine atladı.</p>

  <p>Kırsal bölgedeki fakir balıkçılara veya çiftçilere yiyecek dağıtacaklarını hayal ediyordu. Zengin deniz yatakları ve büyüleyici ovaları olan Filipinler'in coğrafi bir güzellik harikası olduğunu okumuştu. Grup, dünyanın en yoğun nüfuslu şehri olan Manila'da izdihamın arasına karıştığında Sienna'nın şaşkınlıktan ağzı açık kalmıştı. Bu boyutta bir yoksulluğu daha önce hiç görmemişti.</p>

  <p><i>Bir kişi nasıl bir fark yaratabilir ki?</i></p>

  <p>Sienna bir kişiyi beslerken yüzlercesi üzgün ifadelerle kendisine bakıyordu. Manila'da altı saat süren trafik sıkışıklığı, boğucu hava kirliliği ve korkunç bir seks ticareti vardı. Seks köleleri genellikle çocuklardı. Aileler en azından karınlarının doyacağı avuntusuyla çocuklarını seks tacirlerine satıyorlardı.</p>

  <p>Çocuk fahişeler, dilenciler, kapkaççılar arasında Sienna etkisiz kaldığını hissetti. Her tarafta insanlığın ilkel hayatta kalma içgüdüsüne yenik düştüğünü görüyordu. <i>İnsanoğlu çaresiz kaldığında... hayvanlaşıyor.</i></p>

  <p>Sienna'nın şiddetli depresyonu geri döndü. Aniden insanoğlunun ne olduğunu anlamıştı; uçurumun kenarındaki bir türdü.</p>

  <p><i>Yanılmışım,</i> diye düşündü. <i>Dünyayı kurtaramam.</i></p>

  <p>Cinnet getirerek kendini şehrin sokaklarına attı. Kendine açık bir alan bulmaya çalışırken insanlara çarpıyor, onları yere düşürüyordu.</p>

  <p><i>İnsan eti beni boğuyor!</i></p>

  <p>Koşarken gözlerin tekrar üzerine çevrildiğini hissetti. Artık uyum sağlayamıyordu. O; uzun boylu, açık tenli, sarışın, atkuyruklu bir kızdı. Erkekler ona çıplakmış gibi bakıyorlardı.</p>

  <p>Bacakları sonunda iflas ettiğinde ne kadar koştuğunun ve nereye vardığının farkında bile değildi. Gözlerindeki yaşı ve çapağı silerken bir gecekondu bölgesinde olduğunu fark etti. Barakalar bir araya getirilip tutturulmuş oluklu metal ve karton parçalarıdan oluşuyordu. Her taraftan bebek ağlamaları ve insan dışkısı kokusu duyuluyordu.</p>

  <p><i>Cehennem kapılarından geçtim.</i></p>

  <p>Boğuk ve alaycı bir ses, arkasından, "Turista!" diye seslendi. <i>"Magkano?"</i><a href="../Text/Section0114.xhtml#Footnote0108" id="Feedback0108"><sup>[108]</sup></a></p>

  <p>Sienna dönüp bakınca kurtlar gibi salyalarını akıtarak kendisine doğru yaklaşmakta olan üç adam gördü. Anında tehlikede olduğunu anlayıp kaçmaya çalıştı; ama hep birlikte üzerine çullandılar.</p>

  <p>Sienna yardım çağırdı; ama çığlıklarına kimse aldırış etmedi. Sadece dört buçuk metre ilerideki yaşlı bir kadın oturmuş, elindeki paslı bıçakla pörsümüş bir soğanın kabuğunu soyuyordu. Kadın, Sienna bağırırken başını kaldırıp bakmadı bile.</p>

  <p>Adamlar onu yakalayıp küçük bir barakanın içine doğru sürüklerken Sienna neler olacağını çok iyi biliyordu. Tüm gücüyle karşı koymaya çalıştı; ama adamlar çok güçlüydüler ve onu eski, kirli bir yatağın üzerine atıp kımıldayamaz hale getirdiler.</p>

  <p>Gömleğini açıp yumuşak tenine dokundular. Sienna çığlık atınca yırttıkları gömleği ağzına öyle bir tıkıştırdılar ki boğulacağını zannetti. Sonra onu döndürüp yüzünü leş gibi kokan yastığa bastırdılar.</p>

  <p>Sienna Brooks böylesine acı dolu bir dünyada, Tanrı'ya inanan masum ruhlara her zaman acımıştı; ama şimdi o da dua ediyordu... hem de tüm kalbiyle.</p>

  <p><i>Lütfen Tanrım, beni kötülüklerden koru.</i></p>

  <p>Dua ederken adamların kahkaha attıklarını, kirli elleriyle blucin pantolonunu aşağı sıyırırlarken kendisiyle dalga geçtiklerini duyabiliyordu. İçlerinden biri sırtına çıktı. Terli ve ağırdı, teri Sienna'nın tenine damlıyordu.</p>

  <p>Sienna, <i>ben bakireyim,</i> diye düşündü. <i>Demek ki, benim için böyle olacakmış.</i></p>

  <p>Aniden sırtındaki adam üzerinden kalktı; alaycı tezahüratlar öfke ve korku haykırışlarına dönüştü.</p>

  <p>Sienna'nın sırtına yukarıdan damlayan sıcak ter... birden kırmızı damlacıklar halinde yatağa akmaya başladı.</p>

  <p>Sienna neler olduğunu görmek için arkasını döndüğünde yaşlı kadının yarısı soyulmuş soğan ve paslı bıçakla saldırganın başında dikildiğini gördü. Adamın sırtından kanlar akıyordu.</p>

  <p>Yaşlı kadın tehditkâr gözlerle diğerlerine bakarak kanlı bıçağını havada sallayınca adamlar hemen kaçıştılar.</p>

  <p>Yaşlı kadın tek bir kelime etmeden Sienna'nın giysilerini toplamasına ve giyinmesine yardım etti.</p>

  <p>Sienna yaşlı gözlerle, <i>"Salamat,"</i> diye fısıldadı. "Teşekkür ederim."</p>

  <p>Yaşlı kadın kulağına hafifçe vurarak sağır olduğunu anlatmaya çalıştı.</p>

  <p>Sienna ellerini birleştirip gözlerini kapattı ve saygısını göstermek için eğildi. Gözlerini açtığında kadın gitmişti.</p>

  <p>Sienna grubun diğer üyelerine veda bile etmeden hemen Filipinler'den ayrıldı. Başına gelenlerden kimseye bahsetmedi. Olayı yok sayarsa, anının silineceğini düşündü; ama bu her şeyi daha da kötüleştirdi. Aylar sonra geceleri hâlâ kâbuslar görüyordu ve artık hiçbir yerde kendini güvende hissetmiyordu. Dövüş sporları dersleri aldı ve öldürücü <i>dim mak</i> tekniğinde ustalaştı; ama nereye gitse kendini hâlâ tehlikede hissediyordu.</p>

  <p>Depresyonu katlanarak geri döndü ve sonunda uyumayı hepten bıraktı. Ne zaman saçını taraşa öbek öbek döküldüğünü fark etti. Her geçen gün daha çok saçı dökülüyordu. Haftalar içinde artık neredeyse kel kalmıştı. Semptomlara dayanarak kendi kendine telogen effluvium teşhisi koydu. Bu, stres kaynaklı saç dökülmesiydi ve insanın stresini tedavi etmesinden başka bir tedavisi de yoktu. Ama ne zaman aynaya baksa kel kafasını görüyor ve kalp atışlarının hızlandığını hissediyordu.</p>

  <p><i>Yaşlı bir kadına benziyorum!</i></p>

  <p>Sonunda, kafasını kazıtmaktan başka çaresi kalmadı. Artık yaşlı görünmüyordu. Sadece hasta görünüyordu. Kanser hastası gibi görünmemek için sarı bir peruk aldı ve atkuyruğu yaparak kafasına taktı. En azından yine kendisi gibi görünüyordu.</p>

  <p>Ama, Sienna Brooks içeriden değişmişti.</p>

  <p><i>Ben hasarlıyım.</i></p>

  <p>Geçmişi arkasında bırakmak için umutsuz bir çabayla Amerika'ya gidip tıp fakültesine yazıldı. Tıbba her zaman bir ilgisi olmuştu ve doktor olursa kendini faydalı hissedeceğini, en azından bu dünyanın acısını azaltmak için <i>bir şeyler</i> yaptığını hissedeceğini umut etmişti.</p>

  <p>Uzun çalışma saatlerine rağmen okul ona kolay geldi. Sınıf arkadaşları çalışırken o, fazladan para kazanmak için yarızamanlı bir oyunculuk işi buldu. Eser kesinlikle bir Shakespeare değildi; ama Sienna'nın lisan ve ezber yeteneği sayesinde oyunculuk ona bir iş gibi değil, kim olduğunu unutabileceği ve başka biri olabileceği bir ibadethane gibi gelmişti.</p>

  <p>Herhangi biri.</p>

  <p>Sienna konuşabildiği andan itibaren kimliğinden kaçmaya çalışıyordu. Çocukken ilk ismi olan Felicity yerine Sienna'yı tercih etmişti. Felicity mutlu anlamına geliyordu ve o kendisinin mutlulukla yakından uzaktan bir ilgisi olmadığını biliyordu.</p>

  <p>Kendi kendine, <i>sorunlarına odaklanmaktan vazgeç,</i> diye hatırlattı. <i>Dünyanın sorunlarına odaklan.</i></p>

  <p>Kalabalık Manila sokaklarında yaşadığı panik atak, aşırı nüfus ve dünya nüfusu konularından endişe duymasına neden olmuştu. Dünya nüfusu hakkında çok ilerici teorileri olan genetik mühendisi Bertrand Zobrist'in yazılarını da o zaman keşfetti.</p>

  <p>Kitabını okurken, <i>o bir dâhi,</i> diye düşünmüştü. Başka bir insan hakkında daha önce hiç böyle hissetmemişti. Zobrist'in yazılarını okudukça ruh eşinin kalbini okuduğunu hissediyordu. Zobrist'in</p>

  <p>"Dünyayı Kurtaramazsın" başlıklı makalesi, herkesin ona çocukken söylediği şeyi hatırlatıyordu... ama Zobrist bunun tam tersine inanıyordu.</p>

  <p>Zobrist, <i>"Dünyayı KURTARABİLİRSİN,"</i> diye yazmıştı. <i>"Eğer sen kurtarmazsan, kim kurtaracak? Eğer şimdi kurtarmazsan, ne zaman kurtaracaksın?"</i></p>

  <p>Sienna, Zobrist'in matematiksel denklemlerini çalıştı, onun Malthus felaketi ve türlerin yaklaşmakta olan çöküşü ile ilgili tahminlerini okuyarak kendini eğitti. Sienna yüksek düzeyli spekülasyonlardan hoşlanıyordu; ama matematiksel olarak kanıtlanan, belirgin ve kaçınılmaz olan geleceği gördükçe stres seviyesi artıyordu.</p>

  <p><i>Neden kimse bunun yaklaştığını anlamıyor?</i></p>

  <p>Fikirleri onu korkutsa da Zobrist'i takıntı haline getirmişti. Sunumlarını izliyor, yazdığı her şeyi okuyordu. Amerika'da bir konuşma yapacağını duyunca gidip onu görmesi gerektiğine karar verdi. Ve o akşam tüm dünyası değişti.</p>

  <p>O sihirli akşamı hatırlayınca yüzü bir gülümsemeyle aydınlandı ve anlık bir mutluluk hissetti. Bu, birkaç saat önce Langdon ve Ferris ile birlikte trende giderlerken çok net hatırladığı akşamdı.</p>

  <p><i>Chicago. Kar fırtınası.</i></p>

  <p><i>Altı yıl önce ocak ayı... ama hâlâ dün gibi geliyor. Kar tepecikleri arasından kör edici kar beyazına karşı yakamı kaldırmış bir halde rüzgâra açık Magnificent Mile boyunca yürüyorum. Soğuğa rağmen kendime hiçbir şeyin beni yolumdan alıkoyamayacağını söylüyorum. Bu akşam muhteşem Bertrand Zobrist'in konuşmasını dinleyeceğim... canlı olarak.</i></p>

  <p><i>Bertrand sahneye çıktığında salon neredeyse boş... Uzun boylu... çok uzun boylu... derinliklerinde dünyanın bütün gizemlerini barındıran ateşli yeşil gözleri var.</i></p>

  <p><i>"Boş konferans salonunun canı cehenneme," diyor. "Hadi, hep birlikte bara gidelim!"</i></p>

  <p><i>Ve sonra bir avuç insan barda sessiz bir köşeye oturuyoruz. O genetikten, nüfustan ve son tutkusu olan transhümanizmden bahsediyor.</i></p>

  <p><i>İçkiler su gibi akarken, kendimi bir rock yıldızıyla özel bir görüşme yapıyormuş gibi hissediyorum. Zobrist ne zaman bana baksa, yeşil gözleri içimde beklenmedik bir duyguyu ateşliyor... derin bir cinsel çekimi.</i></p>

  <p><i>Bu benim için tamamıyla yeni bir his.</i></p>

  <p><i>Ve sonra yalnız kalıyoruz.</i></p>

  <p><i>İçkiden hafif çakırkeyif bir halde, "Bu akşam için teşekkür ederim," diyorum. "Harika bir öğretmensiniz."</i></p>

  <p><i>"Yağcılık ha?" Zobrist gülümseyip bana yaklaşıyor, dizlerimiz birbirine değiyor. "Seni istediğin her yere götürür."</i></p>

  <p><i>Flört etmek çok uygunsuz; ama karlı bir gecede tenha bir Chicago otelindeyiz ve tüm dünya sanki durmuş gibi.</i></p>

  <p><i>Zobrist, "Odamda bir içkiye ne dersin?" diyor.</i></p>

  <p><i>Donup kalıyorum. Far ışığına yakalanmış bir tavşan gibi baktığımın farkındayım.</i></p>

  <p><i>Zobrist'in gözleri sıcak bir ifadeyle titreşiyor. "Dur, tahmin edeyim," diye fısıldıyor. "Daha önce hiç ünlü bir adamla birlikte olmadın."</i></p>

  <p><i>Kızardığımı hissediyor, utancımı, heyecanımı ve korkumu gizlemeye çalışıyorum. Ona, "Dürüst olmak gerekirse," diyorum.</i></p>

  <p><i>"Daha önce hiç, bir <b>erkek</b>le birlikte olmadım."</i></p>

  <p><i>Zobrist gülümseyerek daha da yaklaşıyor. "Ne beklediğini bilmiyorum; ama lütfen ilkin olmama izin ver."</i></p>

  <p><i>O anda çocukluğumun tüm cinsel korkuları ve hayal kırıklıkları kayboluyor... buhar olup karlı geceye karışıyor.</i></p>

  <p><i>Sonra, çıplak bir halde onun kollarında yatıyorum.</i></p>

  <p><i>"Rahatla Sienna," diye fısıldıyor ve sonra sabırlı elleriyle tecrübesiz bedenimde daha önce hiç hissetmediğim duygular uyandırıyor.</i></p>

  <p><i>Zobrist'in koruyucu kolları arasında yatarken sanki dünyadaki her şey sonunda yoluna girmiş gibi hissediyor ve hayatımın bir amacı olduğunu anlıyorum.</i></p>

  <p><i>Aşkı buldum.</i></p>

  <p><i>Ve onun peşinden her yere gideceğim.</i></p>
</body>
</html>
