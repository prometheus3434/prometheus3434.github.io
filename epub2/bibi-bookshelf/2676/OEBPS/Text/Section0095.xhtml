<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>87. Bölüm</h1>

  <p>Yağmur artık Ayasofya'nın kubbesini dövüyordu.</p>

  <p>Yaklaşık bin yıl boyunca dünyanın en büyük kilisesi olmuştu; bugün bile daha büyük bir şeyi hayal etmek güçtü. Burayı yeniden gören Langdon, İmparator Justinianos'un Ayasofya'yı tamamlayınca bir adım geri gidip gururla, "Süleyman, seni geçtim," dediğini hatırladı.</p>

  <p>Sinskey ile Brüder yaklaştıkça daha da yükselen bu anıt yapıya doğru kararlı adımlarla ilerliyordu.</p>

  <p>Buradaki patikaların kenarlarına Fatih Sultan Mehmet'in ordularının kullandığı toplar dizilmişti; bu dekor, binanın fetih zamanında kanlı sahnelere şahit olduğunu ve binanın daha sonra, galip gelen güçlerin manevi ihtiyaçlarına hizmet ettiğini hatırlatıyordu.</p>

  <p>Güney cepheye yaklaştıklarında Langdon sağ tarafındaki üç kubbeli, silo benzeri eklentilere baktı. Bunlar, padişahların türbeleriydi ki, içlerinden biri, yüzden fazla çocuğu olduğu söylenen III. Murat'a aitti.</p>

  <p>Çalan cep telefonu sessizliği bozdu. Ajan Brüder telefonunu çıkarıp, arayanın kim olduğuna baktıktan sonra kısa bir cevap verdi. "Bir şey var mı?"</p>

  <p>Söylenenleri dinlerken başını hayretle iki yana salladı. "Bu nasıl olur?" Biraz daha dinleyip içini çekti. "Tamam, bana haber verin. İçeri giriyoruz." Telefonu kapattı.</p>

  <p>Sinskey, "Ne olmuş?" diye sordu.</p>

  <p>Etrafa bakman Brüder, "Gözlerinizi açık tutun," dedi. "Başkaları da olabilir." Bakışlarını yeniden Sinskey'ye çevirdi. "Galiba Sienna Brooks da İstanbul'daymış."</p>

  <p>Langdon, adama baktı. Hem Sienna'nın Türkiye'ye gelmenin bir yolunu bulmuş olmasına, hem de Venedik'ten kaçabilmesine şaşırmıştı. Bertrand Zobrist'in planı gerçekleşsin diye yakalanmayı ve hatta ölmeyi göze alıyordu.</p>

  <p>Onun kadar endişeli görünen Sinskey, Brüder'e daha fazla soru sormaya hazırlanıyormuş gibi derin bir nefes aldı; ama yeniden düşününce vazgeçip, Langdon'a döndü. "Ne taraftan?"</p>

  <p>Langdon binanın sol taraflarında kalan güneybatı köşesini gösterdi. "Şu tarafta," dedi.</p>

  <p>Müzedeki bağlantılarıyla buluşma yeri, namazdan önce Müslümanların abdest aldığı gösterişli bir şadırvandı.</p>

  <p>Onlar yaklaşırken bir adam, "Profesör Langdon!" diye seslendi.</p>

  <p>Çeşmenin üstünü örten sekizgen çatının altından çıkan Türk adam, gülümsüyordu. Kollarını heyecanla salladı. "Profesör, buradayım!"</p>

  <p>Langdon ile diğerleri hemen yanına gittiler.</p>

  <p>"Merhaba, ismim Mirsat," derken İngilizceyi aksanlı konuşan sesinden heves taşıyordu. Hafifçe dökülmüş saçları, öğretmen gözlükleri ve gri takım elbisesiyle ince bir adamdı. "Büyük şeref duydum."</p>

  <p>Mirsat'ın elini sıkan Langdon, "O şeref bize ait," dedi. "Bu kadar kısa sürede böyle misafirperverlik gösterdiğiniz için teşekkürler."</p>

  <p>"Evet, evet!"</p>

  <p>Mirsat'ın elini sıkan Dr. Sinskey, "Ben Elizabeth Sinskey," dedi ve Brüder'i gösterdi. "Ve bu bey de Christoph Brüder. Profesör Langdon'a yardım etmek için buradayız. Uçağımız geciktiği için üzgünüm. Bizi ağırladığınız için çok naziksiniz."</p>

  <p>"Lütfen! Lafı bile olmaz!" Mirsat coşkusunu belli ediyordu. "Profesör Langdon için her zaman özel bir tur rehberliği yapabilirim. Onun yazdığı <i>İslam Dünyasındaki Hıristiyan Sembolleri</i> kitabı, müzenin hediyelik eşya dükkânında en sevilen kitaplardan biri."</p>

  <p>Langdon, <i>gerçekten de öyle mi,</i> diye düşündü. <i>Şimdi bu kitabın yeryüzünde bulunduğu bir yeri öğrenmiş oldum.</i></p>

  <p>"Başlayalım mı?" diye soran Mirsat, onlara peşinden gelmelerini işaret etti.</p>

  <p>Küçük bir açık alandan ilerleyen grup, normal turist girişinden geçip binanın asıl ana girişine doğru ilerledi: devasa bronz kapıları olan üç kemerli geçit.</p>

  <p>Silahlı iki güvenlik görevlisi onları bekliyordu. Mirsat'ı görünce kapılardan birini açtılar.</p>

  <p>Langdon'ın aşina olduğu birkaç Türkçe sözden birini söyleyen Mirsat, "Sağ olun," dedi. Bu, kibar bir teşekkürdü.</p>

  <p>Grup girince görevlilerin arkalarından kapattığı ağır kapıların sesi, içeride yankılandı.</p>

  <p>Langdon ile diğerleri şimdi Ayasofya'nın narteksinde duruyorlardı. Burası, Hıristiyan kiliselerinde sıklıkla rastlanan ve ilahi olanla olmayan arasında tampon görevi gören dar bir bekleme odasıydı.</p>

  <p>Langdon bunlara genellikle <i>dini hendek</i> derdi.</p>

  <p>Grup karşı tarafta duran başka bir dizi kapıya doğru yürüdü ve Mirsat içlerinden birini açtı.</p>

  <p>Langdon bu kapının arkasında, görmeyi beklediği mabet yerine ilkinden biraz daha büyük olan ikinci bir narteks gördü.</p>

  <p>Ayasofya'nın dış dünyadan iki seviyede korunduğunu unutmuş olan Langdon, <i>eksonarteks,</i> diye düşündü.</p>

  <p>Duvarları, zarif şamdanların ışığında parlayan cilalı taştan yapılmış olan eksonarteks, ziyaretçiyi göreceklerine hazırlar gibi, diğer narteksten daha gösterişliydi. Bu sakin yerin son bulduğu yerde, üzerinde harikulade mozaiklerin yer aldığı dört kapı vardı.</p>

  <p>Langdon her zaman bu mozaiklerin hayranlık verici olduğunu düşünürdü.</p>

  <p>Mirsat en geniş kapıya doğru yürüdü: bronz kaplı devasa bir giriş. Coşkuyla, "İmparator Kapısı," diye fısıldadı. "Bizans zamanında bu kapıyı sadece imparator kullanabiliyordu. Turistler genellikle buradan geçmez; ama bu özel bir gece."</p>

  <p>Mirsat kapıya uzandıktan sonra duraksadı. "Girmeden önce sormak istiyorum," diye fısıldadı.</p>

  <p>"İçeride görmek istediğiniz özel bir şey var mı?"</p>

  <p>Langdon, Sinskey ve Brüder birbirlerine baktılar.</p>

  <p>Langdon, "Evet," dedi. "Elbette görülecek çok şey var; ama biz Enrico Dandolo'nun mezarıyla başlamak istiyoruz."</p>

  <p>Mirsat sanki yanlış anlamış gibi başını yana eğdi. "Anlayamadım? Dandolo'nun mezarını mı görmek istiyorsunuz?"</p>

  <p>"Evet öyle."</p>

  <p>Mirsat kederlenmiş gibi baktı. "Ama bayım... Dandolo'nun mezarı çok yalındır. Ne sembol vardır ne de başka bir şey. Görülecek en güzel yer olduğunu söyleyemem."</p>

  <p>Langdon kibarca, "Bunu biliyorum," dedi. "Yine de bizi oraya götürebilirseniz çok memnun olacağız."</p>

  <p>Uzun bir süre Langdon'ı inceleyen Mirsat, bakışlarını kapının tam üstündeki mozaiğe kaldırdı. Mozaikte Pantokrator İsa'nın resmi vardı: sağ eliyle kutsarken sol elinde Yeni Ahit'i tutan İsa'nın ikonik görüntüsü.</p>

  <p>Sonra, sanki birden aydınlanmış gibi Mirsat'ın dudakları bilmiş bir tebessümle kıvrıldı ve parmağını sallamaya başladı. "Akıllı adamsınız! Çok akıllı!"</p>

  <p>Langdon bakakalmıştı. "Anlayamadım?"</p>

  <p>"Endişelenmeyin profesör," dedi. "Kimseye <i>gerçekten</i> neden burada olduğunuzu söylemeyeceğim."</p>

  <p>Sinskey ile Brüder, Langdon'a şaşkınlıkla baktılar.</p>

  <p>Mirsat kapıyı açıp onları içeri alırken Langdon sadece omzunu silkebildi.</p>
</body>
</html>
