<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>14. Bölüm</h1>

  <p>Havada duran eliyle kemik silindiri sımsıkı tutan Langdon, kıpırdamadan durdu. Tüpün ucundaki cam, hiç şüphesiz ışığı emiyor, içindekiler sanki canlanmış gibi parlıyordu.</p>

  <p>Bir anda içindeki ışık karardı.</p>

  <p>Sienna sık nefesler alarak yaklaştı. Başını yana eğip kemiğin içindeki, görünen kısmı inceledi.</p>

  <p>"Bir daha eğ," dedi. "Çok yavaş."</p>

  <p>Langdon kemiği nazikçe baş aşağı çevirdi. Küçük bir nesne, bir kez daha kemiğin içinde tıkırdayıp durdu.</p>

  <p>"Bir daha," dedi. "Nazikçe."</p>

  <p>Langdon aynı işlemi tekrarlayınca tüp bir kez daha tıkırdadı. Bu kez, içindeki cam zayıf bir ışıkla kısa bir süre parlayıp tekrar söndü.</p>

  <p>Sienna, "Deney tüpü olmalı," dedi. "İçinde karıştırıcı bilye var."</p>

  <p>Langdon sprey boyalardaki karıştırıcı bilyelere aşinaydı; bu tür kutularda, sallandığında boyanın karışmasına yardımcı olan bilyeler bulunurdu.</p>

  <p>Sienna açıklamaya çalıştı. "İçinde fosforlu kimyasal bileşenler olmalı veya tetiklendiğinde parlayan biyoluminesans bir organizma."</p>

  <p>Langdon'ın aklına başka şeyler geliyordu. Daha önce kimyasal ışık çubukları ve bir tekne, yaşam alanını çalkaladığında parlayan biyoluminesans planktonları görmüş olsa da elindeki silindirin içinde bunlardan birinin bulunmadığından neredeyse emindi. Tüpü, parlayıncaya kadar nazikçe birkaç kez daha eğdi ve parlayan ucunu avucuna koydu. Tahmin ettiği gibi, zayıf bir kırmızı ışık hafifçe parıldayarak cildine yansıdı.</p>

  <p><i>208'lik zekâların da bazen yanılabileceğini öğrenmek güzel oldu.</i></p>

  <p>"Şuna bak," diyen Langdon, tüpü sertçe sallamaya başladı. İçindeki bilye, ileri geri hızla tıkırdıyordu.</p>

  <p>Sienna hemen atıldı. "Ne yapıyorsun?"</p>

  <p>Tüpü sallamaya devam eden Langdon, ışık düğmesinin yanına gidip kapattı ve mutfağı karanlığa gömdü. Var gücüyle sallarken, "İçindeki deney tüpü değil," dedi. "Bir işaretçi."</p>

  <p>Öğrencilerinden biri Langdon'a buna benzer bir cihaz vermişti: AAA pillerini harcamaktan bıkan ve kendi kinetik enerjilerini elektriğe dönüştürmek için birkaç saniye sallama zahmetine girmeyi umursamayan öğretmenler için bir lazer işaretçi. Cihaz tetiklendiğinde içindeki metal bilye bir dizi çark üzerinde ileri geri hareket ediyor ve minik bir jeneratöre güç veriyordu. Anlaşılan birisi, bu işaretçiyi çukur oyulmuş kemiğin içine yerleştirerek, modern bir oyuncağa antika görünümü vermek istemişti.</p>

  <p>Artık elindeki işaretçinin ucu yoğun derecede parlıyordu. Langdon, Sienna'ya kaygılanmasına neden olacak biçimde sırıttı. "Gösteri zamanı."</p>

  <p>Kemik kılıflı işaretçiyi mutfağın boş bir duvarına tuttu. Duvar aydınlanınca Sienna hayretle içini çekti. Fakat, şaşkınlık içinde geri çekilen Langdon oldu.</p>

  <p>Duvarda beliren ışık, küçük bir lazer noktası değildi. Eski moda bir slayt projektöründen çıkar gibi tüpten yansıyan, yüksek çözünürlüklü, canlı bir fotoğraftı.</p>

  <p><i>Tanrım!</i> Langdon karşılarındaki duvara yansıyan dehşetli manzarayı anladığında, eli hafifçe titredi. <i>Ölüm hayalleri gördüğüme şaşırmamak gerek.</i></p>

  <p>Yanında duran Sienna ağzını kapatıp ileri doğru çekingen bir adım attı. Gördüklerinden büyülendiği belli oluyordu.</p>

  <p>Cihazdan yansıyan manzara, ıstırap içindeki insanları gösteren korkunç bir yağlıboya tabloydu: Binlerce ruh, cehennemin farklı seviyelerinde işkence görüyordu. Yeraltmdaki dünya, çeşitli seviyelerden oluşan, huni şeklindeki dipsiz bir çukur olarak betimlenmişti. Bu cehennem çukuru, her bir katmanı türlü günahkârlarla dolu, işkenceleri artarak aşağı inen teraslara ayrılmıştı.</p>

  <p>Langdon görüntüyü hemen tanıdı.</p>

  <p>Karşısındaki başyapıt <i>-La Mappa dell'Inferno-</i><a href="../Text/Section0114.xhtml#Footnote0015" id="Feedback0015"><sup>[15]</sup></a> İtalyan Rönesansı'nın gerçek ustalarından biri olan Sandro Botticelli tarafından yapılmıştı. Yeraltı dünyasının detaylı bir planını gösteren <i>La Mappa dell'inferno,</i> ölümden sonraki hayatın şimdiye dek yapılmış en korkutucu resmiydi. Karanlık, kasvetli ve dehşet verici resim karşısında insan bugün bile donakalıyordu. Canlı ve renkli <i>Primavera</i> ve <i>Venüs'ün Doğuşu'</i>nun aksine, Botticelli <i>La Mappa dell'Inferno'</i>yu kırmızılar, sepyalar ve kahverengilerle boyamıştı.</p>

  <p>Langdon'ın başını çatlatan ağrı bir anda yeniden saplandı. Yabancı bir hastanede uyandığından beri ilk defa, bulmaca parçalarından birinin yerine oturduğunu hissetti. O korkunç halüsinasyonlara, bu ünlü tabloyu görmüş olması yol açmış olmalıydı.</p>

  <p>Sebebini hiç hatırlamasa da, <i>herhalde Botticelli'nin La Mappa dell'inferno'sunu inceliyordum,</i> diye düşündü.</p>

  <p>Resim başlı başına rahatsız edici olsa da Langdon'ın huzursuzluğunun artmasına sebep olan, tablonun kaynağıydı. Langdon bu başyapıta Botticelli'nin kendi zihninin değil, ondan iki yüzyıl önce yaşamış başka birinin zihninin ilham kaynağı olduğunu iyi biliyordu.</p>

  <p><i>Bir diğerine ilham veren büyük bir sanat eseri.</i></p>

  <p>Botticelli'nin <i>La Mappa dell'Inferno'</i>su aslında tarihin en çok bilinen eserlerinden biri haline gelen, on dördüncü yüzyılda yazılmış bir edebi eseri canlandırıyordu. Bugüne dek yankıları süren korkunç bir cehennem görüntüsü...</p>

  <p>Dante'nin <i>Cehennem'</i>i.</p>

  <p><br /></p>

  <p>Sokağın karşısındaki Vayentha, sessizce merdivenleri çıktı. Sakin ve küçük Pensione la Fiorentina'nın çatıdaki terasında gizlendi. Langdon konsolosluktaki kişiye, var olmayan bir numara ve uydurma bir buluşma yeri vermişti; Vayentha'nın işinde buna "ikiz randevu" denirdi. Bu, gizli kapaklı operasyonlarda kullanılan ve kendi bulunduğu yeri açık etmeden durum değerlendirmesini sağlayan bir ajanlık tekniğiydi.</p>

  <p>Vayentha çatıda, tüm alanı kuşbakışı görebileceği, bakınca kendisinin görülemeyeceği bir yer bulmuştu. Yavaşça bakışlarını sokağın karşısındaki binada yukarı doğru kaydırdı.</p>

  <p><i>Sıra sizde Bay Langdon.</i></p>

  <p><br /></p>

  <p>Bu sırada, <i>The Mendacium'</i>daki Amir, güverteye çıkarak Adriyatik'in tuzlu havasını iyice içine çekti. Bu gemi yıllardır onun evi olmuştu; ama şimdi, Floransa'da cereyan eden olaylar inşa ettiği her şeyi yok edecekti.</p>

  <p>Saha ajanı Vayentha her şeyi tehlikeye atmıştı. Bu görev bittikten sonra bir sorguyla karşılaşacak olmasına rağmen, Amir'in şimdilik ona ihtiyacı vardı.</p>

  <p><i>Bu karışıklığı yeniden denetimi altına alsa iyi eder.</i></p>

  <p>Ardından sert ayak sesleri yaklaştı. Arkasına dönüp baktığında, kadın analistlerden birinin koşarak geldiğini gördü.</p>

  <p>Nefes nefese kalan analist, "Efendim," dedi. "Yeni bilgiler edindik." Sesi, sabahın serin havasını yarıyordu. "Anladığımız kadarıyla Robert Langdon, Harvard e-posta hesabına, maskelenmemiş bir IP adresinden erişmiş." Durup, gözlerini Amir'inkilere kilitledi. "Artık Langdon'ın bulunduğu yeri tam olarak saptayabiliriz."</p>

  <p>Amir bir insanın nasıl bu kadar aptal olabileceğini düşündü. Bu her şeyi değiştiriyor. Ellerini birleştirip olası etkilerini düşünerek kıyı şeridine baktı. "TTD<a href="../Text/Section0114.xhtml#Footnote0016" id="Feedback0016"><sup>[16]</sup></a> ekibinin mevkiini biliyor muyuz?"</p>

  <p>"Evet efendim. Langdon'ın bulunduğu yere üç kilometre uzaklıkta."</p>

  <p>Amir, tereddütsüz kararını verdi.</p>
</body>
</html>
