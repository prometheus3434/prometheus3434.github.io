<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>59. Bölüm</h1>

  <p><i>Burada değilmişim gibi davranmanın âlemi yok.</i></p>

  <p>Elinde, yeniden Ziploc torbaya koyduğu Dante maskesini tutan Langdon, Sienna'ya çömeldiği yerde görünmeden durmasını işaret etti.</p>

  <p>Sonra aniden ayağa kalktı. Vaftizhanedeki sunağın arkasında bir papaz gibi ayakta dururken tek kişilik cemaatine baktı. Karşısındaki yabancının açık kahverengi saçları, marka gözlükleri ve yüzüyle boynunda korkunç kurdeşenler vardı. Şişmiş gözlerinden öfke okları fırlarken, sinirli biçimde boynunu kaşıyordu.</p>

  <p>Zincirin üstünden aşıp Langdon'a yaklaşırken, "Ne halt ettiğini bana söyleyecek misin Robert?" diye sordu. Amerikan aksam vardı.</p>

  <p>Langdon kibar bir tonla, "Elbette," dedi. "Ama önce bana kim olduğunu söylemelisin."</p>

  <p>Olduğu yerde kalan adam, hayretle bakıyordu. "Ne dedin sen?!"</p>

  <p>Langdon adamın gözlerinde ve belki ayrıca sesinde de tanıdık bir şeyler seziyordu. <i>Onu tanıyorum... bir yerden, bir şekilde.</i> Sorusunu sakince tekrarladı. "Lütfen bana kim olduğunuzu ve sizi nereden tanıdığımı söyleyin."</p>

  <p>Adam şaşkınlık içinde ellerini havaya kaldırdı. "Jonathan Ferris!? Dünya Sağlık Örgütü!? Harvard Üniversitesi'ne gelip seni alan adam!?"</p>

  <p>Langdon duyduklarını kavramaya çalıştı.</p>

  <p>Kızarmış ve kabarmış olan boynuyla yanaklarını kaşırken, "Beni neden aramadın?!" diye sordu Ferris. "Ayrıca birlikte içeri girdiğinizi gördüğüm kadın da kim? Şimdi onun için mi çalışıyorsun?"</p>

  <p>Langdon'ın yanında ayağa kalkan Sienna hemen durumu ele aldı. "Dr. Ferris mi? Ben Sienna Brooks. Ben de bir doktorum. Burada, Floransa'da çalışıyorum. Profesör Langdon dün gece başından vuruldu. Retrograd amnezisi var. Kim olduğunuzu ve son iki günde başına gelenleri hatırlamıyor. Ona yardım etmek için buradayım."</p>

  <p>Sienna'nın sözleri boş vaftizhanede yankılanırken, adam sanki onun söylediklerini anlamıyormuş gibi şaşkın bir ifadeyle başını yana eğdi. Hafif bir sersemlik hissiyle geriye doğru bir adım atıp, direklerden birine tutunarak dengesini sağladı.</p>

  <p>"Ah... Tanrım," diye kekeledi. "Bu her şeyi açıklıyor."</p>

  <p>Langdon, adamın yüzündeki öfkenin yok olduğunu gördü.</p>

  <p>Yeni gelen adam, "Robert," diye fısıldadı. "Biz sandık ki..." Parçaları birleştirmeye çalışıyormuş gibi başını iki yana salladı. "Biz senin taraf değiştirdiğini sandık... karşılığında para verdiklerini... veya seni tehdit ettiklerini düşündük... bilmiyorduk!"</p>

  <p>Sienna, "Tek konuştuğu kişi benim," dedi. "Tek bildiği şey, dün gece hastanede uyandığı ve birilerinin onu öldürmek istediği. Ayrıca korkunç hayaller görüyordu; cesetler, veba kurbanları, gümüş rengi saçları olan bir kadın ve ona yılanlı bir nazarlık..."</p>

  <p>Adam bir anda, "Elizabeth!" deyiverdi. "O kişi Dr. Elizabeth Sinskey! Robert, bize yardım etmen için seni işe alan kişi o kadın!"</p>

  <p>Sienna, "Eğer o ise, umarım başının dertte olduğunu biliyorsunuzdur," dedi. "Askerlerle dolu bir minibüsün arkasında tutsak kaldığını gördük. Ayrıca galiba bir tür uyuşturucu ilaç verilmişti."</p>

  <p>Adam gözlerini kapatıp yavaşça başını salladı. Gözkapakları şişmiş ve kızarmıştı.</p>

  <p>Sienna, "Yüzünüze ne oldu?" diye sordu.</p>

  <p>Gözlerini açtı. "Anlamadım?"</p>

  <p>"Cildiniz? Hastalık kapmışsınız gibi görünüyor. Hasta mısınız?"</p>

  <p>Adam şaşakalmış gibi baktı. Sienna sorusuyla kabalık etmeyi göze almış olsa da Langdon da aynı şeyi merak ediyordu. Bugün karşısına çıkan vebayla ilgili onca atıftan sonra, ciltteki kızarıklık ve kabarıklıklar insanı rahatsız ediyordu.</p>

  <p>Adam, "İyiyim," dedi. "Oteldeki lanet olası sabun yüzünden. Soyaya feci alerjim var; şu parfümlü İtalyan sabunlarının çoğunda soya oluyor. Baştan kontrol etmemekle aptallık ettim."</p>

  <p>İçi rahatlayan Sienna nefesini bırakırken omuzları gevşedi. "Yemediğinize şükredin. Kontakt dermatit, anafilaktik şoktan beterdir."</p>

  <p>Birlikte kahkaha attılar.</p>

  <p>Sienna, "Söyler misiniz, Bertrand Zobrist ismi size bir şey ifade ediyor mu?" diye sordu.</p>

  <p>Adam, sanki üç başlı şeytanla karşılaşmış gibi donakalmıştı.</p>

  <p>Sienna, "Bıraktığı bir mesajı bulduğumuzu sanıyoruz," dedi. "Venedik'teki bir yeri işaret ediyor. Size bir anlam ifade ediyor mu?"</p>

  <p>Adamın gözleri şimdi fal taşı gibi açılmıştı. "Tanrım, evet! Kesinlikle! Nereyi işaret ediyor!?"</p>

  <p>Adama, Langdon'la birlikte maskenin üstünde keşfettikleri spiral çizen şiirle ilgili her şeyi anlatmaya hazırlandığı anlaşılan Sienna, derin bir nefes aldı; ama Langdon onu susturma niyetiyle elini onunkinin üzerine koydu. Adam dost gibi görünüyordu; ama bugün olanlardan sonra, Langdon'ın iç sesi kimseye güvenmemesini söylüyordu. Bundan başka, adamın kravatı bir şeyler çağrıştırıyordu. Onun, daha önce Dante Kilisesi'nde dua ederken gördüğü adam olabileceğini sezinledi. <i>Bizi mi takip ediyordu?</i></p>

  <p>Langdon, "Bizi burada nasıl buldun?" diye sordu.</p>

  <p>Adam, Langdon'ın hatırlamamasına hâlâ şaşkınlıkla bakıyordu. "Robert, dün akşam beni arayıp Ignazio Busoni isimli bir müze müdürüyle toplantı ayarladığını söyledin. Sonra da ortadan kayboldun. Bir daha hiç aramadın. Ignazio Busoni'nin ölü bulunduğunu duyunca endişelendim. Burada bütün sabah seni aradım. Vecchio Sarayı'nın önündeki polis hareketliliğini gördüm ve olan biteni öğrenmek için beklerken, tesadüfen küçük bir kapıdan bir kadınla birlikte çıktığını..." Bakışlarını Sienna'ya çevirdi, hatırlayamadığı anlaşılıyordu.</p>

  <p>O da, "Sienna," diyerek araya girdi. "Brooks."</p>

  <p>"Üzgünüm Dr. Brooks, isminizi hatırlayamadım. Ne halt ettiğinizi öğrenmek umuduyla peşinizden geldim."</p>

  <p>"Seni Dante Kilisesi'nde dua ederken görmüştüm, şendin değil mi?"</p>

  <p>"Evet! Ne yaptığınızı öğrenmeye çalışıyordum; ama hiç mantıklı gelmiyordu! Kiliseden ayrılırken sanki bir vazife vermişler gibi davranıyordun; bu yüzden ben de peşinden geldim. Vaftizhaneye gizlice girdiğinizi görünce karşına çıkma zamanının geldiğine karar verdim. Rehbere birkaç dakikalığına içerde yalnız kalmak için para verdim."</p>

  <p>Langdon, "Cesur bir hareket," dedi. "Hele bir de size sırtımı döndüğümü düşündüysen."</p>

  <p>Adam başını iki yana salladı. "İçimden bir ses, bunu asla yapmayacağını söylüyordu. Profesör Robert Langdon mı? Başka bir açıklaması olduğundan emindim. Ama amnezi? İnanılır gibi değil. Asla aklıma gelmezdi."</p>

  <p>Kurdeşen dökmüş adam yeniden kaşınmaya başlamıştı. "Dinle, yalnızca beş dakikalığına izin aldım. Buradan hemen çıkmamız lazım. Eğer sizi ben bulduysam, seni öldürmeye çalışan adamlar da bulacaktır. Anlamadığın pek çok iş dönüyor. Venedik'e gitmemiz lazım. <i>Hemen.</i> Asıl mesele, Floransa'dan fark edilmeden çıkabilmekte. Dr. Sinskey'yi ele geçiren adamlar... peşinden gelenler... onların her yerde gözü var." Kapıyı gösterdi.</p>

  <p>Sonunda birtakım cevaplar alabileceğini hisseden Langdon, yerinden kıpırdamadı. "Siyah üniformalı askerler kim? Neden beni öldürmeye çalışıyorlar?"</p>

  <p>Adam, "Uzun hikâye," dedi. "Yolda açıklarım."</p>

  <p>Cevaptan hiç hoşlanmayan Langdon kaşlarını çatmıştı Sienna'ya el işareti yapıp onu kenara çekti ve alçak sesle konuştu "Ona güveniyor musun? Sen ne düşüyorsun?"</p>

  <p>Sienna, Langdon'a, bu soruyu sorduğu için aklını kaçırdığım düşünüyormuş gibi baktı. "Ne mi düşünüyorum? Bence Dünya Sağlık Örgütü için çalışıyor. Bence bazı cevapları bulmak için en iyi şansımız o!"</p>

  <p>"Peki ya kurdeşeni?"</p>

  <p>Sienna omuzlarını silkti. "Tam olarak 'ciddi kontakt dermatit' dedi."</p>

  <p>Langdon, "Peki, ya söylediği şey değilse?" diye fısıldadı. "Ya... başka bir şeyse?"</p>

  <p><i>"Başka</i> bir şey mi?" Ona şaşkınlıkla baktı. "Robert, eğer sorun buysa, veba değil. Tanrı aşkına, o da bir doktor. Eğer ölümcül bir hastalık taşıdığını ve bulaşıcı olduğunu bilseydi, tüm dünyaya bulaştıracak kadar düşüncesiz davranmazdı."</p>

  <p>"Peki ya veba olduğunu fark etmediyse?"</p>

  <p>Sienna dudaklarım büküp biraz düşündü. "O zaman sanırım... etraftaki herkesle birlikte, ikimiz de hapı yutmuş oluruz."</p>

  <p>"Biliyor musun, doktor hasta ilişkilerine biraz daha çalışmalısın."</p>

  <p>"Sadece dürüst davranıyorum." Sienna, Langdon'a içinde ölüm maskesi bulunan Ziploc torbayı uzattı. "Küçük dostumuzu sen taşıyabilirsin."</p>

  <p>Dr. Ferris'e yüzlerini dönünce, onun alçak sesle yaptığı bir telefon görüşmesini bitirmek üzere olduğunu gördüler.</p>

  <p>Adam, "Şoförümü aradım," dedi. "Bizimle ön tarafta buluşacak..." Langdon'ın eline bakıp da Dante Alighieri'nin ölü yüzünü ilk defa gören Dr. Ferris konuşmasını yarıda kesmişti.</p>

  <p>Ferris geri çekilirken, "Tanrım!" dedi. "Bu da ne böyle?!"</p>

  <p>Langdon, "Uzun hikâye," diye cevap verdi. "Yolda açıklarım."</p>
</body>
</html>
