<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>86. Bölüm</h1>

  <p>Amir, park halindeki C-130 nakliye uçağının içinde volta atarken, <i>burada esir tutuluyorum,</i> diye düşünüyordu. Sinskey'nin tamamıyla kontrolden çıkmadan önce krizi önlemesine yardım etmek için İstanbul'a gelmeyi kabul etmişti.</p>

  <p>Sinskey ile işbirliği yapmanın istemeden bulaştığı bu kriz yüzünden alabileceği cezayı hafifletebileceğini düşünmüştü. <i>Ama şimdi Sinskey beni gözaltında tutuyor.</i></p>

  <p>Uçak, Atatürk Havalimanı'nın devlete ait hangarına park eder etmez Sinskey ve ekibi uçaktan inmiş ve DSÖ'nün direktörü, Amir ve birkaç Konsorsiyum çalışanına uçakta kalmalarını emretmişti.</p>

  <p>Amir hava almak için dışarı çıkmaya teşebbüs edince buz gibi ifadeli pilotlar tarafından önü kesilmiş ve kendisine Dr. Sinskey'nin herkesin uçakta kalmasını rica ettiği hatırlatılmıştı.</p>

  <p>Geleceğinin belirsizliğinin farkında olan Amir bir koltuğa çökerken, <i>hiç iyi değil,</i> diye düşündü.</p>

  <p>Amir kukla oynatıcısı olmaya alışmıştı, ipleri çeken son güç her zaman kendisi olmuştu; ama şimdi aniden tüm gücü elinden alınmıştı.</p>

  <p><i>Zobrist, Sienna, Sinskey.</i></p>

  <p>Hepsi ona karşı gelmişti... hatta kendi çıkarları için kullanmışlardı.</p>

  <p>Şimdi, nakliye uçağının tuhaf, penceresiz hücresinde tutsak olan Amir, şansının tükenip tükenmediğini, şu anki durumunun hayatı boyunca yaptığı sahtekârlıkların bir karşılığı olup olmadığını sorguluyordu.</p>

  <p><i>Hayatımı kazanmak için yalan söylüyorum.</i></p>

  <p><i>Ben yanlış bilgi satıcısıyım.</i></p>

  <p>Amir bu dünyada yalan satan tek kişi olmamasına rağmen kendisini göldeki en büyük balık gibi görüyordu. Küçük balıklar farklı bir türdü ve Amir onlarla arasında bir ilişki kurulmasından bile hoşlanmıyordu.</p>

  <p>İnternetten bulunabilecek Alibi Company ve Alibi Network gibi şirketler dünya çapında sadakatsiz eşlere paçayı kurtarmanın yollarını sunarak servet kazanıyorlardı. Müşterilerinin kocalarına, karılarına veya çocuklarına hissettirmeden ortadan kaybolmaları için "zamanı durdurma" sözü veren bu şirketler yalan ve kandırmaca konusunda ustaydılar: Sahte iş toplantıları, sahte doktor randevuları, hatta sahte düğünler kurgulayıp, bunları destekleyen sahte davetiyeler, broşürler, uçak biletleri, otel onay formları hazırlıyorlardı. Hatta Alibi Company'nin şirketinde çalışan ve eğitimli profesyonellerin bir resepsiyonist –veya kandırmacanın gerektirdiği diğer kişiler– gibi cevapladıkları özel bağlantı numaraları bile sağlıyorlardı.</p>

  <p>Ancak Amir vaktini asla böyle önemsiz işler için harcamamıştı. Sadece büyük çaplı dalaverelerle uğraşmış, en iyi hizmeti almak için milyonlarca dolar ödeyebilecek olanlarla iş yapmıştı.</p>

  <p>Hükümetler.</p>

  <p>Büyük şirketler.</p>

  <p>Aşırı zengin VIP'ler.</p>

  <p>Bu müşterilerin amaçlarına ulaşabilmeleri için Konsorsiyum'un varlıkları, personeli, tecrübesi ve yaratıcılığı her zaman emirlerine amade oluyordu. Ama hepsinden önemlisi, onlara reddetme imkânı tanınıyor, dalaverelerini desteklemek için uydurulan kandırmacalarla asla bir ilgilerinin kurulmayacağına dair garanti veriliyordu.</p>

  <p>Amaç; ister borsayı yükseltmek, ister bir savaşı meşrulaştırmak, ister bir seçimi kazanmak veya bir teröriste tuzak kurmak olsun, dünyanın siyasal güçleri halkın bakış açısını şekillendirmek için sahte bilgi komplolarına güveniyorlardı.</p>

  <p>Her zaman böyle olmuştu.</p>

  <p>Altmışlı yıllarda Ruslar sahte bir casusluk şebekesi kurmuş ve istihbarat değiştokuşunda İngilizlere yıllarca yanlış bilgi vermişlerdi. 1947 yılında Amerikan Hava Kuvvetleri dikkatleri Roswell, New Mexico'da yaşanan bir uçak kazasından uzaklaştırmak için ayrıntılı bir UFO aldatmacası kurgulamıştı. Ve kısa bir süre önce, tüm dünyaya Irak'ta kitle imha silahları bulunduğu inandırılmaya çalışılmıştı.</p>

  <p>Amir yaklaşık otuz yıldır nüfuzlu insanların güçlerini korumalarına, yeniden ele geçirmelerine ve artırmalarına yardım ediyordu. Kabul ettiği işler konusunda son derece dikkatli davransa da, her zaman bir gün yanlış işi kabul edeceğinden korkmuştu.</p>

  <p><i>Ve işte o gün gelmişti.</i></p>

  <p>Amir her destansı çöküşün tek bir ana bağlı olduğuna inanırdı; tesadüfi bir karşılaşma, kötü bir karar ve gereksiz bir bakış gibi.</p>

  <p>Kendi durumunda, bu anın yaklaşık on iki yıl önce paraya ihtiyacı olan genç bir tıp fakültesi öğrencisini işe almayı kabul ettiğinde yaşandığını düşünüyordu. Genç kadının keskin zekâsı, şaşırtıcı lisan kabiliyeti, doğaçlama yeteneği onun Konsorsiyum'da bir anda sivrilmesine neden olmuştu.</p>

  <p><i>Sienna Brooks doğuştan yetenekliydi.</i></p>

  <p>Sienna, onun çalışma şeklini anında anlamıştı ve Amir, genç kadının sır saklamaya yabancı olmadığını hissetmişti. Sienna yaklaşık iki yıl onun için çalışarak tıp fakültesi harcını ödemesine yardım edecek yüklü bir para kazanmıştı ve sonra, aniden işten ayrılacağını söylemişti. Dünyayı kurtarmak istiyordu ve bunu orada yapamazdı.</p>

  <p>Amir, Sienna Brooks'un on yıl sonra karşısına çıkacağını ve yanında büyük bir hediye; aşırı zengin bir müşteri getireceğini asla tahmin etmemişti.</p>

  <p>Bertrand Zobrist.</p>

  <p>Amir onu hatırlayınca tüyleri diken diken oldu.</p>

  <p><i>Bu, Sienna'nın hatası.</i></p>

  <p><i>Baştan beri, Zobrist'in planına ortaktı.</i></p>

  <p>C-130'un eğreti toplantı masasında konuşmalar alevleniyordu. DSÖ memurlarından bazıları telefonda konuşuyor, bazıları da aralarında tartışıyorlardı.</p>

  <p>İçlerinden biri telefona doğru bağırarak, "Sienna Brooks mu?!" dedi. "Emin misiniz?" Memur kaşlarını çatarak bir süre dinledi. "Pekâlâ, bana detayları verin. Bekliyorum."</p>

  <p>Ahizeyi eliyle kapatıp meslektaşlarına döndü. "Görünüşe bakılırsa, Sienna Brooks bizden kısa bir süre sonra İtalya'dan ayrılmış."</p>

  <p>Masadaki herkes kaskatı kesildi.</p>

  <p>Bir kadın memur, "Nasıl?" diye sordu. "Havaalanını, köprüleri, tren istasyonunu abluka altına almıştık..."</p>

  <p>Telefondaki memur, "Nicelli Havaalanı," diye cevap verdi. "Lido'daki."</p>

  <p>Kadın başını iki yana sallayarak, "Mümkün değil," dedi. "Nicelli çok küçük. Dışarı uçuş yok. Sadece, yerel helikopter turlarına açık ve..."</p>

  <p>"Sienna Brooks bir şekilde, Nicelli'de hangarda duran özel bir jete binmeyi başarmış. Detayları araştırıyorlar." Ahizeyi tekrar ağzına götürdü. "Evet, buradayım. Ne buldunuz?" Son bilgileri dinlerken omuzları aşağı düştü ve sonunda oturmak zorunda kaldı. "Anlıyorum. Teşekkür ederim." Görüşmeyi bitirdi.</p>

  <p>Meslektaşları meraklı gözlerle ona bakıyorlardı.</p>

  <p>Adam gözlerini ovuşturarak, "Sienna'nın jeti Türkiye'ye doğru geliyormuş," dedi.</p>

  <p>İçlerinden biri, "O zaman Avrupa Hava Nakliye Komutanlığı'nı ara!" dedi. "Jeti geri döndürsünler."</p>

  <p>Adam başını salladı, "Yapamam. On iki dakika önce buradan sadece yirmi kilometre uzakta olan özel Hezarfen Havaalanı'na inmiş ve ortadan kaybolmuş."</p>
</body>
</html>
