<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>100. Bölüm</h1>

  <p>Penceresiz C-130'un gövdesinde duyulan metale çarpan metal sesi Amir'in yerinden sıçramasına neden oldu. Dışarıda, birisi tabancasının dipçiğiyle uçağın kapısına vurarak içeri girmeyi talep ediyordu.</p>

  <p>C-130 pilotu kapıya doğru ilerlerken, "Herkes yerinde kalsın," dedi. "Türk polisi. Arabayla uçağa geldiler."</p>

  <p>Amir ve Ferris birbirlerine baktılar.</p>

  <p>Uçaktaki DSÖ personelinin telaşlı konuşmalarından Amir hastalık önleme görevinin başarısız olduğunu sezmişti. <i>Zobrist planını uyguladı,</i> diye düşündü. <i>Ve bu benim şirketim sayesinde oldu.</i></p>

  <p>Kapının dışında otoriter Türkçe seslenişler duyuldu.</p>

  <p>Amir ayağa fırladı. Pilota, "Kapıyı açmayın!" diye emretti.</p>

  <p>Pilot olduğu yerde kalıp öfkeli gözlerle ona baktı. "Neden açmayacakmışız?"</p>

  <p>Amir, "DSÖ uluslararası bir yardım kuruluşu," dedi. "Ve bu uçak bağımsız bir bölgede!"</p>

  <p>Pilot başını iki yana salladı. "Efendim, bu uçak Türk havaalanında bulunuyor ve Türk hava sahasını terk edene kadar ülkenin kanunlarına tabi olmak zorunda." Pilot çıkışa doğru ilerleyip kapıyı açtı.</p>

  <p>Üniformalı iki adam içeri girdi. Gözlerinde en ufak bir hoşgörü ifadesi yoktu. İçlerinden biri ağır bir aksanla, "Bu uçağın pilotu kim?" diye sordu.</p>

  <p>Pilot, "Benim," diye cevap verdi.</p>

  <p>Memur pilota iki kâğıt uzattı. "Tutuklama belgeleri. Bu iki yolcu bizimle gelmek zorunda."</p>

  <p>Pilot sayfalara göz attıktan sonra Amir'le Ferris'e baktı.</p>

  <p>Amir, pilota, "Dr. Sinskey'yi ara," diye emretti. "Uluslararası bir acil durum görevindeyiz."</p>

  <p>Memurlardan biri Amir'e alaycı bir ifadeyle baktı. "Dr. <i>Elizabeth</i> Sinskey'yi mi? Dünya Sağlık Örgütü direktörünü mü? Sizi tutuklamamızı isteyen kişi kendisi."</p>

  <p>Amir, "Olamaz," diye karşılık verdi. "Bay Ferris ve ben Türkiye'ye Dr. Sinskey'ye <i>yardım etmek</i> için geldik."</p>

  <p>İkinci memur, "Demek ki işinizi çok iyi yapmıyorsunuz," dedi. "Dr. Sinskey bizimle iletişime geçip Türkiye toprakları üzerindeki bir biyolojik terör planının komplocuları olduğunuzu söyledi." Kelepçelerini çıkardı. "Sorgulama için bizimle birlikte merkeze geliyorsunuz."</p>

  <p>Amir, "Avukat talep ediyorum!" diye bağırdı.</p>

  <p>Otuz saniye sonra o ve Ferris kelepçelenmişlerdi. Koridordan çekiştirilerek uçaktan aşağı indirilmiş ve siyah bir sedanın arka koltuğuna tıkıştırılmışlardı. Sedan asfalt uçak pistinde hızla havaalanının uzak bir köşesine doğru ilerledi. Araba, kesilerek ortadan ikiye ayrılmış bir çitin arasından geçip bozuk havaalanı makinelerinin durduğu boş arazide sarsıntıyla ilerleyerek eski bir servis binasının yanında durdu.</p>

  <p>İki üniformalı adam sedandan inip bölgeyi kontrol ettiler. İzlenmediklerinden emin olduktan sonra polis üniformalarını çıkarıp kenara fırlattılar. Sonra Ferris ve Amir'i arabadan indirip kelepçelerini çıkardılar.</p>

  <p>Amir bileklerini ovuştururken esaret altında daha fazla dayanamayacağını düşündü.</p>

  <p>Ajanlardan biri yakma park etmiş beyaz minibüsü göstererek, "Anahtarı paspasın altında," dedi. "İstediğiniz şeylerin içinde bulunduğu çanta arka koltukta. Seyahat belgeleri, kontörlü telefonlar, giysiler ve ihtiyacınız olabileceğini düşündüğümüz birkaç şey daha."</p>

  <p>Amir, "Teşekkürler," dedi. "Siz iyi çocuklarsınız."</p>

  <p>"Sadece iyi eğitildik efendim."</p>

  <p>Daha sonra iki Türk, siyah sedana binip uzaklaştılar.</p>

  <p>Amir kendi kendine, <i>Sinskey bu işten paçayı sıyırmama asla izin vermeyecekti,</i> diye düşündü. İstanbul'a uçarken bunu hisseden Amir, Konsorsiyum'un yerel şubesine bir e-posta göndererek kendisi ve Ferris'in kaçırılması gerekebileceğini yazmıştı.</p>

  <p>Ferris, "Sence peşimize düşecek mi?" diye sordu.</p>

  <p>"Sinskey mi?" Amir başını salladı. "Kesinlikle. Ama şu anda uğraşması gereken başka dertler var."</p>

  <p>İki adam beyaz minibüse bindiler ve Amir spor çantasının içindekileri karıştırıp belgelerini sıraya soktu. Çantanın içinden bir beyzbol şapkası çıkarıp kafasına geçirdi. Şapkanın içinden küçük bir Highland Park viski şişesi çıkmıştı.</p>

  <p><i>Bu çocuklar çok iyi.</i></p>

  <p>Amir amber rengi sıvıya bakarken, kendine ertesi güne kadar beklemesi gerektiğini söyledi. Ama sonra, Zobrist'in Solublon torbasını hatırlayıp ertesi günün neye benzeyeceğini sorguladı.</p>

  <p><i>Temel kuralımı bozdum,</i> diye düşündü. <i>Müşterimi sattım.</i></p>

  <p>Amir aniden başının döndüğünü hissetti. İlerleyen günlerde dünyanın felaket haberleriyle sarsılacağını ve kendisinin de bunda önemli bir rol oynadığını düşündü. <i>Ben olmasaydım bunlar olmazdı.</i></p>

  <p>Hayatında ilk kez, bilgi eksikliği ona ahlâki bir üstünlük gibi gelmiyordu. Viski şişesinin üzerindeki mührü kırdı.</p>

  <p><i>Tadını çıkar,</i> diye düşündü. <i>Öyle ya da böyle, sayılı günün kaldı.</i></p>

  <p>Amir şişeden koca bir yudum alıp, boğazındaki sıcaklığın keyfini çıkardı.</p>

  <p>Etrafları aniden far ve polis arabalarının yanıp sönen mavi ışıklarıyla aydınlandı.</p>

  <p>Amir telaş içinde etrafına bakındı... ve sonra olduğu yerde kaldı.</p>

  <p>Kaçış yoktu.</p>

  <p>Silahlı Türk polisleri minibüse yaklaşırlarken Amir, Highland Park viskisinden son bir yudum alıp ellerini havaya kaldırarak teslim oldu.</p>

  <p>Bu kez memurların onun adamı olmadığını biliyordu.</p>
</body>
</html>
