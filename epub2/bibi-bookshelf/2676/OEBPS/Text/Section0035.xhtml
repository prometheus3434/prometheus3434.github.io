<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>27. Bölüm</h1>

  <p>Polis, Pitti Sarayı'na girerken, sarayda geldikleri yoldan dönen Sienna ile Langdon polisten uzaklaşmaya başlamışlardı bile. Avludan ve kargaşanın kaynağını görmek için merakla bakman turist seslerinin yayıldığı kafeteryadan hızla geçtiler.</p>

  <p>Sienna, yetkililerin kendilerini bu denli çabuk bulmasına şaşırmıştı. <i>Yerimizi zaten tespit ettiği için helikopter gitmiş olmalı.</i></p>

  <p>Bahçeden aşağı indikleri dar tüneli buldular ve hiç tereddüt etmeden geçide dalıp, merdivenleri çıktılar. Merdivenin sonu, yüksek bir istinat duvarı boyunca sola doğru yükseliyordu. Yanından yukarı doğru tırmandıkça duvarın boyu kısaldı. Sonunda duvarın üstünden Boboli Bahçeleri'nin geniş açıklığını görebiliyorlardı.</p>

  <p>Langdon birden Sienna'yı kolundan tutup geri çekerek istinat duvarının arkasında görünmeyecek şekilde başını eğdi. Sienna da görmüştü.</p>

  <p>Yaklaşık üç yüz metre ileride, amfiteatrın gerisindeki bayırda ağaçlıkları arayan, turistlerle konuşan ve telsizleriyle haberleşen polisler vardı.</p>

  <p><i>Kapana kısıldık!</i></p>

  <p>Robert Langdon'la ilk karşılaştığında, işin bu duruma geleceğini hiç tahmin etmemişti. <i>Bu, yaptığım pazarlığı aşıyor.</i> Sienna, Langdon'la birlikte hastaneden ayrıldığında, kirpi saçlı bir kadın 154 ve silahından kaçtıklarını sanıyordu. Oysa şimdi bir ordudan ve İtalyan yetkililerden kaçıyorlardı. Artık kaçma ihtimallerinin sıfıra yakın olduğunu anlıyordu.</p>

  <p>Nefessiz kalan Sienna, "Başka çıkış yolu var mı?" diye sordu.</p>

  <p>Langdon, "Sanmıyorum," dedi. "Bu bahçe, surlarla çevrili bir şehir gibi..." Sonra aniden susup döndü ve doğuya baktı. "Tıpkı... Vatikan gibi." Yüzünde tuhaf bir ümit ışığı belirmişti.</p>

  <p>Mevcut durumlarıyla Vatikan'ın ne ilgisi olduğuna dair Sienna'nın hiçbir fikri yoktu; ama Langdon sarayın arka tarafına bakarak birden başını sallamaya başlamıştı.</p>

  <p>Sienna'yı da kendiyle birlikte sürüklerken, "Zayıf bir ihtimal," dedi. "Ama buradan çıkmanın farklı bir yolu olabilir."</p>

  <p>İstinat duvarını döner dönmez karşılarında beliren iki şekle neredeyse çarpıyorlardı. Her iki şekil de siyahlar giyinmişti. Korku dolu bir an, Sienna onların apartmanda karşılaştığı askerler olduğunu sandı. Ama yanlarından geçerken yalnızca turist olduklarını anladı; üzerlerindeki siyah deri kıyafetlerin tarzından anladığı kadarıyla İtalyan'dılar.</p>

  <p>Aklına bir fikir gelen Sienna turistlerden birini kolundan tutarak, elinden geldiğince sıcak bir tebessümle gülümsedi. Hızlı bir İtalyancayla <i>"Può dirci dov'è la Galleria del Costume?"</i> diyerek, sarayın ünlü kostüm galerisinin yerini sordu, <i>"lo e mio fratello siamo in ritardo per una visita privata."</i><a href="../Text/Section0114.xhtml#Footnote0036" id="Feedback0036"><sup>[36]</sup></a></p>

  <p><i>"Certo!"</i><a href="../Text/Section0114.xhtml#Footnote0037" id="Feedback0037"><sup>[37]</sup></a> Yardım etmek istediği anlaşılan adam, onlara gülümsedi. <i>"Proseguite dritto per il sentiero!"</i><a href="../Text/Section0114.xhtml#Footnote0038" id="Feedback0038"><sup>[38]</sup></a> Adamın dönüp, istinat duvarı boyunca gösterdiği batı tarafı, Langdon'ın baktığı yerin çok uzağındaydı.</p>

  <p>İki adam giderlerken Sienna, <i>"Molto grazie!"</i><a href="../Text/Section0114.xhtml#Footnote0039" id="Feedback0039"><sup>[39]</sup></a> diye cıvıldayarak gülümsedi.</p>

  <p>Sienna'ya etkilendiğini belli eder bir ifadeyle bakan Langdon, belli ki niyetini anlamıştı. Polis turistlere soru sorduğunda, Langdon ile Sienna'nın kostüm galerisine gittiklerini öğrenecekti. Önlerindeki haritaya bakılacak olursa galeri, sarayın en batı uçundaydı... gittikleri istikametin tam ters yönünde.</p>

  <p>Açık bir meydanın karşısında, saraydan uzaklaşarak yokuş aşağı inen bir yaya yolunu gösteren Langdon, "Şu patikaya buradan geçmemiz lazım," dedi. Taş yaya yolu, şimdi sadece doksan metre mesafedeki yokuştan aşağı inen yetkililerden saklanacak bolca yer sunan, uzun çalıların yanında saklıydı.</p>

  <p>Sienna, açık alandan geçip saklı patikaya ulaşma ihtimallerinin zayıf olduğunu düşündü. Orada, polisleri merakla izleyen turistler toplanmaya başlamıştı. Yaklaşan helikopterin zayıf gürültüsü yeniden duyuluyordu.</p>

  <p>Onu elinden tutup açık meydana çeken Langdon, "Ya şimdi ya da hiç," dedi ve kalabalık turist grubunun arasında kıvrılarak ilerlemeye başladılar. Sienna koşma dürtüsünü bastırırken, elini sıkıca kavrayan Langdon sert; ama sakin adımlarla yürüyordu.</p>

  <p>Sonunda patikanın başına geldiklerinde Sienna fark edilip edilmediklerini anlamak için omzunun üstünden geriye baktı. Görünürdeki tüm polisler diğer tarafa dönmüş, yaklaşan helikoptere bakıyordu.</p>

  <p>Dönüp, Langdon'la birlikte patikadan aşağı yürümeye koyuldu.</p>

  <p>Şimdi karşılarında, ağaçların üstünden beliren eski Floransa manzarası görünüyordu. II Duomo'nun kırmızı kiremitli kubbesini ve Giotto'nun yeşil-kırmızı-beyaz çan kulesini gördü. Bir an için imkânsızmış gibi görünen varış yerleri Vecchio Sarayı'nın mazgal siperli kulesini bile seçebildi; ama patikadan aşağı indikçe yüksek duvarlar manzarayı engelleyerek bir kez daha onları içine aldı.</p>

  <p>Yokuşun aşağısına vardıklarında, nefessiz kalan Sienna, Langdon'ın nereye gittiklerini bilip bilmediğini merak etti. Patika doğruca bir labirent bahçeye gidiyordu; ama Langdon kendinden emin bir tavırla soldaki geniş çakıltaşı avluya döndü ve ağaçların gölgesinde kalan çitin arkasına saklanarak kenara geçti. Boş avlu, turistik bir alandan çok, çalışanların park yerine benziyordu.</p>

  <p>Sonunda Sienna nefes nefese, "Nereye gidiyoruz?" diye sordu.</p>

  <p>"Geldik sayılır."</p>

  <p><i>Nereye geldik sayılır?</i> Tüm avlu, en az üç bina katı yüksekliğindeki duvarlarla çevrilmişti. Sienna'nın görebildiği tek çıkış, soldaki araç girişiydi ki o da, sarayın ilk yapıldığı çapulcuların dolaştığı günlerden kalma gibi görünen koca bir demir kafesle mühürlenmişti. Sienna barikatın gerisinde, Pitti Meydanı'nda toplanmış polisleri görebiliyordu.</p>

  <p>Yeşilliğin yanından ayrılmadan ilerleyen Langdon, tam karşılarındaki duvara yönelmişti. Sienna açık bir giriş görebilmek için her yanı taradı; ama sadece, içinde hayatında karşılaştığı en iğrenç heykeli barındıran küçük bir niş görebildi.</p>

  <p><i>Aman Tanrım. Yeryüzündeki tüm sanat eserlerini satın alabilecekken Medici'ler bunu mu seçmiş?</i></p>

  <p>Karşılarındaki heykel, dev bir kaplumbağaya binen obez ve çıplak bir cüceyi betimlemişti. Cücenin testisleri kaplumbağanın kabuğunda yassılaşmıştı. Kaplumbağanın ağzıysa sanki hastaymış gibi su damlatıyordu.</p>

  <p>Langdon yürümeye ara vermeden, "Biliyorum," dedi. "Bu Braccio di Bartolo, ünlü bir saray cücesi. Bana kalırsa, bunu dev bir küvete koymalıydılar."</p>

  <p>Langdon birden sağa döndü ve Sienna'nın o ana dek göremediği basamaklardan aşağı inmeye başladı.</p>

  <p><i>Çıkış yolu mu?!</i></p>

  <p>Ümidi kısa sürdü.</p>

  <p>Köşeyi dönüp Langdon'ın peşinden basamaklardan inerken, çıkmaz yola girdiklerini fark etti. Burası duvarları diğerlerinden iki katı yükseklikte bir çıkmazdı.</p>

  <p>Sienna uzun yolculuklarının bir mağara ağzında sona ereceğini hissetti. Arka duvara oyulmuş bir derin bir yeraltı odası. <i>Bizi oraya götüremez!</i></p>

  <p>Mağaranın esneyen bir ağız gibi duran girişinin üst kısmındaki hançeri andıran damlataşlar korkunç görünüyordu. Bunun ardındaki boşlukta jeolojik şekiller, sanki taşlar eriyormuş gibi duvarlardan aşağı damlıyor, aralarında Sienna'yı korkutan, sanki taş tarafından yutulmuş gibi duvarlardan fırlayan insansı biçimlerin de bulunduğu şekillere dönüşüyordu. Görüntünün bütünü Sienna'ya Botticelli'nin <i>La Mappa deli'Inferno'</i>sundaki bir şeyi hatırlatmıştı.</p>

  <p>Her nedense etkilenmiş gibi görünmeyen Langdon, mağaranın girişine doğru koşmaya devam etti. Daha önce Vatikan hakkında bir yorum yapmıştı; ama Sienna, Papalık sınırları içinde acayip mağaralar olmadığına emindi.</p>

  <p>Biraz daha yaklaşınca, Sienna'nın gözleri girişin üstündeki saçaklığa kaydı: Burada, damlataş ve nebulous taşı karışımının sanki iki kadını içine alıyormuş gibi görünen çıkıntıları göze çarpıyordu. İki kadının iki yanında Medici'lerin ünlü arması, altı topun veya <i>palle'</i>nin üzerine işlendiği bir kalkan vardı.</p>

  <p>Langdon aniden girişten uzaklaşıp sola dönerek, Sienna'nın daha önce fark etmediği bir yere doğru ilerledi: mağaranın solunda küçük, gri bir kapı. Eskimiş ahşap kapı pek önemli bir şey gibi durmuyordu; bir depo veya alet dolabının kapağı olabilirdi.</p>

  <p>Açma ümidiyle hemen kapıya koştu; ama kapının kolu yoktu. Pirinçten bir anahtar deliği vardı ve yalnızca içeriden açılabileceği belliydi.</p>

  <p>"Lanet olsun!" diyen Langdon'ın gözleri şimdi kaygıyla parlıyordu. Daha önceki ümitli hali uçup gitmişti. "Sanmıştım ki..."</p>

  <p>Bir anda helikopterin kulak tırmalayıcı vınlama sesi, etraflarındaki yüksek duvarlarda yankılandı. Sienna dönüp baktığında helikopterin, sarayın üstünde yükselerek bulundukları yöne geldiğini gördü.</p>

  <p>Langdon da görmüş olmalıydı ki, Sienna'yı elinden tutup mağaradan içeri koştu. Başlarının üstünden sarkan damlataşların altına tam zamanında girerek gözden kayboldular.</p>

  <p>Sienna, <i>tam yerinde bir son,</i> diye düşündü. <i>Cehennemin kapılarından koşmak.</i></p>
</body>
</html>
