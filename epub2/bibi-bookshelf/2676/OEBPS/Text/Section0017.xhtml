<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>9. Bölüm</h1>

  <p>Lüks gemi <i>The Mendacium'</i>un güverte altında, müşterinin bıraktığı kaydı az önce izlemiş olan yönetici Laurence Knowlton, kapalı cam bölmesinin içinde oturmuş, bilgisayar ekranına hayretle bakıyordu.</p>

  <p><i>Bunu yarın sabah medyaya mı dağıtacağım?</i></p>

  <p>Konsorsiyum'da geçirdiği on yıl içinde Knowlton, yalancılıktan tutun da yasadışı eylemler arasında bir yerlere denk gelen pek çok tuhaf iş yapmıştı. Etik açıdan gri bir alanda çalışmak, Konsorsiyum'da olağan sayılırdı. Tek etik kuralı, müşteriye verdiği sözü tutmak olan bir organizasyonda çalışıyordu.</p>

  <p><i>Biz işimizi yaparız. Soru sorulmaz. Her ne olursa olsun.</i></p>

  <p>Ama nedense bu kaydı yüklemek Knowlton'ı rahatsız etmişti. Geçmişte yerine getirdiği görev ne kadar tuhaf olursa olsun mantığını, dürtüyü... İstenen sonucu hep anlamıştı.</p>

  <p>Ama bu kayıt aklını karıştırıyordu.</p>

  <p>Bir şey ona farklı geliyordu.</p>

  <p>Çok farklı.</p>

  <p>Yeniden bilgisayarının başına oturan Knowlton, ikinci bir kaydın kendisini daha fazla aydınlatacağı ümidiyle dosyayı baştan başlattı. Sesi açıp on dakikalık gösteriye hazırlanarak yerine yerleşti.</p>

  <p>Daha önceki gibi görüntü, içindeki her şeyin huşu veren kırmızı bir ışığa boyandığı, ürkütücü mağaradaki suyun çırpıtısıyla başladı. Kamera yeniden mağaranın kum ve çamur kaplı zeminini göstermek üzere, ışıklandırılmış suyun yüzeyinden aşağı daldı. Ve Knowlton yeniden suyun altındaki tabelayı okudu:</p>

  <p>BURADA, BU TARİHTE,<br />
  DÜNYA SONSUZA DEK DEĞİŞTİ.</p>

  <p>Parlak tabelanın Konsorsiyum'un müşterisi tarafından imzalanmış olması rahatsız ediciydi. Tarihin yarın olması Knowlton'ın endişesini artırıyordu. Fakat asıl bunun ardından gelen, Knowlton'ı gerçekten evhamlandırmıştı.</p>

  <p>Sola dönen kamera, tabelanın hemen yanındaki parlak bir nesneyi gösteriyordu. Burada, ince plastikten, dalgalanan bir küre, zemine kısa bir sicimle bağlanmıştı. Kocaman bir sabun baloncuğu gibi titreşen şeffaf şekil, sualtındaki bir balon gibi yüzüyordu. Helyumla değil, bir çeşit sarı-kahverengi jölemsi sıvıyla doldurulmuştu. Şişirilmiş bu şekilsiz torba, otuz santim çapında görünüyordu. Şeffaf zarının içindeki koyu sıvı bulutu, yavaşça büyüyen bir fırtınanın gözü gibi, sanki yavaşça dönüyordu.</p>

  <p>Soğuk terler döktüğünü hisseden Knowlton, <i>Tanrım,</i> diye düşündü. İkinci kez baktığında, asılı duran torba çok daha tekinsiz göründü.</p>

  <p>Görüntü yavaşça karardı.</p>

  <p>Yeni bir görüntü ortaya çıktı. Mağaranın nemli duvarında, ışıklandırılmış gölün çırpıntılı yansımaları dans ediyordu. Duvarda bir gölge belirdi... bir erkeğin gölgesi... mağarada duruyordu.</p>

  <p>Fakat bu adamın kafasının şekli bozulmuştu... çok kötü biçimde.</p>

  <p>Adamın burun yerine uzun bir gagası vardı... sanki yarı kuş gibiydi.</p>

  <p>Konuşurken sesi boğuk çıkıyordu... Ayrıca ürkütücü, süslü sözlerle, ölçülü bir ahenkle konuşuyordu... sanki bir klasik koronun anlatıcısı gibiydi.</p>

  <p>Gagalı gölge konuşurken, Knowlton adeta nefes bile almadan, hareketsiz oturdu.</p>

  <p><i>"Ben Gölge'yim.</i></p>

  <p><i>Eğer bunu seyrediyorsanız, ruhum sonunda huzura kavuşmuş demektir.</i></p>

  <p><i>Yeraltına çekilmiş olan ben, dünyayla yerin altından konuşmalıyım; kan kırmızısı suların, yıldızları yansıtmayan lagünde biriktiği, bu karanlık mağaraya sürgün edildim.</i></p>

  <p><i>Ama burası benim cennetim... kırılgan çocuğum için mükemmel bir rahim.</i></p>

  <p><i>Cehennem.</i></p>

  <p><i>Yakında geriye ne bıraktığımı öğreneceksiniz.</i></p>

  <p><i>Ama şimdi, burada bile peşimden gelen cahil ruhların ayak seslerini sezinliyorum... yapacaklarımı engellemek niyetindeler.</i></p>

  <p><i>Onları affet diyebilirsiniz, ne yaptıklarım bilmiyorlar. Ama tarihte, cehaletin artık affedilemeyecek bir saldırıya dönüştüğü bir an gelir... O an, sadece bilgeliğin affetme gücü vardır.</i></p>

  <p><i>Temiz bir vicdanla size Ümit, Kurtuluş ve Yarınlar hediyesini miras bırakıyorum.</i></p>

  <p><i>Ne var ki yine de bir köpek gibi peşimden gelenler var, benim bir çılgın olduğum inancına kendilerini kaptırmışlar. Bana canavar diyen gümüş saçlı bir güzel var! Kopernik'in ölmesi için kumpas kuran din âlimleri gibi, gerçeği anlamamdan dehşete kapılan o kadın da beni bir şeytan olarak görüyor.</i></p>

  <p><i>Ama ben peygamber değilim.</i></p>

  <p><i>Sizin kurtuluşunuzum.</i></p>

  <p><i>Ben Gölge'yim."</i></p>
</body>
</html>
