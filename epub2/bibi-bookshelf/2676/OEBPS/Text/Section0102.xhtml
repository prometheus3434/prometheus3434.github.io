<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>94. Bölüm</h1>

  <p>Robert Langdon bir koşucu olmasa da yıllarca yüzmek bacaklarını güçlendirmişti ve adımları uzundu. Saniyeler içinde köşeyi döndü ve kendini daha geniş bir caddede buldu. Gözleriyle kaldırımları taradı.</p>

  <p><i>Burada bir yerde olmalı!</i></p>

  <p>Yağmur dinmişti, bulunduğu köşeden aydınlık sokağın tamamını görebiliyordu. Saklanacak hiçbir yer yoktu.</p>

  <p>Sienna kayıplara karışmıştı.</p>

  <p>Langdon durup ellerini kalçalarına koyarak nefes nefese ıslak sokağı inceledi. Görebildiği tek hareketlilik, elli metre ileride İstanbul'un modern otobüslerinden birinin hareket ederek caddeye çıkışıydı.</p>

  <p><i>Sienna şehir otobüsüne mi bindi?</i></p>

  <p>Bu çok riskliydi. Herkesin onu aradığını bile bile otobüse binerek kendini tehlikeye atar mıydı? Ama kimsenin onu köşeyi dönerken görmediğini düşünüyorsa ve otobüs tesadüfen mükemmel bir zamanlamayla tam o sırada oradan hareket ediyorsa...</p>

  <p><i>Belki.</i></p>

  <p>Otobüsün tepesindeki güzergâh tabelasına programlanabilir led ışıklarla bir kelime yazılmıştı: GALATA.</p>

  <p>Langdon bir restoranın tentesi altında duran yaşlıca bir adama doğru hızla yürüdü.</p>

  <p>Langdon adamın önünde durup nefes nefese, "Affedersiniz," dedi. "İngilizce biliyor musunuz?"</p>

  <p>Langdon'ın sesindeki telaştan kuşkulanmış gibi görünen adam, "Tabii ki," dedi.</p>

  <p>"Galata?! Bu bir yerin ismi mi?"</p>

  <p>Adam, "Galata?" dedi. "Galata Köprüsü, Galata Kulesi? Galata Rıhtımı?"</p>

  <p>Langdon kalkan otobüsü gösterdi. "Galata! Otobüsün gittiği yer!"</p>

  <p>Yaşlı adam kalkan otobüsün arkasından bakıp, "Galata Köprüsü," diye cevapladı. "Eski şehirden ayrılıp, Haliç'in üzerinden geçer."</p>

  <p>Langdon inler gibi bir ses çıkarıp gözleriyle tekrar sokağı taradı; ama Sienna'ya ait bir işaret göremedi. Her yerde sirenler çalıyordu, acil durum müdahale araçları hızla yanlarından geçerek sarnıca doğru ilerlediler.</p>

  <p>Telaşlanan adam, "Neler oluyor?" diye sordu. "Her şey yolunda mı?"</p>

  <p>Langdon tekrar gitmekte olan otobüsün arkasından baktı. Bunun bir kumar olduğunu biliyordu; ama başka şansı yoktu.</p>

  <p>Langdon, "Hayır efendim," diye cevapladı. "Acil bir durum söz konusu ve yardımınıza ihtiyacım var." Bir valenin gümüş rengi gösterişli bir Bentley yanaştırdığı kaldırımı göstererek, "Bu sizin arabanız mı?" diye sordu.</p>

  <p>"Evet, ama..."</p>

  <p>Langdon, "Bir şoföre ihtiyacım var," dedi. "Yeni tanıştığımızı biliyorum; ama çok kötü bir şey oluyor. Bu bir ölüm kalım meselesi."</p>

  <p>Yaşlı adam sanki içini okumaya çalışıyormuş gibi uzun bir süre profesörün gözlerinin içine baktı. Sonunda başını salladı. "O zaman, arabaya atlasan iyi edersin."</p>

  <p>Bentley kükreyerek hareket ederken Langdon koltuğuna yapıştı. Adamın tecrübeli bir sürücü olduğu ve otobüsü yakalamak için trafikte zikzaklar çizmekten zevk aldığı belliydi.</p>

  <p>Üç blok sonra Bentley otobüsün tam arkasındaydı. Langdon koltuğunda öne doğru uzanıp gözlerini kısarak aracın arka penceresine baktı. İçindeki ışık yetersizdi. Langdon yolcuların belli belirsiz siluetlerini görebiliyordu.</p>

  <p>Langdon, "Otobüsü gözden kaybetmeyin, lütfen," dedi. "Telefonunuz var mı?"</p>

  <p>Adam cebinden bir cep telefonu çıkarıp yolcusuna uzattı. Langdon ona tekrar tekrar teşekkür ettikten sonra kimi arayacağını bilmediğini fark etti. Sinskey ve Brüder'in iletişim numaraları onda yoktu ve DSÖ'nün İsviçre'deki ofisine ulaşmak çok uzun sürebilirdi.</p>

  <p>Langdon, "Polisin numarası nedir?" diye sordu.</p>

  <p>Adam, "155," diye cevapladı. "Tüm İstanbul için."</p>

  <p>Langdon numarayı çevirip bekledi. Hat uzun süre çaldı. Sonunda, hatların yoğun olduğunu ve beklemeye devam etmesini bildiren Türkçe ve İngilizce bir kayıt mesajı cevap verdi. Langdon hatlardaki yoğunluğun sarnıçtaki krizle bir ilgisi olup olmadığını merak etti.</p>

  <p>Batık sarayda büyük ihtimalle o sırada büyük bir kargaşa yaşanıyordu. Brüder'in orada ne bulmuş olabileceğini düşünürken içini bir korku kapladı.</p>

  <p>Sienna ondan önce suya girmişti.</p>

  <p>İleride, otobüsün fren lambaları yandı ve araç bir otobüs durağında durdu. Bentley'in sürücüsü Langdon'ın inip binen yolcuları görebilmesi için otobüsün yaklaşık bir buçuk metre arkasında durdu. Otobüsten sadece üç kişi indi; hepsi erkekti. Ama Sienna'nın kılık değiştirmekte çok başarılı olduğunu bilen Langdon yine de hepsini dikkatle inceledi.</p>

  <p>Gözleri tekrar otobüsün arka penceresine kaydı. Aracın camları koyu renkti; ama artık içerideki ışıkların hepsi yandığı için Langdon otobüsteki yolcuları daha net görebiliyordu. Boynunu uzatıp, yüzünü Bentley'in ön camına iyice yaklaştırarak Sienna'yı aradı.</p>

  <p><i>Lütfen yanlış bir kumar oynamış olmayayım!</i></p>

  <p>Sonra onu gördü.</p>

  <p>Otobüsün en arkasında zayıf omuzların üzerinde yükselen tıraşlı bir kafa vardı.</p>

  <p><i>Bu ancak Sienna olabilir.</i></p>

  <p>Otobüs ilerlerken ışıklar tekrar söndü. Ama ışıklar sönmeden hemen önce kafası arkaya doğru dönüp arka pencereden dışarı bakmıştı.</p>

  <p>Langdon, Bentley'in koltuğunda aşağı doğru kaydı. <i>Beni gördü mü?</i> Yaşlı sürücü otobüsün peşine takılmıştı bile.</p>

  <p>Yol, denize doğru inmeye başlamıştı ve Langdon ileride, denizin üzerinde uzanan alçak köprünün ışıklarını görebiliyordu. Köprünün üstünde sıkışık bir trafik vardı. Aslında, köprü girişine yakın tüm bölge tıkanmış gibiydi.</p>

  <p>Adam, "Mısır Çarşısı," dedi. "Yağmurlu günlerde çok popülerdir."</p>

  <p>Adam, kıyının yakınındaki bir yapıyı gösterdi. İstanbul'un en muhteşem mimarilerinden biri olan Yeni Cami'nin –Langdon onu ünlü ikiz minarelerinden tanımıştı– gölgesinde kalan Mısır Çarşısı, Amerikan alışveriş merkezlerinden daha büyük görünüyordu. Langdon kemerli kapısından içeri girip çıkan insan selini görebiliyordu.</p>

  <p>Arabanın içinde cılız bir, <i>"Alo?!"</i> sesi duyuldu. "Acil durum! Alo?!"</p>

  <p>Langdon elindeki telefona baktı. <i>Polis.</i></p>

  <p>Langdon telefonu kulağına götürerek, "Evet, alo!" dedi. "Benim adım Robert Langdon. Dünya Sağlık Örgütü için çalışıyorum. Şehrin sarnıcında büyük bir kriz yaşanıyor ve bundan sorumlu olan kişiyi takip ediyorum. Mısır Çarşısı'na yakın bir otobüsün içinde ve şu anda..."</p>

  <p>Santral görevlisi, "Bir dakika lütfen," dedi. "Sizi hemen bağlıyorum."</p>

  <p>"Hayır, durun!" Ama Langdon yine beklemeye alınmıştı.</p>

  <p>Bentley'in sürücüsü korku dolu bir ifadeyle dönüp ona baktı. "Sarnıçta kriz mi var?!"</p>

  <p>Langdon tam açıklama yapmak üzereyken sürücünün yüzünün aniden kıpkırmızı parladığını gördü.</p>

  <p><i>Fren lambaları!</i></p>

  <p>Sürücü önüne döndü ve Bentley son anda otobüsün arkasında durdu. Otobüsün ışıkları tekrar yanınca Langdon, Sienna'yı net bir şekilde gördü. Arka kapıda durmuş, otobüsten inmek için kapıyı yumrukluyordu.</p>

  <p>Langdon, <i>beni gördü,</i> diye düşündü. Sienna kuşkusuz Galata Köprüsü'nün üzerindeki trafiği de görmüş ve yakalanma riskine giremeyeceğini düşünmüştü.</p>

  <p>Langdon anında Bentley'in kapısını açtı; ama genç kadın çoktan otobüsten fırlayıp gecenin içine karışmıştı. Langdon cep telefonunu sahibine doğru fırlattı. "Polise olanları anlatın! Bölgeyi kuşatmalarını söyleyin!"</p>

  <p>Yaşlı adam korku dolu gözlerle ona bakıyordu.</p>

  <p>Langdon, "Teşekkür ederim!" diye seslendi. "Teşekkürler!"</p>

  <p>Langdon bunu söyledikten sonra Mısır Çarşısı'nın etrafında dolanan kalabalığın arasına dalan Sienna'nın arkasından koşmaya başladı.</p>
</body>
</html>
