<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>97. Bölüm</h1>

  <p>Robert Langdon çalıntı teknenin dümeninde bükülüp kalmış olan Sienna Brooks'a bakarken, az önce şahit olduklarına anlam vermeye çalıştı.</p>

  <p>Sienna yaşlı gözlerle ona bakarak, "Eminim gözünden düşmüşümdür," dedi.</p>

  <p>Langdon, "Gözümden düşmek mi?!" diye bağırdı. <i>"Kim</i> olduğun hakkında en ufak bir fikrim yok! Tek bildiğim bana yalan söylediğin!"</p>

  <p>Sienna alçak bir sesle, "Biliyorum," dedi. "Üzgünüm. Doğru olanı yapmaya çalışıyordum."</p>

  <p>"Salgını yayarak mı?"</p>

  <p>"Hayır Robert, anlamıyorsun."</p>

  <p>Langdon, <i>"Anlıyorum!"</i> diye karşılık verdi. "O Solublon torbayı patlatmak için suya girdiğini anladım! Kimse engel olmadan önce Zobrist'in virüsünü yaymak istedin!"</p>

  <p>Sienna'nın bakışlarından Langdon'ın söylediklerine bir anlam veremediği anlaşılıyordu. "Solublon torba mı? Neden bahsettiğini bilmiyorum. Robert, Ben Bertrand'ın salgınını durdurmak için sarnıca gittim... onu <i>çalmak</i> ve sonsuza dek yok etmek için... Böylece, Dr. Sinskey ve DSÖ de dahil hiç kimse üzerinde çalışamayacaktı."</p>

  <p>"Çalmak mı? Neden DSÖ'nün ele geçirmesini istemedin ki?"</p>

  <p>Sienna derin bir nefes aldı. "Bilmediğin çok şey var ve bunlar uzun meseleler. Çok geç kaldık Robert. Fırsatımız olmadı."</p>

  <p>"Tabii ki fırsatımız vardı! Virüs <i>yarına</i> kadar yayılmayacaktı! Zobrist'in seçtiği tarih buydu ve eğer sen suya girmemiş olsaydın..."</p>

  <p>Sienna, "Robert, virüsü ben yaymadım!" diye haykırdı. "Torbayı bulmak için suya girdiğimde çok geç kalmıştım. Orada hiçbir şey yoktu."</p>

  <p>Langdon," Sana inanmıyorum," dedi.</p>

  <p>"İnanmadığını biliyorum. Ve seni suçlamıyorum." Elini cebine sokup ıslak bir kitapçık çıkardı. "Ama belki bunun bir yardımı olur." Kâğıdı Langdon'a fırlattı. "Bunu lagüne girmeden az önce buldum."</p>

  <p>Langdon kâğıdı yakalayıp açtı. Sarnıçta yapılacak <i>Dante Senfonisi'</i>nin konser programıydı.</p>

  <p>"Tarihlere bak."</p>

  <p>Langdon tarihleri tekrar tekrar okurken, gördüklerine şaşırdı. Bir sebepten ötürü, bu gecenin gala gecesi olduğu izlenimine kapılmıştı. Hafta boyunca yedi gece konser verilecek ve insanlar hastalığın bulaştığı sarnıca geleceklerdi. Ama bu program farklı bir hikâye anlatıyordu.</p>

  <p>Başını kâğıttan kaldıran Langdon, "Bu gece <i>kapanış</i> gecesi miymiş?" diye sordu. "Orkestra hafta boyunca konser mi vermiş?"</p>

  <p>Sienna başını salladı. "Ben de senin kadar şaşırdım." Gözlerinde yaşlarla sustu. "Virüs çoktan yayılmış Robert. Bir haftadır bu durumdaymış."</p>

  <p>Langdon, "Bu doğru olamaz," dedi. "Tarih <i>yarın.</i> Zobrist, yarının tarihini yazan bir levha bile hazırlamış."</p>

  <p>"Evet, sudaki levhayı ben de gördüm."</p>

  <p>"O halde, <i>yarının</i> yazdığını da görmüşsündür."</p>

  <p>Sienna içini çekti. "Robert, ben Bertrand'ı iyi tanıyorum, sana söylediğimden çok daha yakından tanıyordum. O bir bilimadamıydı, sonuç odaklı biriydi. Şimdi anlıyorum ki, levhanın üzerinde yazan tarih virüsün <i>serbest bırakılacağı</i> günü göstermiyor. Başka bir şeyi, onun amacı için çok daha önemli olan bir şeyi gösteriyor."</p>

  <p>"Peki bu ne olabilir?"</p>

  <p>Sienna kederli gözlerini tekneden ayırdı. "Bu, hazırladığı virüsün dünyaya yayılmaya ve her bireyi etkilemeye başlayacağı tarihin matematiksel tahminiydi."</p>

  <p>Bu tahmin Langdon'ın içinin titremesine neden oldu; ama yine de Sienna'nın yalan söylediğini düşünmekten kendini alamıyordu. Anlattığı hikâye kusursuz gibi gelse de <i>çok iyi yalan söyleyebildiğini</i> daha önce kanıtlamıştı.</p>

  <p>Ona bakarak, "Bir sorun daha var Sienna," dedi. "Bu salgın dünyaya çoktan yayıldıysa, insanlar neden hastalanmaya başlamadı?"</p>

  <p>Onun gözlerine bakmaktan kaçman Sienna, bakışlarını çevirdi.</p>

  <p>Langdon, "Bu salgın yayılmaya başlayalı bir hafta olduysa, insanlar neden ölmüyor?" diye tekrar etti.</p>

  <p>Sienna yavaşça ona döndü. "Çünkü..." diye başladı; ama kelimeler boğazına takıldı. "Bertrand bir salgın hastalık üretmemişti." Gözleri yeniden yaşlarla doldu. "Çok daha tehlikeli bir şey üretmişti."</p>
</body>
</html>
