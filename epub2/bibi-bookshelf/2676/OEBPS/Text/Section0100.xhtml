<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>92. Bölüm</h1>

  <p>Ajan Brüder dikkat çekmemeye çalışarak eğilip parmaklığın altından göğüs hizasındaki suya atladı. Serin su giysilerinden geçip vücuduna temas ederken ürperdi. Botlarının altındaki sarnıç zemini kaygan; ama sağlamdı. Bir süre hiç hareket etmeden vücudundan suya yayılan, şok dalgalarına benzeyen ortak merkezli halkaları seyretti.</p>

  <p>Brüder bir süre nefes almadı. Kendi kendine, yavaş hareket et, dedi. <i>Akıntı yaratma.</i></p>

  <p>Üzerindeki platformda duran Langdon etraftaki gezinti platformlarını kontrol ediyordu.</p>

  <p>Langdon, "Her şey yolunda," diye fısıldadı. "Kimse seni görmüyor."</p>

  <p>Brüder arkasını dönünce ters duran büyük Medusa başıyla karşı karşıya geldi. Kırmızı bir projektör ışığıyla aydınlatılmıştı. Onunla aynı seviyeye inince baş aşağı duran canavar daha da büyümüştü. Langdon, "Medusa'nın bakışlarını lagünde takip et," diye fısıldadı. "Zobrist sembolizm ve sahne sanatlarından iyi anlıyormuş... Buluşunu, Medusa'nın öldürücü bakışlarının hizasına yerleştirdiyse hiç şaşırmam."</p>

  <p><i>Büyük akıllar benzer düşünür.</i> Brüder, Amerikalı profesörün aşağı kendisiyle birlikte inmek için ısrar etmiş olmasına minnettardı. Langdon'ın uzmanlığı sayesinde çok kısa bir sürede sarnıcın uzak köşesine varmışlardı.</p>

  <p><i>Dante Senfonisi'</i>nin melodileri uzakta yankılanırken Brüder su geçirmez Tovatec kalem fenerini çıkardı ve ışığını açıp suyun altına soktu. Parlak bir halojen ışığı suyu delip karşısında uzanan sarnıç zeminini aydınlattı.</p>

  <p>Brüder kendine, <i>sakin ol,</i> diye hatırlattı. <i>Hiçbir şeye dokunma.</i></p>

  <p>Başka bir şey söylemeden lagündeki yolculuğuna başladı. Suyun içinde ağır çekimde ilerlerken fenerini sualtmdaki bir mayın tarayıcı gibi ileri geri sallıyordu.</p>

  <p><br /></p>

  <p>Parmaklıklarda duran Langdon'ın nefesi tıkanmaya başlamıştı. Rutubet ve küf kokan sarnıçta oksijensiz kaldığım hissetti. Brüder lagünde dikkatli bir şekilde ilerlerken, profesör kendine her şeyin yoluna gireceğini söylüyordu.</p>

  <p><i>Tam zamanında geldik.</i></p>

  <p><i>Her şey yolunda.</i></p>

  <p><i>Brüder'in ekibi bu durumu kontrol altına alabilir.</i></p>

  <p>Langdon yine de huzursuzdu. Klostrofobisi yüzünden burada her durumda tedirgin olacağını biliyordu. Yukarıda binlerce ton toprak var... ve çürüyen sütunlardan başka onları tutan hiçbir şey yok.</p>

  <p>Bu fikri kafasından atarak arkasını döndü ve etrafta kendisini izleyen biri olup olmadığını kontrol etti.</p>

  <p>Kimse yok.</p>

  <p>Yakınlarda olanlar başka gezinti platformlarında durmuş ters tarafa, orkestranın bulunduğu yöne doğru bakıyorlardı. Kimse sarnıcın uzak köşesinde suda yavaş yavaş ilerleyen Brüder'i fark etmemişti.</p>

  <p>Langdon suyun altındaki titrek halojen ışığı ürkütücü bir şekilde yolunu aydınlattığı TTD ekibi liderine baktı.</p>

  <p>Langdon onu izlerken gözucuyla solunda bir hareket fark etti. Brüder'in ilerisinde, sudan ürkütücü siyah bir şekil çıkıyordu.</p>

  <p>Langdon sudan bir canavar çıkmasını bekler gibi dönüp karanlığın içine baktı.</p>

  <p>Brüder de aniden durmuştu, belli ki <i>şekli</i> o da görmüştü.</p>

  <p>Uzak köşede, titreyen siyah bir şekil duvarda yükseldi. Hayalete benzeyen siluet, Zobrist'in görüntülerindeki veba hekimine çok benziyordu.</p>

  <p>Langdon, <i>bu bir gölge,</i> diye içinden geçirirken rahatlayarak nefesini bıraktı. <i>Brüder'irı gölgesi.</i></p>

  <p>Brüder suyun içindeki bir projektör ışığının yanından geçerken gölgesi, tıpkı Zobrist'in görüntülerindeki gölgesi gibi duvara vurmuştu.</p>

  <p>Langdon, Brüder'e, "Burası," diye seslendi. "Yaklaştın."</p>

  <p>TTD lideri başını sallayıp lagünde yavaş yavaş ilerlemeye devam etti. Langdon parmaklıklar boyunca yürüyerek onunla aynı hizada kalmaya çalışıyordu. Ajan gittikçe uzaklaşırken Langdon onu kimsenin görmediğinden emin olmak için orkestraya doğru baktı.</p>

  <p>Etrafta kimse yoktu.</p>

  <p>Bakışlarını tekrar lagüne çevirince, gezinti platformunun üzerinde ayaklarının dibinde bir ışık yansıması gördü.</p>

  <p>Dikkatli bakınca küçük kırmızı bir sıvı birikintisi olduğunu fark etti.</p>

  <p><i>Kan.</i></p>

  <p>Langdon tam üzerinde duruyordu.</p>

  <p><i>Bir yerim mi kanıyor?</i></p>

  <p>Langdon acı hissetmiyordu; ama havadaki görünmeyen bir toksine reaksiyon veriyor olabileceğini düşünerek kendini yoklamaya başladı. Burnunu, tırnaklarını, kulaklarını kontrol etti.</p>

  <p>Langdon kanın nereden gelmiş olabileceğini anlamak için etrafına baktı, tenha gezinti platformunda yalnız olduğundan emindi.</p>

  <p>Yere tekrar bakınca gezinti platformu boyunca akarak ayaklarının ucunda toplanmış minik sızıntıyı fark etti. Kırmızı sıvı ileride bir yerden geliyordu ve damlayarak meyilli gezinti platformu boyunca ilerliyordu.</p>

  <p>Langdon, <i>ileride yaralı biri var,</i> diye düşündü. Lagünün ortasına yaklaşmakta olan Brüder'e baktı.</p>

  <p>Minik sızıntıyı takip ederek gezinti platformunda hızla ilerledi. Çıkmaz uca yaklaşırken sızıntı genişleyip akıntıya dönüştü. <i>Bu da ne?</i> Akıntı o noktada iyice genişlemiş ve yayılmıştı. Koşmaya başlayıp akan sıvıyı takip etti, ancak gezinti platformunun aniden sona erdiği duvarın önünde durmak zorunda kaldı.</p>

  <p>Çıkmaza gelmişti.</p>

  <p>Karanlığın içinde kıpkırmızı parlayan büyük bir gölcük bulmuştu. Sanki, birisi burada katledilmiş gibiydi.</p>

  <p>Langdon kırmızı sıvının gezinti platformundan sarnıca damlayışım izlerken ilk değerlendirmesinde yanıldığını anladı.</p>

  <p><i>Bu kan değil.</i></p>

  <p>Geniş mekânın kırmızı aydınlatması, gezinti platformunun kırmızı tonuyla birleşince bir yanılsama yaratmış ve bu su damlacıklarına kırmızı-siyah bir renk vermişti.</p>

  <p><i>Sadece su.</i></p>

  <p>Ortaya çıkan bu gerçek onu rahatlatacağına ürküttü. Su göletine bakınca parmaklıklara sıçramış suları ve ayak izlerini gördü.</p>

  <p><i>Birisi burada sudan çıkıp parmaklıkları tırmanmış.</i></p>

  <p>Seslenmek için döndü; ama Brüder çok uzaklaşmış; müzik, nefesliler ve davullarla iyice yükselmişti. Langdon aniden yanında birinin varlığını hissetti.</p>

  <p><i>Burada yalnız değilim.</i></p>

  <p>Yavaş yavaş gezinti platformunun bittiği duvara doğru döndü. Üç metre ileride, karanlığın içinde siyah pelerine sarınmış büyük bir taş gibi duran yuvarlak bir şekil gördü. Üzerinden sular akıtan şekil hareketsiz duruyordu.</p>

  <p>Ve sonra hareket etti.</p>

  <p>Şekil uzadı, iki kat eğik pozisyonundan kafasını uzatarak kalkmaya başladı.</p>

  <p>Langdon, <i>siyah çarşaf giymiş bir insan,</i> diye düşündü.</p>

  <p>Geleneksel İslami giysiden hiçbir şekilde ten görünmezdi; ama peçeli kafa Langdon'a doğru dönünce koyu renk gözler ortaya çıktı. Çarşafın gözler için açılmış dar aralığından dikkatle Langdon'a bakıyorlardı.</p>

  <p>Langdon hemen anladı.</p>

  <p>Sienna Brooks saklandığı yerden fırlayıp hızla Langdon'a doğru koşmaya başladı. Onu, çarparak yere devirdikten sonra gezinti platformundan koşarak hızla uzaklaştı.</p>
</body>
</html>
