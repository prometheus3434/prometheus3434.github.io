<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>İki kanattaki gözcüler hariç, Yüzbaşı Kurt Kohler U32'nin kulesinde tek başınaydı. Soğuk deniz sisi onu ürpertiyor, lacivert anorağının içine giydiği beyaz balıkçı kazağı bana mısın demiyordu. «Ana motoru açın, dalma istasyonları hazır!» diye eğildi ses tüpüne. Üsteğmenin onayı derhal arkasından yankılandı.</p>

        <p>«Ana motoru aç. Herkes dalma istasyonlarına.»</p>

        <p>Güverte Kohler'in tabanları altında titredi, dizel egzosu başının yukarısından püskürdü. Yanan yakıtın o yağlı kokusu burun deliklerinin kıpırdanmasına yol açtı.</p>

        <p>«Gemi dalışa hazır!» diye üsteğmenin sesi duyuldu. Kohler sırtından bir yük kalkmış gibi hissetti. Yükleme ve ikmal sırasında nasıl da korkmuş, sızlanmıştı. Ama geçmişte kalmıştı artık bütün bunlar. Gemi yeni baştan canlanmıştı ayaklarının altında. Elini atıp komut vermesine hazırdı. Duyduğu rahatlama, yorgunluğunu alıp götürüyordu.</p>

        <p>«Revolüsyonlar yedi knot'a,» diye emretti. «Yeni rota 270.» Emri tekrarlanırken kasketini biraz geriye itti, dürbününü kıyıya çevirdi.</p>

        <p>Ağır tahta filikalar çekilmiş, saklanmıştı bile. Kumda yalnızca çekilme izleri vardı. Bomboştu kumsal. At üstünde bir tek kişi görünüyordu.</p>

        <p>Kohler onu seyrederken, Lothar De La Rey geniş kenarlı şapkasını sarı buklelerinin üzerinden kaldırdı, sallarken şapkanın devekuşu tüyleri havada uçuştu. Kohler de sağ elini kaldırıp selam verdi. Atlı döndü, şapkasını hala havada çevirerek iki tepenin arasında dörtnala kayboldu. Bir kuş sürüsü atlıdan ürkerek havalandı, tepelerde dolaştı.</p>

        <p>Kohler kıyıya arkasını döndü, U-bot'un burnu gümüş rengi sisleri yarmaya başladı. Denizaltının gövdesi kılıç gibiydi.</p>

        <p>170 kadem uzunluğundaydı. 600 beygir güçlük dizel motoruyla düşmanın gırtlağına çökmeye hazırdı. Kohler her seferine başlarken boğazında mutlaka hissettiği o gurur tıkanıklığını gidermeye çalışmadı.</p>

        <p>Hayalperest bir adam değildi ama, bu Dünya Savaşının sonucunu kendi ve diğer denizaltıcıların elinde görüyordu. İki dev ordunun, kıpırdamaya hali kalmamış ağır sıklet boksörler gibi, karşılıklı siperlerdeki berabere durumunu kırmak onlara kalıyordu.</p>

        <p>Yıkılma noktası gelmeden önce, bu umutsuz ve sefil durumdan bir zafer yaratmasını bilenler yine bu ince, gizli, öldürücü gemiler olacaktı. Keşke Kayzer denizaltıları işin başında tam kapasiteyle kullanmayı seçseydi. O zaman sonucun ne kadar farklı olabileceğini düşündükçe Kurt Kohler'in suratı daha bir asıldı.</p>

        <p>1914 Eylülünde, daha savaşın ilk yılında, U9 denizaltısı tek başına üç İngiliz kruvazörünü peşpeşe batırmıştı. Ama bu olaya rağmen Alman baş komutanlığı ellerindeki silahı kullanmakta kararsızlık göstermişler, dünyanın hışmından ve düşmanlığından korkmuşlar, ya da «Kahpe su altı kasapları!» çığlığından çekinmişlerdi.</p>

        <p>Tabii Lusitania ile Arobic'in batırılıp Amerikalıların ölümüne sebep olmasıyla gelen Amerikan tehditleri de kısıtlamıştı su altı silahının kullanılmasını. Kayzer uyuyan Amerikan devini uyandırmaktan korkmuştu. Onun koca ağırlığını Alman İmparatorluğu üzerinde hissetmek istemiyordu.</p>

        <p>Şimdi iş işten geçtikten sonra Alman yüksek komutanlığı nihayet U-bot'ları serbest bırakmıştı. Alınan sonuçlar akıl durdurucuydu. Beklentileri bile geride bırakmıştı.</p>

        <p>1916'nın son üç ayında toplam 300.000 ton müttefik gemisini batırmıştı torpidolar. Bu daha işin başıydı. Yalnız 1917 Nisan'ının ilk on gününde, 250.000 ton daha batırılmıştı. Ayın toplam tonajı 875.000di. Müttefikler serseme dönmüşlerdi bu korkulu saldırılar karşısında</p>

        <p>Şimdi iki milyon genç ve hevesli Amerikan askeri de savaşa katılmak için Atlas okyanusunu geçmeye hazır olduğuna göre, her subayın ve her denizcinin kendinden beklenen fedakarlığı göstermesi şarttı. Eğer savaş tanrıları, inflexible gibi ünlü bir İngiliz kruvazörünü onların karşısına çıkarmayı uygun görmüşse Kurt Kohler torpidolarını onun üzerine salma fırsatı uğruna kendi hayatını da, adamlarının hayatını da seve seve feda ederdi.</p>

        <p>«Revolüsycnlar 12 knot» dedi ses tüpüne. U32'nin son hızıydı bu. Devriye mevkiine mümkün olduğu kadar hızla ulaşması gerekiyordu. Yaptığı hesaplara göre Inflexible kıyının 110-140 deniz mili açığından geçecekti. Ama Kurt mevkiine gemi geçmeden varsa bile, onun yolunu kesebileceğinden pek emin değildi.</p>

        <p>Ü32'nin Kanat gözcülerinin görebildiği ufuk uzaklığı ancak yedi mildi. Torpidoların menzili de 2500 metreydi. Avının hızı 22 knot, hatta daha fazlaydı. Gemisini hızla giden kruvazöre 2500 metre yaklaştırmak zorundaydı. Onu görme ihtimali bile binde birdi. Görse de, belki hızla gözden kaybolmasına seyirci kalmak zorunda kalacaktı.</p>

        <p>Eu karamsarlıkları bir kenara itmeye çalıştı. «Üsteğmen Horsthauzen köprüye.»</p>

        <p>Birinci subayı gelince Kurt ona mümkün olduğu kadar hızla devriye mevkiine varmasını, dalma istasyonlarını anında eyleme hazır halde tutmasını söyledi.</p>

        <p>«Bir değişiklik olmazsa beni 18.30'da uyandırın.»</p>

        <p>Kurt'un yorgunluğu, dizel dumanlarından gelen başağrısıyla daha beter oluyordu. Aşağıya inmeden önce ufka son bir defa baktı. Rüzgar hızlanmış, sisleri dağıtıyordu. Deniz kararıyor, öfkeli öfkeli çırpınmaya başlıyordu. U32 burnunu bir sonraki dalgaya verdi, dalga güvertesine çarpıp yarıldı, beyaz köpükler saçıldı, Kurt'un yüzüne sanki buzlar değdi.</p>

        <p>«Barometre hızla düşüyor, efendim,» dedi Horsthauzen alçak sesle. «Sanıyorum büyük hava patlayacak.»</p>

        <p>«Yüzeyde kal, hızı azaltma.» Kurt öneriye aldırış etmedi. Bu avı zorlaştıracak bir şey duymak istemiyordu Merdivenden indi, harita masasındaki seyir defterine yöneldi.</p>

        <p>Yazısını dikkatle, resmi biçimde yazdı. «Rota 270 derece, hız 12 knot. Rüzgar kuzey batı 15 knot ve serin.» Altını imzaladı, başının ağrısını durdurmak istercesine parmaklarını şakaklarına bastırdı.</p>

        <p>«Tanrım, nasıl da yorgunum,» diye düşündü, sonra seyir subayının düşünceli gözlerle önündeki ana kontrol panelinin parlaklığında kaptanın yansıyan hayalini seyretmekte olduğunu farketti. Ellerini hemen indirdi, yatağına yatma isteğini gemledi, adama, «Gemiyi teftiş edeceğim,» dedi.</p>

        <p>Motor dairesinde durup teknisyenlere yakıt almadaki hızlı hizmetlerinden ötürü teşekkür etti, torpido odasındakilere yerlerinde kalmalarını emretti.</p>

        <p>Üç torpido tübü yüklenmişti. Kompresyon altındaydılar. Yedek torpidolar dar bir yere yatırılmıştı. İnce uzun ve parlak gövdeleri kabinin hemen hemen tümünü dolduruyor, hareket etmeyi güçleştiriyordu. Adamlar kafesteki hayvanlar gibi oldukları yere sıkışmak zorunda kalacaklardı.</p>

        <p>Kurt yedek torpidolardan birini okşadı. «Yakında size yer açacağız,» diye söz verdi. «Şu üçünü Tommy'nin karnına gömer gömmez.»</p>

        <p>Eskimiş bir şakaydı bu. Ama adamlar yine de güldüler.</p>

        <p>Kurt bunu duyunca, birkaç saat su üzerinde kalmanın bile onları ne kadar canlandırmış olduğunu anladı.</p>

        <p>İlerdeki kapısı perdeli yer kendi kamarasıydı. Sonunda dinlenebilecekti. Birden yorgunluk fena bastırdı. Kırk saattir uyumamıştı. O sürenin her saatini sinirsel baskılar altında geçirmişti. Ama yine de, dar yatağına kıvrılmadan önce masanın üzerindeki çerçeveli resmi aldı, solgun genç kadına ve kucağında tuttuğu çocuğa baktı.</p>

        <p>«İyi geceler, canlarım,» diye fısıldadı. «Sana da iyi geceler, hiç görmediğim öteki oğlum.»</p>

        <p style="text-align: center;"><b>***</b></p>
      </div>
    </div>
  </div>
</body>
</html>
