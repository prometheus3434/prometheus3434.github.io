<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Centaine'in tattığı ölüm aslında pek küçük bir ölüm olmalıydı. Kendine geldiğinde kapalı göz kapaklarının ardından sabah ışıklarını hemen farketti. Bir yeni günün acılarını düşünmek gözlerini sımsıkı yummasına, yeniden karanlık bilinçsizlik dünyasına saklanmak istemesine yol açtı.</p>

        <p>O sırada kuru dalların rüzgarla titreştiğini işitti. Ya da belki bir böceğin çıkardığı sesti. Bu ses onu tedirgin etti. Büyük bir çabayla başını yana doğru çevirdi ve gözlerini açtı.</p>

        <p>Yattığı yerin üç metre ilerisinde ufacık, insan biçiminde bir yaratık çömelmiş oturuyordu. Centaine hayal gördüğünden emin oldu. Gözlerini hızla kırpıştırdı, göz kapaklarını birbirine yapıştıran çapaklar göz bebekleri üzerine yayılıp görüşünü bulandırdı ama bu sefer birincinin arkasına çömelmiş ikinci ufak tefek yarattığı da gördü. Gözlerini ovaladı, doğrulup oturmaya savaştı, onun hareket etmesi garip yaratıklardan yumuşak, çatırtılı sesler çıkmasına yol açtı. Centaine bu insanların birbirleriyle konuşmakta olduğunu, gerçekten var olduğunu, kendi hastalığının hayali olmadığını ancak birkaç saniye sonra anlayabildi.</p>

        <p>Centaine'e yakın olanı kadındı. Göğsünden ta göbeğine kadar sarkan iki gevşek, uzun memesi vardı. İçi boşalmış tütün torbalarına benziyordu o memeler. Yaşlı bir kadındı. Yoo, onun eskiliğini yaşlı sözüyle tarif etmeye imkan yoktu. Güneşte kurumuş bir üzüm kadar buruşuktu. Vücudunda kat kat sarkmayan hiçbir deri parçası yoktu. Bu buruşuklar hep aynı doğrultuda uzanmıyor, yıldız gibi desenler oluşturarak birbirini kesiyordu. Sallanan memeleri de buruşuktu, şişko küçük göbeği de. dizlerinden, dirseklerinden sarkan deriler de. Centaine rüyadaymış gibi etkilendi. Buna uzaktan yakından benzeyen hiçbir insan görmemişti. Savaştan önce her yıl Mort Homme'a gelen sirkte bile böylesi yoktu. Tek dirseği üzerinde bin zorlukla doğrulup kadına baktı.</p>

        <p>Ufacık kadının rengi de pek inanılmaz bir renkti. Güneş altında amber gibi parlıyordu. Centaine'in babasının onca özenle baktığı lületaşı piponun rengindeydi. Yalnız daha parlaktı.</p>

        <p>Ağaçtaki olgun kayısının renginde. Tüm yorgunluğuna rağmen Centaine'in dudaklarında bir gülümseme oynaştı.</p>

        <p>Centaine'i onunkine eşit bir dikkatle incelemekte olan kadın da hemen ona gerisin geri gülümsedi. Yüzündeki örümcek ağı şebekesi göz kenarlarında daha sıkıştı, gözleri Çinli gözü gibi çizgi haline geldi. Ama o kara göz bebeklerinde öyle mutlu bir kıvılcım tutuştu ki Centaine'in içinden uzanıp onu kucaklamak geldi. Tıpkı Anna'yı kucakladığı gibi. Yaşlı kadının dişleri aşınmış, hemen etlerinin dibine inmişti. Kalan mineler de tütünden kahverengi olmuştu. Ama aralarında boşluklar yoktu.</p>

        <p>Düzgün, güçlü bir görünümü vardı.</p>

        <p>«Kimsiniz siz?» diye fısıldadı Centaine morarmış, şişmiş dudakları arasından. Kadın yine şakır şukur sesler çıkardı, tıslayarak bir cevap verdi.</p>

        <p>O buruş buruş derinin altında düzgün biçimli bir kafatası vardı. Yüzü yürek şeklindeydi. Kafasında soluk gri, yün gibi saçlar, ufacık bukleler halinde kıvrılmış, her biri bezelye büyüklüğünde duruyor, aralardan kafa derisi görünüyordu. Küçük, sivri kulakları vardı ama, kulak memeleri yoktu. Parlak gözler, sivri kulaklarla birleşince, o yüze uyanık, soru soran bir ifade veriyordu.</p>

        <p>«Suyunuz var mı?» diye fısıldadı Centaine. «Su. Lütfen.»</p>

        <p>Yaşlı kadın başını çevirdi, arkasındakine aynı çatır çutur dilde bir şeyler söyledi. Arkadaki hemen hemen onun ikiziydi.</p>

        <p>Aynı inanılmaz kırışıklar, aynı kayısı rengi ten, aynı tek tek bukleli saçlar, parlak gözler, sivri, memesiz kulaklar... ama o erkekti. Buna hiç kuşku yoktu. Otururken deri kasık bağı yana kaçmış, tümüyle nisbetsiz, kocaman bir penis aşağıya sallanmıştı. Sünnetsiz ucu kumlara değiyordu.</p>

        <p>«Su,» diye tekrarladı, bu sefer eliyle de su içme hareketi yaptı. İki ufaklık arasında ateşli konuşmalar tekrar gidip geldi.</p>

        <p>«Owa, bu çocuk susuzluktan ölüyor,» dedi kadın otuz yıllık kocasına.</p>

        <p>Bushman hemen, «Zaten ölü o,» diye karşılık verdi. «Çok geç artık. Hani.»</p>

        <p>«Su herkesin malıdır. Ölünün de, dirinin de. Çölün ilk yasası budur. Bunu bal gibi bilirsin, koca dede.» Hani çok ikna edici konuşmak istediği için adama en çok saygıyı ifade eden «koca dede» sözüyle hitab etmekteydi.</p>

        <p>«Su herkesin malıdır,» diye kabullendi o da. Başını salladı, gözlerini kırpıştırdı. «Ama bu San değil. İnsan değil bir kere. Ötekilere ait.» Owa bu sözüyle, Bushman'ların kendileriyle öteki insanlar arasında güttükleri ayırımı ortaya serdi.</p>

        <p>Bushman birinci insandı. Kabile belleği ta gerilere, çevrede başka hiç insan olmadığı zamanlara kadar varırdı. Kuzeyin ötelerindeki göllerden güneydeki ejderha dağlarına kadar, koca bir kıtada yalnızca kendisinin yaşadığı günleri hatırladı. Aborijin' di onlar. İnsan onlardı. San'dılar onlar.</p>

        <p>Ötekilerse farklı yaratıklardı. İlk grupları kuzeyden göçerek gelmişlerdi. İri yarı, siyah adamlardı. Önlerindeki sürüleri güderlerdi. Çok daha sonra, tenleri balık karnı renginde, güneş görünce kızaran, solgun, kör gibi gözlü insanlar güneye denizden gelmiş, kuzeye doğru yürümüşlerdi. Koyun ve sığır otlatırlardı eski av alanlarında. Bushman'lara akraba sayılan av hayvanlarını öldürürlerdi.</p>

        <p>Bushman'ın yaşama ortamı kalmayınca, çevresindeki evcil hayvan sürülerine çevirmişti gözlerini. Mülkiyet bilinci yoktu. Sahiplik geleneği diye bir şey bilmezdi. Başkalarının sürülerini tıpkı av avlarkenki gibi alıvermiş, bu yüzden çok zararlar vermişti. Siyahı beyazı bir olmuş, Bushman'lara amansız bir savaş açmışlardı. Ucu zehirli, kesin ölüm getiren oklar, Bushman'lara duydukları öfkeyi giderek daha da arttırmıştı.</p>

        <p>Çift kenarlı keskin bıçakları, mızraklarıyla eli tüfekli atlılar gelip Bushman'ları vahşi hayvanlar gibi avladılar. Onları vurdular, bıçakladılar, mağaralara kapatıp diri diri yaktılar, zehirlediler, işkence ettiler, bir tek en küçük çocukları katmadılar katliama. Onları zincirlere vurdular. Acıdan veya yeisten ölmeyenleri 'evcilleştirebilirlerdi.' Onları uysal, sadık, oldukça, sevimli köleler haline getirdiler.</p>

        <p>Bushman'ların bu soykırımdan kurtulanları çeteler halinde kötü, susuz topraklara çekildiler. O toprakların ve üzerindeki canlıların nasıl sağ kalabileceğinin sırrını bir tek onlar bilirdi.</p>

        <p>«O ötekilerden biri,» diye tekrarladı Owa. «Zaten de ölmüş bile. Suyumuz kendi yolculuğumuza ancak yeter.»</p>

        <p>Hani gözlerini Centaine'in yüzünden ayırmamıştı. İçin için kendini azarladı. «Kocakarı, su işini tartışmana hiç gerek yoktu. Soru sormadan kıza su verseydin, şimdi bu erkek budalalığına dayanmak zorunda kalmazdın.» Dönüp kocasına gülümsedi.</p>

        <p>«Bilge koca dede, çocuğun gözlerine baksana,» dedi. «O gözlerde hayat var, hatta cesaret de var. Böylesi kendi kararıyla son soluğunu vermeden ölmez.» Kararlı bir hareketle omzundaki ham deriden çıkını indirdi, kocasından çıkan itiraz tıslamalarına aldırış etmedi. «Çölde su herkesin malıdır. San'ın da, ötekilerin de. Bir fark yoktur. Senin dediğin boş.»</p>

        <p>Çıkından bir devekuşu yumurtası çıkardı. Yuvarlaklığı kusursuz, rengi cilalanmış fildişi gibiydi. Üzerine kuş ve hayvan siluetlerinin resmi belli ki pek bir sevgiyle işlenmişti. Bir ucunda da tahta bir kapağı vardı. Hani yumurtayı ovucunda kıpırdatırken içindeki sıvı gluk gluk etti, Centaine kendisine meme verilmeyen köpek yavruları gibi kıvrandı.</p>

        <p>«Çok inatçı karısın,» dedi. Owa tiksinti dolu bir sesle. Bushman geleneği ancak bu kadar sitem etmesine izin verirdi. Ona emir veremez, herhangi bir şeyi yapmasını yasaklayamazdı. Bir Bushman bir başka Bushman'a ancak öğüt verebilirdi. Hemcinsleri üzerinde hiçbir hakkı yoktu. Aralarında şef, reis, komutan falan olmazdı. Hepsi eşittiler. Kadını da, erkeği de, genci de, yaşlısı da.</p>

        <p>Hani kapağı dikkatle çıkarıp Centaine'e yanaştı, kolunu kızın ensesi altına kaydırıp başını dengeledi. Centaine oburcasına bir yudum alıp yuttu, boğulur gibi oldu, sular çenesinden damladı. Bu sefer Hani da, Owa da bir ağızdan üzüntü sesleri çıkardılar. Ziyan olan her damla, paha biçilmez, hayat veren kandı. Hani yumurtayı çekti, Centaine hıçkırdı, uzanmaya çalıştı.</p>

        <p>«Terbiyesizsin,» diye azarladı onu Hani. Yumurtayı kendi ağzına kaldırdı, avurtları şişinceye kadar ağzını suyla doldurdu, sonra elini Centaine'in çenesine koydu, başını eğdi, dudaklarını Centaine'inkilere yaklaştırdı. Birkaç damla suyu dikkatle Centaine'in ağzına verdi, onu yutmasını bekledi, sonra yenisini verdi. Son damlayı verdikten sonra oturdu, kızın ne zaman tekrar su içmeye hazır olacağını görmek üzere beklemeye koyuldu. O zaman ona bir ağız dolusu su daha verdi, sonra da bir üçüncü kere verdi.</p>

        <p>«Bu dişi yavru su başına gelmiş fil gibi içiyor,» dedi Owa ekşi bir sesle. «Daha şimdiden Kuiseb'deki kuru ırmağı dolduracak kadar su içti.»</p>

        <p>Hakkı vardı tabii. Bunu Hani de ister istemez kabullenmek zorunda kaldı. Kız bir yetişkine bütün bir gün yetecek suyu tüketmişti. Yumurtanın kapağını kapattı. Centaine iki kolunu uzatıp biraz daha versin diye yalvardı ama o dinlemedi, yumurtayı torbasına koydu.</p>

        <p>«Ne olur, biraz daha,» diye sızlandı Centaine. Kadın duymamazlıktan geldi, adama döndü. Aralarında tartıştılar. Ellerini zarif, kuş gibi hareketlerle kıpırdatıyorlardı. Parmakları ikide bir havada dalgalanıyordu.</p>

        <p>Kadın alnına beyaz boncuklu bir bant takmıştı. Aynı boncuktan bir düzine dizi boynunda, pazularında da vardı. Belinde kısa deri bir etek, tek omzunda benekli bir kürk göze çarpıyordu. Bütün giysileri aynı deridendi. Dikilmiş değildi. Olduğu gibiydi biçimi. Eteği beline antilop boynuzlarından bir kemer oturtuyordu. Elinde uzun bir sopa vardı. Bir ucuna delikli bir taş geçirilmişti.</p>

        <p>Centaine yattığı yerden ona dikkatle baktı. Tartışılan şeyin kendi hayatı olduğunu seziyordu. Yaşlı kadın onun avukatıydı.</p>

        <p>«Dediğin doğru, bilge dede. Biz yolculuktayız. Ayak uyduramayan, diğerlerini tehlikeye sokanlar geride bırakılmalıdır. Gelenek böyle der. Ama şuradan şuraya kadar beklersek...» Eliyle güneşin bir saatte alacağı mesafeyi gösterdi. «... belki bu çocuk kuvvet kazanır. O kadarcık beklemek de bizi hiçbir tehlikeye sokmaz.»</p>

        <p>Owa hala boğuk, aksi sesler çıkarıyor, ellerini bilekten hızla bükerek işaretler yapıyordu. Bu anlamlı hareket Centaine'i pek korkuttu.</p>

        <p>«Yolumuz zor bir yol. Çok da uzun. Bir daha suya varmamız günler sürer. Burada oyalanmak çılgınlık.»</p>

        <p>Owa'nın başında bir taç vardı. Adamın tutumuna rağmen Centaine o taca ilgi duyduğunu hissetti. Birden anladı ne olduğunu. Deri bir bant üzerine ondört tane minik ok tutturulmuştu. Nehir kamışlarından yapılmıştı bu oklar. Uçlarına kartal tüyleri takılmış, yukarı dönük başları beyaz kemikten, ama boyalıydı. Centaine bu açıklamaları Levaillant'ın Afrika Yolculukları kitabından da hatırlıyordu.</p>

        <p>«Zehir!» diye fısıldadı. «Zehirli oklar.» Ürperdi, sonra kitaptaki el yapması resmi hatırladı. «Bunlar Bushman. Gerçek, canlı Bushman bunlar!»</p>

        <p>Doğrulmayı başardı. Minik insanların ikisi birden dönüp ona baktılar.</p>

        <p>«Şimdiden kuvvetlendi,» dedi Hani. Ama Owa da ayağa kalkmaya başlamıştı.</p>

        <p>«Biz yolculuktayız. En önemli yolculuk hem de. Günlerimiz ziyan oluyor.»</p>

        <p>Birden Hani'nin yüz ifadesi değişti. Centaine'in vücuduna bakıyordu. Centaine doğrulup oturunca zaten yırtık olan bluzu takılmış, göğsünün biri ortaya çıkmıştı.</p>

        <p>Yaşlı kadının bakışını gören Centaine çıplaklığını farketti, acele örtündü. Ama kadın bu sefer seke seke ona yaklaştı, üzerine eğildi. Sabırsız bir hareketle Centaine'in ellerini itti, kendi ince, zarif ellerinin şaşılacak kadar güçlü parmaklarıyla Centaine'in memelerine bastırdı, onları sıktı.</p>

        <p>Centaine yüzünü buruşturdu, uzaklaşmaya çalıştı ama ihtiyar kadın tıpkı Anna kadar kararlı ve otoriterdi. Yırtık bluzu açtı, meme başlarından birini baş parmağıyla işaret parmağı arasına alıp, yavaşça, süt çıkarmak ister gibi sıktı. Memenin ucunda berrak bir damlacık belirdi, Hani kendi kendine 'hmmmm' diye bir ses çıkardı, Centaine'i tekrar kumlara doğru itip yatırdı, branda eteğin altına elini soktu, minik parmaklarıyla göbeğini yokladı.</p>

        <p>Sonunda Hani topukları üzerine çömeldi, kocasına bir zafer ifadesiyle sırıttı.</p>

        <p>«Artık bırakamazsın onu,» diye kasıldı. «İnsanların en eski, en köklü geleneğidir. İster San olsun ister olmasın, içinde bir başka hayat taşıyan hiçbir kadını asla terkedemezsin.»</p>

        <p>Bu sefer Owa bezgin bir teslim işareti yaptı, o da çömeldi.</p>

        <p>Poz atıyor, biraz uzağa oturuyordu. Karısı elinde ucu ağırlıklı kazma sopasıyla deniz kenarına doğru yürürken ona baktı. Kadın ıslak kumları dikkatle inceledi, dalgalar gelip ayak bilekleri çevresinde dolaştı, sonra sopanın ucunu kuma sapladı, çekerek, sığ bir oluk açarak kumsala doğru ilerledi. Sopanın ucu kumların altında sert bir şeye değince Hani duruyor, parmaklarıyla eşeleyip bir şey çıkarıyor, sırt torbasına atıyor sonra aynı işlemi tekrarlıyordu.</p>

        <p>Az sonra Centaine'in yatmakta olduğu yere döndü, torbasındaki kabuklu deniz hayvanlarını kumların üzerine boşalttı.</p>

        <p>Çifte kabuklu kum midyeleriydi. Centaine hemen tanıdı. Kendi budalalığına da fena halde içerledi. Günlerdir bu capcanlı besinlerle dolu kumsalda açlık ve susuzluk içinde sürünmüş kalmıştı.</p>

        <p>İhtiyar kadın kemik bıçağıyla midyeleri açarken, suyun sedeften sızmaması için elini dengeli tutuyordu. Onları Centaine'e uzatmaya başladı Centaine yarım kabuklardan suları emdi, sonra etini çıkardı, ağzına attı</p>

        <p>«Bon!» dedi Hani'ye. Çiğnerken bütün yüzü büyük bir zevk ifadesi yansıtıyordu. «Très bon!»</p>

        <p>Hani sırıttı, kafasını salladı. Bir yandan kemik bıçağıyla yeni bir midyeyi yarmaya uğraşıyordu. Bıçak bu işe uygun değildi. Kabuklar zor açılıyor, kenarları kırılıyor, parçaları içindeki etin üzerine dökülüyor, Centaine'in dişlerinde gıcır gıcır ediyordu. Üç midye daha yedikten sonra Centaine kendi çakısını buldu, bıçağını açtı.</p>

        <p>Owa bu arada bu işleri onaylamadığını belirtircesine uzakta oturmayı sürdürmüş, denize bakıp durmuştu. Çakının çıt sesini duyar duymaz dikkatini Centaine'e çevirdi, gözlerinde büyük bir ilgi okundu.</p>

        <p>San'lar taş devri insanlarıydı. Demirin işlenmesi onların uygarlığının bir parçası değildi. Ama Owa’nın yine de daha önce bu tür aletleri görmüşlüğü vardı. Siyah devlerle yapılan savaşlarda, kendi arkadaşları savaş alanlarında bulmuşlardı bu tür şeyleri. Sonra yabancı gezginlerin kamplarından gizlice alınmış olanları görmüştü. Bir zamanlar bir San tanımıştı. Onda da şu kızın elindeki bıçağa benzer bir bıçak vardı.</p>

        <p>Adamın adı Xja idi. Otuz beş yıl önce o adam Owa’nın en büyük ablasıyla evlenmişti. Xja gençliğinde kurumuş bir kuyuda bir beyaz adamın iskeletini bulmuştu. Yaşlı bir fil avcısına aitti ceset. Atının cesediyle yanyana yatıyordu. Yanında da fil tüfeği duruyordu.</p>

        <p>Xja tüfeğe dokunmamıştı. Efsanelerden biliyordu. Bu garip sihirli sopanın içinde gök gürültüsü yaşamaktaydı. Ama yanda duran, çürümekte olan deri eğerin ceplerini bir iyi aramıştı. Orada bushman'ların daha önce ancak rüyasında gördüğü nice hazineler bulmuştu.</p>

        <p>Bir deri kese içinde tütün vardı. Bir aya yetecek kadar. Xja ondan bir tutamını üst dudağının altına yerleştirmiş, keyifle öteki eşyaları araştırmıştı. Bulduğu kitabı, içi gri madenden minik toplarla dolu bir kutuyu kullanılmaz diye hemen bir kenara atmıştı. Sonra deri kayışlı, sarı madenden nefis bir şişe çıkarmıştı ortaya. İçi işe yaramaz bir gri tozla doluydu. Onu kumlara döktü ama şişenin kendisi öyle güzel ve parlaktı ki buna karşı koyabilecek bir kadın düşünemiyordu.</p>

        <p>Xja büyük bir avcı değildi. Dans etmesini, şarkı söylemesini de iyi bilmezdi. Kahkahası akan sulara benzeyen bir genç kadına, Owa’nın ablasına uzun zamandan beri kur yapıyordu ama onun dikkatini çekebilme umudunu kaybetmiş gibiydi. Başındaki minik, tüy saplı oklardan birini ondan tarafa atmaya bile cesareti yoktu Ama parlak şişeyi ele geçirince, artık onun kendi kadını olacağından emindi.</p>

        <p>Sonra bıçağı bulmuştu Xja. Bunun kendisine, kabile erkeklerinin saygısını kazandıracağını biliyordu. Bu saygıyı da tıpkı Owa’nın ablasını istediği kadar istemekteydi. Owa ablasını ve Xja'yi en son otuz yıl önce görmüştü. Sonra onlar doğudaki kuru topraklara gitmişlerdi. Kabilenin erkekleri bıçak yüzünden duydukları kıskançlıkla kovalamışlardı onları.</p>

        <p>Owa midyeleri açıp duran yabancı kadının elindeki tanıdık bıçağa bakıyordu. Kadın midyelerin içindeki sarı etleri oburca yemekte, sularını içmekteydi.</p>

        <p>O ana kadar kadının kocaman, çirkin vücudu, tüm San erkeklerinden uzun boyu, dev el ve ayakları, uzun gür saçları, güneşten yara gibi kavrulmuş teni onu tiksindirmişti. Ama bıçağa baktığı anda tüm karmaşık duyguları, çok eski günlere ait duyguları geri döndü. Geceleri o bıçağı düşünmek yüzünden gözüne uyku girmeyeceğini çok iyi biliyordu Owa ayağa kalktı. «Yeter,» dedi Hani'ye. «Yola çıkma zamanı.»</p>

        <p>«Biraz daha.»</p>

        <p>«İster karnınca çocuk taşısın, ister taşımasın, kimse başkalarının hayatını tehlikeye atamaz. Yola devam etmemiz gerek.»</p>

        <p>Hani onun haklı olduğunu biliyordu. Daha şimdiden tehlikeli sayılacak kadar çok vakit kaybetmişlerdi. O da kocasıyla birlikte kalktı, torbasını omzunda dengeledi.</p>

        <p>Centaine'in gözlerindeki telaşı gördü. Kız onların ne yapmaya hazırlandığını anlamıştı. «Beni bekleyin! Attendez!» Centaine de çabalayıp ayağa kalktı. Tek başına bırakılmaktan çok korkmuştu</p>

        <p>Owa küçük yayını sol eline aldı, kasık bağını yerleştirip penisini içine soktu, belini sıktı, sonra kadınlara bakmadan plajın kenarına doğru yola koyuldu.</p>

        <p>Hani onun peşi sıra ilerledi. Centaine onların çıkık kalçalarını ilk defa olarak farketti. Hani'nin arkası öyle fırlaktı ki, bir tayın sırtına biner gibi rahatlıkla oraya oturabilirdi. Bu düşünce gülmesine yol açtı. Hani dönüp ona baktı, cesaret verecek biçimde gülümsedi, sonra karşıya baktı. Kalçaları bir yükselip bir alçalıyor, memeleri göbeğine vurup duruyordu.</p>

        <p>Centaine onların peşinden bir adım attı, sonra bozularak duraladı.</p>

        <p>«Yanlış taraf!» diye bağırdı. «Siz yanlış tarafa gidiyorsunuz!»</p>

        <p>İki minik pigme kuzeye doğru yönelmişlerdi. Cape Town'dan, Walvis Körfezinden, Lüderitzbucht'dan ve tüm uygarlıktan uzağa doğru.</p>

        <p>«O tarafa gidemezsiniz Geri dönün, beni burada yalnız bırakamazsınız. Yapamazsı...» Büyük bir kaygı içindeydi. Çölün yalnızlığını pusuya yatmış kendisini bekler gibi görünüyordu. Tek başına kaldığı anda o düşman onu yiyip bitirecek, mahvedecekti. Ama bu iki minik insanı izlerse de kendi halkına, onların kendisini kurtarma ihtimaline arkasını dönmüş olacaktı.</p>

        <p>Hani'nin peşinden bir iki kararsız adım attı. «Lütfen gitmeyin!»</p>

        <p>İhtiyar kadın bu çağrının anlamını anladı. Ama kızı yürütmenin yalnızca bir tek yolu olduğunu da biliyordu. Arkasına bakmadı.</p>

        <p>«Lütfen! Lütfen!»</p>

        <p>Ritmik adımlar iki küçük insanı can sıkacak bir hızla uzaklaştırıyordu.</p>

        <p>Centaine birkaç dakika daha kararsız kaldı. Dönüp güneye doğru baktı. Ne yapacağını bilemiyordu. Çaresizdi. Hani hemen hemen çeyrek mil kadar uzaklaşmıştı kumsalda. Yavaşlamaya da niyeti yok gibiydi.</p>

        <p>«Beni bekleyin!» diye bağırdı Centaine. Yerden tahta sopasını kaptı. Koşmaya çalıştı, ama yüz adım kadar sonra kısa adımlı, sarsak, yine de kararlı bir yürüyüş temposuna döndü.</p>

        <p>Öğle olduğunda ilerdeki iki kara benek pek küçülmüşlerdi.</p>

        <p>Sonunda kumsalın ilerisindeki bir burnun arkasında kayboldular. Ama ayak izleri kumlar üzerinde belirgin biçimde görünüyordu. Minik çocuk ayağı gibi izlerdi. Centaine tüm dikkatini o izlere yöneltti, gerekli gücü nereden bulduğunu, o gün nasıl ayakta kaldığını anlamadan ilerledi.</p>

        <p>Akşam üstü, kararlılığı tükenmek üzereyken gözlerini kumdaki izlerden ayırıp başını kaldırdı, ta uzakta, denize doğru süzülen mavimsi dumanı gördü. Duman bir grup sarı kum kayasının arasından yükseliyordu. Son gücünü kullanarak San'ların kampına vardı.</p>

        <p>Bitkin durumda ateşin başına çöktü. Hani ona yaklaştı. Bir yandan yine çatır çutur konuşuyor, bir şeyler söylüyordu. Civcivini besleyen ana tavuk gibi onu yine ağızdan ağıza besledi.</p>

        <p>Verdiği su yaşlı kadının tükürüğünden yoğunlaşıyor, ısınıyordu ama Centaine ömründe bu kadar lezzetli bir şey tattığını hatırlamıyordu. Tıpkı sabah olduğu gibi, bu sefer de su yeterli değildi. Kadın yumurtanın tıpasını kapadığında Centaine'in susuzluğu hiç tatmin olmamıştı.</p>

        <p>Centaine bakışlarını yumurtalarla dolu torbadan ayırıp yaşlı adamı aradı.</p>

        <p>Sonunda onu gördü Yalnız başı görünüyordu. Yeşil sularda, yosun yatakları arasında dolaşıp duruyordu. Çırılçıplak soyunmuş, bir tek boynundaki ve belindeki boncuklar kalmıştı.</p>

        <p>Elinde Hani'nin ucu sivri sopasını taşıyordu. Centaine onu seyrederken Owa av tazısı gibi gerilip vaziyet aldı, sonra sopayı olanca hızıyla bir noktaya daldırdı, çevredeki sular patlar gibi oldu, Owa iri, çevik bir avla mücadeleye girişti. Hani ona cesaret verircesine ellerini çırptı, sonunda yaşlı adam debelenip duran bir yaratığı kumsala çekmeyi başardı.</p>

        <p>Centaine tüm yorgunluğuna rağmen şaşkınlıkla dizleri üstünde doğruldu. Bu avı tanımıştı. Istakoz onun en sevdiği yiyeceklerden biriydi. Ama yine de gözlerinin kendisini aldattığı kanısındaydı. Bu yaratık Owa’nın taşıyamayacağı kadar iri bir şeydi. Zırhlı kuyruk kumlarda sürükleniyor, şakır şukur sesler çıkarıyor, kalın, uzun bıyıkları Owa’nın başına kadar yükseliyordu. Owa o boynuzlara minik pençeleriyle sarıldı. Hani eline kendi kafası kadar bir taş alıp kıyıya, yardıma koştu, birlikte dev kabukluyu öldürmeyi başardılar.</p>

        <p>Karanlık basmadan Owa iki ıstakoz daha öldürdü. Onlar da ilki kadar kocamandılar. Sonra Hani ile ikisi kuma sığ bir çukur açtılar, içini yosun yapraklarıyla döşediler.</p>

        <p>Onlar tandırı hazırlarken Centaine de üç dev kabukluyu inceliyordu. Bunların ıstakoz gibi pençesi olmadığını hemen gördü. Demek Lyon'daki şatoda, amcasının sofrasında yediği Akdeniz langust'unun bir türü olmalıydı. Ama bunlar çok azmandı. Bıyıkları Centaine'in kolu kadar uzun, başparmağı kadar kalındı. Öyle yaşlıydılar ki deniz kabukları, yosunlar üstlerine yapışmış, ikinci bir tabaka oluşturmuştu Owa'yla Hani onları yosun döşeli çukura gömüp üstünü ince bir kum tabakasıyla örttüler, sonra yanan tahtalardan üzerine bir kümbet kurdular. Aralarında neşeyle çene çalarlarken ateşin ışığı kayısı rengi tenlerinde parlıyordu. İşleri bitince Owa yerinden fırladı, zıplamalı bir dansa başladı. Ateşin çevresinde dönüp dururken çatlak sesiyle bir de şarkı söylüyordu.</p>

        <p>Hani ona el çırparak eşlik etti, mırıldanarak şarkıya katıldı, oturduğu yerde sağa sola sallandı durdu. Centaine uyanmış yorgunluk çıkarır, yaşlı adamın enerjisine şaşarken Owa dansını sürdürüyordu. Acaba amacı neydi bu dansın? Şarkının sözleri ne diyordu?</p>

        <p>Owa bir yandan, «Seni selamlıyorum, denizin kırmızı örümceği... bu dansı sana sunuyorum...» diye bağırırken bacaklarını öyle yükseğe kaldırıyordu ki çıplak kalçaları deri kasık bağının altında pelte gibi titreyip duruyordu.</p>

        <p>«Sana dansımı ve saygımı sunuyorum... biz yaşayalım diye öldün sen...»</p>

        <p>Hani tiz çığlıklarla şarkıyı süslemekteydi.</p>

        <p>Kurnaz avcı Owa ne zaman bir canlıyı öldürse şükran duası sunardı. Hiçbir yaratığı, ne kadar küçük olursa olsun, bu onurdan mahrum edecek kadar küçümsemezdi. Küçük şeylerin değerini iyi bilirdi Bu kabuklu antenlilerin saygıya aslanlardan daha layık olduğuna inanır, mantis böcekleri için fil avlarından çok şükran sunardı. Bu yaratıklarda kendi taptığı doğanın özel birer parçasının var olduğuna inanırdı.</p>

        <p>Kendisinin bu yaratıklardan daha değerli olduğu kanısında değildi. Onların üzerinde bir hakkı yoktu Yalnızca kendinin ve kabilesinin sağ kalması amacına dönük olarak yaşıyordu. Kendilerine hayat veren avlar için bu yüzden şükran sunardı. Dans sona erdiğinde ateşin çevresine adımlarıyla oldukça derin bir halka oymuş bulunuyordu.</p>

        <p>Hani'yle ikisi külleri ve kumları eşeleyip, artık koyu bordo bir renge dönüşmüş olan hayvanı çıkardılar. Etlerden yosun kokuları yükseliyordu. Parmakları yandıkça bağırıyor, gülüşüyorlardı. Kuyruğun kırmızı kabuklarını soydular, o zengin beyaz eti ortaya çıkardılar.</p>

        <p>Hani, Centaine'e eliyle işaret etti, o da gelip onların yanına çömeldi. Hayvanın bacaklarında parmak kalınlığında uzun etler vardı. Üst bedeninin içi sarı ciğerlerle doluydu. Bunlar pişerken yumuşayıp dağılmışlardı. San'lar onu eti batıracak bir sos olarak kullandılar</p>

        <p>Centaine yemek yemekten bu kadar zevk aldığını hatırlamıyordu. Kuyruk etini lokma boyunda kesmek için çakısını kullandı. Hani ateşin ışığında ona, avurtları dolu dolu, gülümsedi.</p>

        <p>«Nam,» dedi. Sonra tekrar, «Nam,» diye tekrarladı.</p>

        <p>Centaine dikkatle dinledi, sonra aynı ses tonunu taklit etti.</p>

        <p>«Nam!»</p>

        <p>Hani sevinçle bağırdı. «Duydun mu, Owa, çocuk 'iyi diyor!»</p>

        <p>Owa homurdandı, karşısındaki iri kadının elindeki çakıya baktı. Gözlerini alamıyordu o çakıdan. Ucu etin arasından tertemiz kayıyor, hiç pürüz bırakmıyordu. Ne kadar keskin olmalı, diye düşündü. Bıçağın keskinliğini düşünmek iştahını kaçırdı.</p>

        <p>Centaine'in karnı rahatsızlık verecek kadar doymuştu. Ateşin yanına uzanıp yattı. Hani ona yaklaştı, kumda kalçasını yerleştirebileceği bir oyuk hazırladı. Centaine çok rahatladığını hissetti, tekrar uzandı. Ama Hani ona başka bir şey göstermeye çalışıyordu.</p>

        <p>«Başını yere koymaman gerek. Nam çocuk,» diye anlattı.</p>

        <p>«Yüksekte tutman gerek.» Kendisi bir dirseği üzerinde doğruldu, sonra başını kendi omzuna yasladı. Garip ve rahatsız gibi gözüküyordu. Centaine yine de gülümseyip teşekkür etti. Etti ama sonunda kendi bildiği gibi uzandı</p>

        <p>«Bırak kendi haline,» diye homurdandı Owa. «Uyurken kulağına akrep kaçarsa anlar.»</p>

        <p>Hani, «Bugün için yeterince şey öğrendi,» diye kabullendi.</p>

        <p>«Nam dediğini duymadın mı? İlk söylediği kelime o oldu. Ben de ona o adı verdim. Nam çocuk.»</p>

        <p>Owa tekrar homurdandı, tuvalet ihtiyacı için karanlıklara doğru yollandı. Karısının bu yabancıya ve karnında taşıdığı çocuğa gösterdiği ilgiyi anlamıyor değildi ama, önlerinde korku dolu bir yolculuk vardı. Bu kadın onlar için tehlike oluşturabilirdi. Ama beri yandan... o çakı da vardı! Çakıyı düşünmek Owa'yı yeni baştan öfkelendirdi.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
