<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Dalma borusu onu uyandırdı. Yaralı bir hayvan gibi bağırıyordu düdükler. Kapalı çelik gövdenin içinde çılgınca yankılanıyordu. Kaptan derin, kara bir uykudan yırtılırcasına uyanmış, yerinden fırladığı anda kafasını yatağın kenarındaki tokmağa çarpmıştı.</p>

        <p>Geminin fena halde sallanmakta olduğunu hemen hissetti. Hava kötü bozmuştu. Denizaltı dalarken taban eğrilince hemen perdeyi açtı, zaten giyinik olduğundan çabucak kontrol merkezine daldı. Daha iki gözcü merdivenden yeni iniyorlardı.</p>

        <p>Dalış o kadar ani olmuştu ki, Horsthauzen kapağı kapayamadan adamların başlarına, omuzlarına deniz suları boşalmıştı.</p>

        <p>Kurt pirinç kontrol panelinin tepesindeki saatte baktı, kontrolü ele aldı. «Saat 18.23.» Hesabını yaptı, kıyıdan 100 deniz mili kadar açıkta olmaları gerektiğini, devriye alanının kenarına vardıklarını hesapladı. Horsthauzen herhalde onu bir iki dakikaya kadar çağıracaktı zaten. Eğer bu acil dalışı yapmak zorunda kalmasaydı tabii.</p>

        <p>«Periskop derinliği,» diye seslendi kontrol panelinin önünde oturan askere. Cevap gelinceye kadar ki birkaç saniyeyi, seyir planını incelemekle, kendini hazırlamakla geçirdi.</p>

        <p>«Derinlik dokuz metre, efendim.» Adam tekeri çevirdi, dalışı yavaşlatmaya çalıştı.</p>

        <p>«Periskop yukarı,» diye emretti Kurt. Bu sırada Horsthauzen de merdivenden aşağıya atladı, harekat masasında yerini aldı.</p>

        <p>«Büyük bir gemi göründü, yeşil ve kırmızı seyir ışıkları var, yön 060 derece,» diye hızla rapor verdi. «Ayrıntı göremedim.»</p>

        <p>Periskop hidrolikleri hışırdatarak yukarı çıkarken Kurt eğildi, yan kulpları açtı, suratını yükselen lastik yastıklara dayadı, Zeiss merceğe baktı, mercek yükselirken vücudunu doğrulttu, bir yandan 060 dereceye doğru çevirdi.</p>

        <p>Merceği sular kapatıyordu. Açılmasını bekledi.</p>

        <p>«Alaca karanlık...» diye tahmin yürüttü, sonra Horsthauzen"e, «Tahmini uzaklık?» diye sordu.</p>

        <p>«Borda altta,» Bunun anlamı, gemi yaklaşık sekiz dokuz mil uzakta demekti. Ama kırmızı ve yeşil seyir ışıkları da, dosdoğru U32'ye yaklaşmakta olduğunu ortaya koyuyordu. Işıkla yol alması geminin kendini okyanusta yalnız saydığının belirtisiydi.</p>

        <p>Mercek temizlendi. Kurt çevreyi yavaşça taradı.</p>

        <p>İşte oradaydı. Nabzının hızlandığını, soluğunun tutulduğunu hissetti. Hep böyle olurdu. Düşmanla ne kadar sık karşılaşırsa karşılaşsın, duyduğu şok ve heyecan ilk seferki kadar yoğun olurdu.</p>

        <p>Horsthauzen'e. «Tam yön?» diye sordu, üsteğmen masadaki göstergeye eğildi.</p>

        <p>Kurt avına baktı. İçinde bir açlık duyuyordu. Hemen hemen cinsel bir açlıktı bu. Güzel ve çıplak bir kadın karşısındaymış gibi hissediyordu. Bir yandan da sağ eliyle hedef ayar kulpunu yavaş yavaş hareket ettirmekteydi.</p>

        <p>«Hedef net!» diye seslendi iki imaj üstüste çakışınca.</p>

        <p>Horsthauzen de, «Yön 075 derece,» dedi. «Uzaklık 7,650 metre!» Sonra bu sayıları kaydetti.</p>

        <p>«Periskop aşağı! Yeni rota 340 derece!» diye komut verdi Kurt. Periskopun çelik sütunu tıslayarak aşağıya doğru, çok yavaş kaydı. Bu kadar uzaktan, bu kadar kötü ışıkta bile Kurt, periskopun hızlı dalıp su sıçratması, onu birinin görmesi tehlikesini göze almak istemiyordu.</p>

        <p>Gözleri saatin yelkovanındaydı. Horsthauzen'e iki dakika tanımalı, ancak ondan sonra tekrar bakmalıydı. Birinci subayına göz attı, onu hesaplarına gömülmüş buldu.</p>

        <p>Kurt da dikkatini kendi hesaplarına çevirdi. Işık durumu, denizin yüzey durumu gibi hesaplara. Ortalığın giderek kararması onun yararınaydı. Avcının her zaman gizliliğe ihtiyacı vardı. Ama kabaran deniz yaklaşmasını güçleştirecekti. Dalgalar periskobun camına sıçrayacak, hatta belki torpidoların gidişine bile etki yapacaktı.</p>

        <p>«Periskop yukarı!» diye emretti. İki dakika dolmuştu. Görüntüyü hemen anında buldu.</p>

        <p>«Yön ve uzaklık!»</p>

        <p>Horthauzen'in rakamları hazırdı. İki bakış arasında geçen zaman, izafi uzaklıklar, denizaltının ve hedefin yeri, U32'nin kendi hızı ve rotası.</p>

        <p>«Hedef 175 derecede ilerliyor. Hızı 22 knot,» diye okudu.</p>

        <p>Kurt periskoptan gözünü ayırmadı. Kanında içkinin etkisi gibi bir etki hissediyordu. Öteki gemi dosdoğru onlara geliyordu. Hızı da, İngiliz savaş gemisi için tahmin ettiği kadardı.</p>

        <p>Uzaktaki görüntüye baktı ama ışık daha da kötüleşmişti. Seyir ışıkları arasında gölgeli gövde iyice belli oluyordu... yine de., yine de... kesinlikle emin değildi. Belki de görmek İstediğini görüyordu gözleri. Karşısında belli belirsiz üçgen bir siluet vardı. Birinci sınıf savaş kruvazörünün biçimine çok benziyordu.</p>

        <p>«Periskop aşağı!» Kararını verdi. «Yeni rota 355 derece... hızlı!» Tam geminin yolunu kesecek yöndü bu. Adamlarının suratına kurt gibi bir ifade geldiğini gördü. Birbirlerine hevesli, sevinçli bakışlarla baktılar. «Avımız bir düşman kruvazörü. Burun tüplerini ateşleyeceğiz. Savaş mevkilerine.»</p>

        <p>Raporlar peşpeşe, hızla yağmaya başladı, kaptana geminin hazır olduğu konusunda güvence verildi. Kurt memnun, başını salladı. Pirinç kontrol panelinin karşısında durmuş, görevlinin başı üzerinden tekerlere, göstergelere bakıyordu. Ellerini anorağının ceplerine sokmuştu. Titreyip de heyecanını belli etmelerini istemiyordu. Alt göz kapağında bir sinir seğirdi, göz kırpar gibi oldu. Solgun, ince dudakları elinde olmaksızın titredi.</p>

        <p>Her saniye sonsuz gibiydi. Sonunda sormayı başardı «Tahmini yön?»</p>

        <p>Kulağında hidrofonlar takılı olan denizci başını kaldırıp baktı. Ta uzaktan pervane seslerini dinleyip duruyordu.</p>

        <p>«Yön sabit,» dedi adam. Kurt, Horsthauzen'e baktı.</p>

        <p>«Tahmini uzaklık?» Horthauzen'in tüm dikkati harekat masasındaydı.</p>

        <p>«Tahmini 4.000 metre.»</p>

        <p>«Periskop yukarı.»</p>

        <p>Hala oradaydı. Tam tahmin ettiği yerde. Uzaklaşmamıştı.</p>

        <p>Kurt öyle rahatladı ki, içi bulanır gibi oldu. Kendilerinin varlığından kuşkulandığı anda av dönüp kaçabilir, rahatça da arayı açabilirdi. Hem de hızını fazla arttırmadan. Kurt onu asla yakalayamazdı. Oysa o saf saf geliyordu.</p>

        <p>Suyun üzerindeki dünya artık iyice karanlıktı. Deniz kabarıyor, küçük beyaz köpükler dalgaların üzerinde oynaşıyordu.</p>

        <p>Kurt son dakikaya kadar ertelediği kararı vermek zorundaydı.</p>

        <p>Tüm ufku son bir kere taradı, periskopunu 360 derece çevirdi, kendi de mercekle birlikte döndü, sonunda arkadan başka bir düşman gemisinin yaklaşmadığından emin oldu. Ne destroyer vardı ne de kruvazör. Birden, «Köprüden ateş edeceğim.» dedi.</p>

        <p>Horsthauzen bile başını kaldırıp baktı. Küçük rütbeli subayların soluklarını gürültüyle içlerine çektiklerini duydu. Bir düşman Kruvazörünün burnu altında yüze çıkacaklarım anlayınca tepki göstermişlerdi.</p>

        <p>«Periskop aşağı!» diye emir verdi Kurt. «Hızı beş knot'a azaltın, kule yüksekliğine çıkın.»</p>

        <p>Kontrol göstergelerindeki ibrelerin titrediğini gördü, sonra ibreler hareketlendi. Hız azaldı, derinlik azaldı, kaptan merdivene yürüdü.</p>

        <p>»Ben köprüye geçiyorum.» dedi Horsthouzen'e. Hızla tırmandı, kapağın altında bekledi.</p>

        <p>Denizaltı yüze çıkınca iç hava basıncı kapağı açtı, Kurt dışarı fırladı.</p>

        <p>Rüzgar ona hemen çarptı, giysilerini üzerinden çekiştirdi, yüzüne sular uçurdu. Çevresinde deniz yarılıp parçalanıyordu. Kıpır kıpır kaynıyordu. Gemi yalpalayıp sallanmaktaydı.</p>

        <p>Kurt denizaltının yüze çıkışı sırasında görülmemek için bu dalgalardan yararlanmayı düşünüyordu Avının dosdoğru üstüne gelmekte olduğunu bir bakışta gördü, ses tübünü açıp konuştu.</p>

        <p>«Saldırıya hazırlanın! Burun tüplerinin başında hazır!»</p>

        <p>«Burun tüpleri kapandı,» diye karşılık verdi Horsthauzen aşağıdan. Kurt ona yön ve uzaklık ayrıntılarını vermeye başladı.</p>

        <p>Üsteğmen bunları panel operatörüne tekrarlıyordu. Denizaltının burnu yavaşça kıpırdadı, görevli onu tam atış yönüne getirdi.</p>

        <p>«Uzaklık 2500 metre,» dedi Kurt. Menzilin sınırındaydı. Ama hızla yaklaşıyordu.</p>

        <p>Üst güvertede ışıklar yanıyordu. Onun dışında gemi kocaman bir karaltıydı. Artık gök karardığından, silueti de pek belli olmuyordu. Buna rağmen Kurt bacaların yükseltisini sezebiliyordu.</p>

        <p>Işıklar canını sıktı Kurt'un. Hiçbir Kraliyet Deniz Komutanı, teme! kuralları bu derece ihmal etmemeliydi. Bir kuşku ürpertisinin savaş hevesini soğuttuğunu hisseder gibi oldu. Koca gemiye karanlığın içinden baktı. Yüzlerce benzer durumu yaşamış olmasına rağmen ilk defa içinde bir güvensizlik, bir kararsızlık hissetti.</p>

        <p>Karşısındaki gemi tam Inflexible'i beklediği yerde ve aynı rotadaydı. Boyu uyuyordu. Üç bacası vardı. Üçgen gövdeliydi. 22 knot'da gidiyordu... ama ışıklarını yakmıştı!</p>

        <p>«Uzaklığı tekrarlayın!» Horsthauzen'in sesi sanki onu dürtüyordu. Kurt irkildi. Avına bakıyor, uzaklığı ihmal ediyordu.</p>

        <p>Hemen bakıp söyledi, sonra kararını otuz saniye içinde vermesi gerektiğini hesapladı.</p>

        <p>«Bin metrede vuracağım,» dedi ses tübüne Çok emin bir atış olacaktı. Bu karmaşık denizde bile, torpidolardan birinin bile şaşması ihtimali pek azdı.</p>

        <p>Kurt uzaklık aletinin camına baktı, sayıların hızla inişini gördü Gemi yaklaşıyordu. İçine derin bir soluk çekti. Sanki karanlık sulara dalmaya hazırlanan bir dalgıçtı. İlk defa olarak sesini yükseltti.</p>

        <p>«Bir numaralı tüp, ateş!»</p>

        <p>Horsthauzen'in sesi heyecanlandığı zamanlarda olduğu gibi hafif kekeleyerek emri anında tekrarladı.</p>

        <p>«Bir numara ateşlendi, gidiyor.»</p>

        <p>Ses yoktu. Denizaltıda tepme olmamıştı. İlk torpidonun çıkışı hiç sarsmamıştı gemiyi.</p>

        <p>Karanlıkta, dalgaların arasında Kurt ilk torpidonun gerisinde oluşması gereken izi göremiyordu bile.</p>

        <p>«İki numarayı ateşleyin!»</p>

        <p>Kurt torpidoları birbirinden pek küçük açı farkı olan rotalar üzerinde ateşliyordu. İlki dosdoğru karşıya, ikincisi burun tarafına, üçüncüsü kıça doğru.</p>

        <p>«Üç numarayı ateşleyin!»</p>

        <p>«Üçü de ateşlendi, gidiyor!»</p>

        <p>Kurt gözlerini kısıp nişan panelinden kaldırdı, karşıya baktı torpidolarını görmeye çalıştı. Geleneğe göre torpidolar atılır atılmaz hemen dalmak, patlamaları su altının güveni içinde beklemek gerekirdi ama bu sefer Kurt yukarda kalıp olan biteni görmeye kendini zorunlu hissediyordu.</p>

        <p>«Süre?» diye sordu Horsthauzen'e. Hedef geminin siluet halindeki gölgesine, ışıklarına bakıyordu. Bu ışıklar, arka plandaki gökyüzünün yıldızlarını solduruyordu sanki.</p>

        <p>«İki dakika onbeş saniye olacak,» diye cevap geldi Horsthauzen'den. Kurt saatinin kronometre düğmesine bastı.</p>

        <p>Torpiller atıldıktan sonraki bu bekleme süresinde Kurt'un içini her zaman bir üzüntü, bir pişmanlık duygusu kaplardı. Ateşlemeden önce ortada yalnızca bir av heyecanı olurdu ama, şu anda o soğuk, amansız sulara teslim edeceği cesur insanları, denizci kardeşlerini düşünüyordu.</p>

        <p>Saniyeler birbirini izledi, Kurt saatine baktı, torpillerin ıskalayıp geçmemiş olduğundan emin olmaya çalıştı.</p>

        <p>Birden, beklediği halde irkilip yüzünü buruşturmasına yol açan bir ses duyuldu, inci renginde bir su fıskiyesi yükseldi, yıldız ışığında parıldadı, geminin güverte ışıkları sıçrayan sulara emsalsiz bir renk verdi.</p>

        <p>«Bir numara hedefi buldu!» Horsthauzen'in sesindeki zafer duygusu pek belirgindi. Tam o anda ikinci bir kükreme sesi daha duyuldu. Sanki bir dağ, denizin içine devriliyordu.</p>

        <p>«İki numara hedefi buldu.»</p>

        <p>Sonra bir daha! Hem de daha ilk ikisinin sıçrattığı sular dinmeden bir üçüncüsü yükseldi yanıbaşlarından!</p>

        <p>«Üç numara hedefi buldu.»</p>

        <p>Kurt'un bakışları altında fiskiyeler zayıfladı, rüzgarın etkisiyle dağıldı, koca gemi sanki hiç etkilenmemiş gibi süzülüp gitmeye devam etti.</p>

        <p>Hortshauzen, «Av hızını kaybediyor,» diye bağırdı sevinç dolu bir sesle. «Rotayı da sancağa saptırıyor.»</p>

        <p>Yaralı gemi rüzgar altında amaçsız bir dönüşe geçmişti. Bir daha torpillemek gerekmeyecekti.</p>

        <p>«Üsteğmen Horsthauzen köprüye,» dedi Kurt. Bu emir, yapılan işin bir ödülüydü. Genç subayın, sonradan arkadaşlarına geminin battığını nasıl bütün ayrıntılarıyla tarif edeceğini biliyordu. Bu zafer onlara uzun günler ve geceler boyunca çektikleri ıstıraplarda güç verecekti. Horsthauzen delikten fırladı, gelip kaptanıyla omuz omuza durdu, dev kurbana doğru baktı.</p>

        <p>«Durdu!» diye bağırdı. İngiliz gemisi ilerde, denizin ortasında bir taş gibi kalakalmıştı.</p>

        <p>«Biraz yaklaşalım,» diye karar verdi Kurt. Sonra emri aşağıya iletti.</p>

        <p>U32 hafifçe yaklaştı. Yalnızca kulesi suyun üzerindeydi. Dalgalar çarpıyordu kuleye. Aradaki mesafe yavaşça kapandı. Tedbirli gidiyorlardı. Kruvazörün topları başında hala askerler bulunabilirdi. Bir tek şanslı atış yeterdi denizaltının ince gövdesini delmeye.</p>

        <p>«Dinle!» diye emretti Kurt birden. Başını hafif yana çevirmiş, rüzgarın taşıyıp getirdiği zayıf sesleri duymaya çalışıyordu.</p>

        <p>«Ben hiçbir şey duymuyorum.»</p>

        <p>«Motorları durdurun,» diye emir verdi Kurt. Dizellerin titreşimi ve mırıltısı kesildi. Sesleri şimdi daha bir kolay duyabiliyorlardı.</p>

        <p>«İnsan sesleri,» diye fısıldadı Horsthauzen. Acıklı bir Koroydu duyulan. Rüzgar getiriyordu bunu ta onlara kadar. Bağırmalar, acı içindeki insanların sesleri rüzgarla bir yükselip bir alçalıyor, arasıra içlerinden biri güverteden düştüğü ya da atladığı zaman çılgın bir haykırışla noktalanıyordu.</p>

        <p>«Fena halde yana yatıyor.» Gövdenin siluetini gökyüzüne karşı iyice görebilecek kadar yaklaşmışlardı.</p>

        <p>«Burundan batıyor.»</p>

        <p>Siyah kıç karanlığın içinde şahlanıyordu.</p>

        <p>«Çabuk gidecek... hem de çok çabuk.»</p>

        <p>Çatırtıları duyabiliyor, gövdeye suların dolmasıyla ortaya çıkan sesleri dinleyebiliyorlardı.</p>

        <p>«Projektöre bas!» diye emir verdi Kurt. Hortshauzen dönüp ona baktı.</p>

        <p>«Emrimi duymadın mı?» Denizaltıcıya kendilerini böyle düşmanın gözüne ayan beyan göstermek pek ters geliyordu ama, genç subay yine de güvertenin kenarında duran projektörün başına doğru ilerledi.</p>

        <p>«Yak ışığı!» Kurt bu emri tekrarlamak zorunda kalmıştı.</p>

        <p>Genç üsteğmen hala kararsızdı çünkü. Sonunda iki kulpu yakaladı, ışığı yakıp karşıki geminin borda boyalarına doğru yöneltti, kaydırıp arandı, sonra birden dondu. Parmakları kulpları kavramış durumda kalakaldı.</p>

        <p>Projektörün muntazam, yusyuvarlak ışığında bacadaki koskoca kızıl haç işareti, çarmıhtaki bir insanın kolları gibi ortaya çıkmıştı.</p>

        <p>«Aman büyük Tanrım!» diye fısıldadı Kurt. «Ne yaptım ben!»</p>

        <p>Projektörün ışığı bu sefer güverteye doğru kaydı, insanların koşuştuğu, kenarlara asılı kurtarma filikalarına ulaşmaya çalıştığı görüldü. Kimi sedye taşıyor, kimi sendeleyen insanların yürümesine yardım ediyordu. Hastaların sırtında uzun lacivert hastane sabahlıkları vardı. Çığlıkları ve yakarıları, gurup vakti yuva yapan kuşların çıkardığı gürültüyü andırıyordu.</p>

        <p>Kurt'un bakışları altında gemi birden gürültüyle öne doğru eğildi, güvertedekiler kayıp yuvarlandı, parmaklıklara çarpıp orada kaldılar, üstüste yığılınca üsttekiler denize düşmeye başladılar.</p>

        <p>Kurtarma kayıklarından bir tanesi kontrolsuz kopup düştü, Suya yanlamasına çarptı, hemen alabora oldu. Güverteden hala insanlar dökülmeye devam ediyodu. Rüzgarda zor duyulan sesler, çığlıklar ve iniltiler de vardı. Her düşen suya çarptığında yine sular sıçrıyordu.</p>

        <p>«Ne yapabiliriz?» diye fısıldadı Hortshauzen, Kurt'un yanıbaşından. Yüzü solgundu. Şaşkın bakışlarla projektör ışığının bu sergilediklerine bakıyordu.</p>

        <p>Kurt ışığı söndürdü. O parlak ışıktan sonra karanlık çok ezici bir duygu yarattı.</p>

        <p>«Hiçbir şey,» dedi Kurt karanlıkta. «Yapabileceğimiz hiçbir şey yok.» Sonra döndü, ses borusuna eğildi.</p>

        <p>«Gözcüler köprüye. Revolüsyonlar 12 knot, yeni rota 150 derece.»</p>

        <p>Batan gemiye arkalarını döndüklerinde o hareketsiz duruyor, elleriyle kulaklarını tıkamamak için kendini güç tutuyordu.</p>

        <p>Kafasının içinde yankılanan çığlık seslerini nasılsa durduramayacağını, susturamayacağını biliyordu. Ömrü boyunca susmayacaktı o sesler. Kendi ölürken bile hala duyabilecekti onları.</p>

        <p>Gözleri ölü bakışlarla bakarken, «Herkes görev yerine,» dedi. «Normal devriye seyrine dön.»</p>

        <p style="text-align: center;"><b>***</b></p>
      </div>
    </div>
  </div>
</body>
</html>
