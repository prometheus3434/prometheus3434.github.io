<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Bir sabah güneş doğduğunda onlar birkaç saatten beri yoldaydılar. Centaine küçük bir tepenin üzerinde durdu, yavaşça çevresine bakındı.</p>

        <p>Gecenin serinliği hala geçmemişti. Hava çok berrak olduğundan, çevreyi ufka kadar görebiliyordu. Az sonra sıcak bastırınca hava bulanıklaşacak, saydamlığını kaybedecek, güneş de manzaranın canlı renklerini solduracaktı. Sıcağın sisi saracaktı çevresini. Şekiller deforme olacak, en basit kaya yığınları, titreyen canavarlara benzeyecekti.</p>

        <p>Şimdi henüz gerçek renklerinde ve keskin kenarlı görünüyorlardı. Titreşmeyen ovalar solgun gümüş rengi otlarla örtülüydü. Ağaçlar da vardı. Gerçek, canlı ağaçlar! O eskiden kalma mumya ağaçlara benzemiyordu bunlar.</p>

        <p>Heybetli akasyalardı. Birbirinden epey uzakta büyümüşlerdi. Koca gövdeleri, timsah derisi gibi bir kabukla kaplıydı.</p>

        <p>Zarif, şemsiye gibi yapraklarıyla çelişki oluşturuyordu. En yakındakinde sosyal yaşamı seven kuşlar bir ortak yuva yapmışlardı. Saman yığını büyüklüğünde bir yuva. Her kuşak gelip eklendikçe, sonunda kalabalığın ağırlığı ağacı ikiye yoracaktı. Centaine böyle yarılmış akasyaların dibinde yatan başka yuvalar da görmüştü. Hala dallara tutunan yuvada yüzlerce kırık yumurta olurdu.</p>

        <p>Ağaçların gerisinde dik tepeler yükseliyordu. Afrika kopye'leriyle bunlar. Rüzgar onları aşındırmış, güneşin sıcağı çatlatmış, geometrik, keskin kenarlı biçimlere sokmuştu. Ejderha dişlerine benziyorlardı. Sabah güneşinin yumuşak ışıkları, kayalık yamaçlarındaki mineralleri çeşitli renklerde parıldatıyordu.</p>

        <p>Centaine durup kazma değneğine dayandı. Bu manzaranın sessiz dehşeti etkilemişti onu. Toz rengi ovalarda antiloplar otluyordu. Duman gibi solgundular. Ufacık görünüyorlardı. Boynuzlan lir biçimindeydi. Sırtlarının tarçın rengi, karınlarının beyazından yatay bir kızıl bantla ayrılıyordu.</p>

        <p>Centaine seyrederken en yakındaki antilop insan varlığını sezerek ürktü, sıçramaya başladı. Bütün sürü birden kafalarını eğdiler, dörtnala kaçmaya koyuldular.</p>

        <p>«Şunlara bak, Hani!» diye bağırdı Centaine. «Ne kadar güzeller!»</p>

        <p>Tehlike işareti çok bulaşıcıydı. Ovanın her yanında yüzlerce hayvan kaçışa katıldılar, yelelerini uçura uçura koştular.</p>

        <p>Owa yükünü sırtından indirdi, başını eğdi, onların kusursuz bir taklidini yaptı. Dizleri dümdüz, sıçrıyordu. İki kadın gülmekten kırılarak yere çökmek zorunda kaldılar, birbirlerini kucakladılar. Bu neşeleri, dağlar sise gömüldükten çok sonra da devam etti, öğle güneşinin getirdiği sefalet duygusunu hafifletti.</p>

        <p>Gün ortasındaki uzun molalarında Owa kadınlardan uzaklaşma adetini edinmişti. Centaine onun minik gölgesinin biraz ötedeki ağaç dibinde, bağdaş kurmuş oturuşunu görmeye pek alışmıştı. Çakısının bıçağını kucağına serdiği antilop postuna sürüyor, postu kazıyıp duruyordu hep. Yürürken postu dikkatle katlayarak taşıyordu. Bir keresinde Centaine postu incelemeye kalktığında Owa o kadar telaşlandı ki, kız ona,</p>

        <p>«Bir zarar verecek değilim, dede,» diye güvence vermek zorunda kaldı.</p>

        <p>Ama merakı daha da arttı. Yaşlı adam pek sanatkardı.</p>

        <p>Eserlerini göstermeye bayılırdı. Sarı ağaç kabuğunu büküp oklarını koyacak bir sadak yaptığında Centaine'in bakmasına itiraz etmemişti. Sonra sadağın üzerine kuş ve hayvan resimleri de yapmıştı Owa. Onları kamp ateşinden aldığı kömür parçalarıyla yakmış, dağlamıştı.</p>

        <p>Beyaz kemikleri sabırla yassı bir taşa sürte sürte ok başlarını nasıl hazırladığını göstermişti Centaine'e. Uçların sivriliği şaşırtmıştı Centaine'i. Hatta o uçlar için gerekli zehiri hazırlarken bile yanındaydı Centaine. Bir insanı birkaç saatte öldürmeye yeterdi o zehir. Zehirli böceklerin yuvasına ulaşacak çukuru kazarken Centaine yardım etmişti ona.</p>

        <p>Ama post üzerinde çalışırken hep uzağa gidiyordu. Tek başına çalışıyor, yanına kimsenin sokulmasını istemiyordu.</p>

        <p>Uzun zamandan beri izledikleri nehir yatağı sonunda yılan gibi dar kıvrımlar oluşturdu ve kupkuru bir ovada birdenbire son buldu. Ova öyle genişti ki karşı tarafındaki ağaçlar ufukta birer gölge gibi görünüyordu. Toprağın üzeri suyu uçmuş tuzlarla kaplıydı. Güneşin ışınları bu tuz kristallerinden yansıyor, bakmayı zorlaştırıyordu. Gökyüzü de bu yüzden pek açık renk görünmekteydi. Bushman'ların buraya taktığı isim, «Büyük Beyaz Yer» di.</p>

        <p>Ovanın dik yamacına eskilerinden daha sağlamca kulübeler kurdular, buraya sürekli bir kamp havası verdiler. İki San burada basit bir rutin edindiler. Centaine'in merakı ve sabırsızlığı büsbütün depreşti. Sonunda sordu.</p>

        <p>«Burada neden durduk, Hani?» Her sakin gün onu daha sabırsızlaştırıyor, tedirginleştiriyordu.</p>

        <p>«Burada bekleyecek, sonra geçeceğiz,» demekle yetindi ihtiyar kadın.</p>

        <p>«Nereye geçeceğiz? Nereye gidiyoruz?» diye direndi Centaine. Hani muğlak davrandı. Eliyle doğu taraflarında geniş bir alanı gösterdi, bir tek kelime söyledi. Centaine bunu ancak,</p>

        <p>«Hiçbir Şeyin Ölmemesi Gereken Yer,» olarak tercüme edebildi.</p>

        <p>Centaine'in bebeği, irileşen karnında daha da kuvvetle büyüdü. Bazen Centaine'in soluk alması zorlaşıyor, kuru toprak üzerinde de hiç rahat edemiyordu. Yumuşak çöl otlarından kendine bir yatak kurdu. Bu iki ihtiyarı pek eğlendirdi. Onlara yetiyordu kuru toprak. Yastık olarak da kendi omuzlarını kullanıyorlardı.</p>

        <p>Centaine kendi yuvasında yatıp Michael'dan bu yana geçen günleri ve ayları saymaya çalışmaktaydı ama zaman bulanıklaşıyor, teleskop görüntüsü gibi uzaklaşıyor, doğumu ne zaman yapacağını bir türlü hesaplayamıyordu. Tek emin olabildiği, artık fazla gecikmeyeceğiydi. Hani yumuşak, bilgiç parmaklarıyla karnını muayene edip bu kanısını güçlendirdi.</p>

        <p>«Bebek yukarda. Serbest kalmak için mücadele ediyor. Oğlan olacak, Nam çocuk,» diye vaatte bulundu, Centaine'i çöle götürdü, doğumda gerekecek özel otları topladılar.</p>

        <p>Diğer taş devri insanlarından farklı olarak San'lar üreme sürecini çok yakından biliyor, cinsel ilişkiye tek başına, rastgele bir hareket olarak değil, doğum yolundaki ilk adım olarak bakıyorlardı.</p>

        <p>«Büyümekte olan çocuğunun babası nerede. Nam çocuk?» diye sordu Hani. Centaine'in gözlerinde beliren yaşları görünce kendi sorusuna kendi cevap verdi. «Dünyanın kuzey uçlarında öldü, öyle değil mi?»</p>

        <p>«Benim kuzeyden geldiğimi nereden bildin?» diye sordu Centaine. Michael’ın acılı anısından uzaklaşabildiğine memnun olmuştu,</p>

        <p>«Sen irisin... çöldeki San'ların hepsinden irisin,» diye anlattı Hani. «Demek ki yaşamın kolay olduğu zengin bir topraktan geliyorsun. Bol yağmuru olan, bol yiyeceği olan bir yerden.»</p>

        <p>Yaşlı kadın için su demek, hayat demekti. «Yağmur rüzgarları kuzeyden geliyor. Demek ki sen de kuzeyden geliyorsun.»</p>

        <p>Centaine bu mantıktan hoşlanarak gülümsedi. «Çok uzaklardan geldiğimi nereden bildin peki?»</p>

        <p>«Tenin solgun. San'ların rengi gibi koyulmuş değil. Burada, dünyanın orta yerinde, güneş tam tepede durur. Ne güneye gider, ne de kuzeye. Doğuya ve batıya doğru alçalır. Demek ki sen güneşin yakmadığı, tenini kavurmadığı uzak bir yerden geliyorsun.»</p>

        <p>«Benim gibi başka insanlar da tanıyor musun, Hani? Solgun tenli iri insanlar tanıyor musun?» Centaine bunu hevesle sormuştu. Yaşlı kadının bakışındaki değişikliği görünce onun koluna sarıldı. «Söyle bana, bilge nine, gördün mü hiç benim insanlarımı? Ne tarafta, ne kadar uzakta? Onlara ulaşabilir miyim? Lütfen söyle bana!»</p>

        <p>Hani'nin gözleri anlamazlık bakışlarıyla bulandı, burnundan kurumuş bir sümük çıkardı, büyük bir dikkatle inceledi.</p>

        <p>«Söyle bana, Hani,» diye onun kolunu yavaşça sarstı Centaine.</p>

        <p>«İnsanların böyle şeylerden söz ettiğini duydum,» dedi Hani istemeyerek. «Ama ben o insanları hiç görmedim. Nerede olduklarını bilmiyorum.» Centaine onun yalan söylediğini anlamıştı. Hani birden kekeleyerek devam etti. «Onlar aslan kadar vahşidir. Akrep kadar zehirlidir. San'lar onlardan saklanır...» Yerinden telaşla fırladı, torbasını, değneğini kaptı, kamptan uzaklaştı, güneş batıncaya kadar da dönmedi.</p>

        <p>O gece Centaine ot yatağına kıvrılıp uyuduktan sonra Hani, Owa'ya fısıldadı. «Nam çocuk kendi insanlarını özlüyor.»</p>

        <p>Owa da, «Güneye doğru özlemli bakışlarla baktığını gördüm,» diye kabullendi.</p>

        <p>Hani isteksiz bir sesle, «Dev insanların toprağına kaç günlük yol var?» diye sordu. «Onun kendi klanı ne kadar uzakta?»</p>

        <p>«Bir aydededen az,» diye homurdandı Owa. İkisi de uzun süre sessiz kaldılar, kamp ateşinin alevlerine baktılar.</p>

        <p>Sonunda Hani, «Ölmeden önce bir kere daha bebek ağlaması duymak istiyorum,» dedi, Owa başını salladı. Ufacık, yürek biçimli yüzleri birlikte doğuya döndü, karanlıklara, Tüm Hayat Yeri'ne doğru baktılar.</p>

        <p>Hani bir keresinde Centaine'i diz çökmüş dua ederken bulduğunda, «Kiminle konuşuyorsun, Nam çocuk?» diye sordu.</p>

        <p>Centaine ne diyeceğini bilemedi. San dili gerçi zengin bir dildi, girift bir dildi ama, ancak çöl dünyasının maddesel varlıklarını anlatmak için zengindi. Soyut fikirleri o dilde ifade etmek o kadar zordu ki!</p>

        <p>Uzun günler boyunca, dinlenirken, çölde böcek ve kök avlarken devam eden konuşmaların sonunda Centaine nihayet ona Tanrı fikrini anlatmayı başardı, Hani başını kuşkuyla salladı, bu fikri düşünürken kaşlarını çattı, kendi kendine mırıldandı.</p>

        <p>«Sen ruhlarla konuşuyorsun, öyle mi?» diye sordu. «Ama ruhların çoğu yıldızlarda yaşarlar. Bu kadar alçak sesle konuşursan, seni nasıl işitebilirler? Dansetmek, şarkı söylemek, sesli ıslıklar çalıp onların dikkatini çekmek gerekir.» Sesini alçalttı.</p>

        <p>«O zaman bile seni dinleyecekleri kesin değildir. Benim tecrübelerime göre yıldız ruhları kaprisli ve unutkan oluyor.» Hani sinsi bakışlarla çevresine bakındı. «Benim kendi deneylerime göre.</p>

        <p>Nam Çocuk, Mantislerle Eland'lar çok daha güvenlidir.»</p>

        <p>«Mantislerle Eland'lar mı?» Centaine gülmek isteğini göstermemeye çalıştı.</p>

        <p>«Mantis her şeyi gören kocaman gözlere sahip bir böcektir. Kolları küçük bir insan gibidir. Eland ise iri bir hayvandır.</p>

        <p>Antiloplardan çok doha büyüktür. Karnı öyle dolu, öyle yağlıdır ki yerlere değer. Boynuzları ise gökleri süpürür.» San'ların yağa olan tutkusu, hemen hemen bala olan kadar fazlaydı.</p>

        <p>«Eğer şansımız tutarsa, gittiğimiz yerde Mantis'leri de, Eland’ları da buluruz. Sen bu arada yıldızlarla konuş, Nam Çocuk. Onlar güzeldir. Ama yine de güvenini Mantis'lerle Eland'lara sakla,»</p>

        <p>Böylece Hani ona yavaş yavaş San'ların dinini anlattı. O gece pırıltılı gökyüzünün altında otururlarken ona Orion takım yıldızlarını gösterdi.</p>

        <p>«Bu gördüğün, semavi zebralar sürüşüdür, Nam çocuk... işte şu da beceriksiz avcı.» Parmağını Aldebaran yıldızına uzatmıştı. «Onu oraya yedi karısı yollamış.» Bu sefer parmağını Pleiades'e çevirdi. «Et bulsun diye yollamışlar. Bak, okunu nasıl atmış, ok ta uzağa gitmiş, Aslan yıldızının ayakları dibine düşmüş.» Sabit yıldızların en parlağı olan Sirius gerçekten pek aslan gibiydi. «Şimdi avcı, ne okunu oradan almaya cesaret edebiliyor, ne de yedi karısının yanına dönmeye. Orada ebediyen oturup korkudan titriyor. Tıpkı insan gibi. Nam çocuk.» Hani kahkahayla güldü, başparmağıyla kocasının kemik kemik kaburgalarını dürttü.</p>

        <p>San'lar yıldızları çok sevdikleri için Centaine onlara daha bir yakınlık duyuyordu. Kendini öyle sıcak duygularla dolu hissetti ki, onlara ta güneylerde kalmış olan Michael’ın yıldızını gösterdi.</p>

        <p>Owa hemen, «Ama Nam çocuk,» diye itiraz etti. «Bir yıldız nasıl bir insana ait olabilir? O herkesin malıdır ve hiç kimseye ait değildir. Deve dikeninin gölgesi gibi. Çöl vahasındaki su gibi. Hem herkesin, hem hiç kimsenin. Eland da kimsenin malı değildir ama, gerek duyunca yağından alırız. Bitkiler de kimsenin değildir. Birazını çocuklara bırakmak şartıyla onları da alırız. Yıldızın yalnız sana ait olduğunu nasıl söylersin?» Bu düşünüş, onun halkının sefaletine sebep olan düşünüştü. Onlara büyük işkenceler edilmesine yol açan mülkiyet inkarı görüşünün ifadesiydi. Bu yüzden soykırımlara uğramışlar, köle olmuşlar, çölün ta ötelerine, kimselerin sağ kalamayacağı yerlere sürülmüşlerdi.</p>

        <p>Tekdüze bekleme günleri böylece tartışmalarla, avlanmalarla geçti, derken bir akşam San'ların ikisi birden kuzeye bakıp heyecanlandılar.</p>

        <p>Neye heyecanlandıklarını Centaine ancak birkaç dakika sonra anlayabildi. Bir bulut vardı orada. Kuzey ufkundan, dev bir elin parmağı gibi yükselmişti. Onlar seyrederken daha da büyüdü, tepesi düzlendi, uzaklardan gök gürültüsü tıpkı aslan kükremesi gibi duyuldu. Az sonra bulut koskocaman ortaya çıktı, batan güneş onu türlü türlü renklere boyadı.</p>

        <p>O gece Owa yorgunluktan yıkılıncaya kadar dansetti, ıslıklar çaldı, şarkılar söyledi ama sabah olduğunda fırtına bulutları dağılmıştı.</p>

        <p>Ne var ki gökyüzünün rengi değişmişti artık. Yer yer ince çizgiler halinde sirüs bulutları göze çarpıyordu. Hava da değişmişti. Elektrik yüklüydü. Centaine'in tenini ürpertiyordu. Sıcak daha bir ağırlaşmıştı. Dayanması kuru günlerden de zordu.</p>

        <p>Fırtına bulutları kuzeyden yukarı bir kere daha tırmandı, kollarını gökyüzünün her tarafına attılar.</p>

        <p>Her gün daha büyüyorlardı. Sayıları daha çoğalıyordu. Bir devler ordusu halinde kuzeyde saf saf toplanıp güneye doğru İlerlediler, nemli hava toprağı kapladı, üzerindeki her şeyin soluğunu kesti.</p>

        <p>«Ne olur yağmur yağsın!» diye fısıldıyordu Centaine her gün.</p>

        <p>Yanaklarından aşağıya yılan gibi ince ter izleri iniyor, karnındaki çocuk demirden bir kaya gibi ağırlık veriyordu.</p>

        <p>Gece olunca Owa yine dansediyor, şarkı söylüyordu.</p>

        <p>«Bulutun Ruhu, bak dünya seni nasıl bekliyor, erkeğini bekleyen dişi inek gibi nasıl sarsılıp titriyor! İn yukarlardan artık, ey Bulutun Ruhu... üretken sıvılarını eşin dünyaya saç. Bırak tohumun yeni hayatlar yaratsın!» Hani onun şarkısına katıldığında Centaine de hevesle bağırmaya başladı.</p>

        <p>Bir sabah güneşi görmediler. Bulutlar ufuktan ufuğa tüm göğü kaplamıştı. Sabah bile alçaktılar. Vakit geçtikçe daha da alçaldılar, bir yıldırım, bulutların kar gibi karnından koptu, yere çarptı, toprağı ayaklarının altında titretti. Bir tek yağmur damlası Centaine'in alnına çarptı. Taş gibi ağırdı. Centaine onun şokuyla sendeleyip geriledi, şaşkınlıkla bağırdı.</p>

        <p>Derken bulutlar yarıldı, yağmur damlaları çekirge boyunda, kocaman kocaman düşmeye başladı. Yere her değen damla yuvarlanıyor, bir çamur tümseği gibi kalıyordu. Ya da çalıların dalarını sanki üzerine görünmez kuşlar konmuş gibi sallıyordu.</p>

        <p>Centaine'in tenini yakıyordu bu yağmur. İğneler gibi batıyordu. Bir damla gözüne girdi, onu bir saniye boyunca kör etti. Gözlerini kırpıştırıp damlayı dağıttı, Owa'yla Hani'ye bakıp bir kahkaha patlattı. İkisi de üstlerindekileri çıkarmış, yağmur altında çırılçıplak dansetmeye koyulmuşlardı. Koca damlalar vücutlarının kırışıklarını dövdükçe sevinçle bağırıyorlardı.</p>

        <p>Centaine de branda eteğini çıkardı, şalını yana fırlattı, anadan doğma, iki kolunu yana açıp yüzünü gökyüzüne doğru kaldırdı. Yağmur onu baştan aşağı yıkadı, uzun, siyah saçlarını yüzüne, omuzlarına yapıştırdı. Centaine saçlarını iki eliyle yanlara itip ağzını açtı.</p>

        <p>Çağlayan altında duruyor gibiydi. Yağmurun mavi perdesi ardında görünmez oldu, yüzeyi sarı bir çamura dönüştü.</p>

        <p>Çok soğuktu yağmur. Centaine'in kolları tavuk derisi gibi oldu, meme başları koyuldu, sertleşti. Ama o yine de sevinçle gülüyor, San'larla birlikte dansediyordu. Gök tekrar gürledi.</p>

        <p>Sanki bulutların gerisinde koca kayalar yuvarlanıyordu.</p>

        <p>Yerler gümüş rengi bir su örtüsünün altında görünmez oldu. Sular ayak bileklerine kadar yükseldi, çamurlar parmak aralarına doldu. Yağmur yeni bir hayat, bir canlılık vermişti onlara. Owa birden durup başını eğerek dinlemeye başlayıncaya kadar dansettiler.</p>

        <p>Centaine gök gürültüsünden başka bir şey duyamıyordu.</p>

        <p>Bir de yağmurun sesi vardı. Ama Owa haykırarak onları uyardı. Tepenin yamacına sindiler, sarı çamurların içine yattılar.</p>

        <p>Centaine o anda Owa'yı telaşlandıran sesi duydu. Sanki ağaç dallarında oynaşan bir rüzgardı.</p>

        <p>«Nehir!» Owa yağmurların arasından parmağıyla ilerisini gösterdi. «Nehir tekrar canlanıyor.»</p>

        <p>Canlıymış gibi geliyordu. Canavar gibi, köpüren sarı sulardan oluşmuş bir yılandı. Kumlu nehir yatağı boyunca tıslayarak geliyor, yatağı bir kıyıdan bir kıyıya dolduruyordu. Boğulmuş hayvanların cesetlerini, kopmuş ağaç dallarını da birlikte sürüklemekteydi. Su basmış ovaya dalıverdi, dalgaları yayıldı, onların ayaklarına kadar yükseldi, sıçrayıp onları yakalamaya, aşağıya çekmeye uğraşıyormuş gibi davrandı.</p>

        <p>Birkaç parça mallarını alıp daha yukarılara tırmandılar. Birbirlerine dayanıp destek buluyorlardı. Yağmur bulutları yüzünden ortalık her zamankinden erken karardı, çabucak gece bastırdı, ortalık çok soğuk oldu. Ateş yakma şansı yoktu. Isınmak için birbirine sokulup titreştiler.</p>

        <p>Yağmur hiç ara vermeden bütün gece yağdı.</p>

        <p>Mat şafak ışığında karşılarındaki boğulmuş manzaraya baktılar. Kocaman bir gölün ortasında birkaç ada var gibiydi.</p>

        <p>Onlardan aşağıya sular süzülüyordu. Akasya ağaçları balina sırtlarına benzetmişti.</p>

        <p>«Hiç dinmeyecek mi?» diye fısıldadı Centaine. Dişleri birbirine vuruyordu. Soğuk sanki rahmine bile işlemişti. İçerdeki bebek karşı koyarcasına öfkeli tekmeler atıyordu.</p>

        <p>«Lütfen dursun artık.» San'lar yağmura da tıpkı tüm zorluklara dayandıkları gibi dayanıyorlardı. Yağmur dineceği yerde temposunu daha da hızlandırdı, boğulmuş ovayı tül gibi bir perde arkasına sakladı.</p>

        <p>Ve sonra kesildi. Hiç uyarısız, birdenbire kesildi. Önce bir azalma, seyrelme olmadı. Bir saniye önce çavlanlar gibi boşalırken, bir saniye sonra yokoldu. Çürük renkli alçak bulutlar yarıldı, olgun bir meyvenin kabuğu gibi kendiliğinden soyuldu, aktı gitti, tertemiz, yeni yıkanmış, mavi bir gökyüzü ortaya çıktı, güneş gözleri kamaştırarak üzerlerine boşaldı, Centaine bu garip kıtanın apansız çelişkilerine bir kere daha şaştı.</p>

        <p>Susamış topraklar üstlerine düşen suları öğlen olmadan içip bitirdiler. Sel suları hiç iz bırakmadan yokoldu. Yalnızca nehir yatağı hala bir yamaçtan bir yamaca kadar doluydu. Kükürt gibi, sarı sarı parlayan bir suyu vardı. Ama çevre topraklarının rengi temizlenmiş, canlanmıştı. Centaine bu aslan rengi boz topraklardan beklenmeyecek yeşiller görmekte olduğunu farketti. Hala nemli olan toprakta turunculuklar, kırmızılıklar, yeşillikler göze çarpıyordu, çöl kuşlarının şarkısı pek neşeliydi.</p>

        <p>Tek tük mallarını güneşe serdiler. Kururken dumanları çıkıyordu. Owa kendini tutamadı, coşkuyla dansetti.</p>

        <p>«Bulutların ruhu yolumuzu açtı. Doğuya doğru olan su kuyularını doldurdu. Hazırlan, Hani, benim küçük çöl çiçeğim: Yerin şafak sökmeden yola çıkıyoruz.»</p>

        <p>Bir günlük yürüyüşün sonunda yeni bir ülkeye gelmiş gibi oldular. Burası o kadar değişikti ki, Centaine aynı kıtada olduklarına inanamıyordu. Burada eskiden kumul olan tepeler sıkışmış, tek bir dalga oluşturmuştu. Üstleri de sık bir bitki örtüsüyle kaplıydı.</p>

        <p>Mopani'ler, yüksek kainat'lar arasında kağıt kabuklu bitkiler vardı. Tepelerin dorukları aşınmış, yassılmıştı. Arada sırada dev bir gümüş baobab, ya da başka ağaç, ormanın geri kalanı arasından belki yirmi metre yukarıya yükseliyordu.</p>

        <p>Vadilerde, altın otluklar arasında zürafa gibi akasyalar boy göstermekteydi. Tepeleri yassı ve yayık olduğundan, buraya park gibi bir hava vermekteydiler. Sanki bilerek yetiştirilmişlerdi. En çukur yerlerde son yağmurun suları yer yer birikmişti. Toprak yeni bir hayatla soluk alıp veriyor gibiydi. Centaine birkaç çiçek kopardı, saplarını kıvırıp kendine ve Hani'ye kolyeler yaptı. Yaşlı kadın kolyeyi takınca gelin gibi kasıldı.</p>

        <p>«Keşke bir aynam olsaydı da sana ne güzel göründüğünü gösterebilseydim,» diye kucakladı onu Centaine.</p>

        <p>Afrika zenginliği göklerden bile boşalmaktaydı. Quelea sürüleri başlarının üzerinden arılar gibi uçup duruyordu.</p>

        <p>«Ne güzel!» dedi Centaine. Batı ovalarında çektikleri güçlüklerden sonra, burada ilerlemek her gün biraz daha kolay gelmekteydi. Kamp kurdukları zaman, sınırsız suya sahip olmanın lüksü vardı. Her taraf varisi meyvelerle, kuru yemişlerle, Owa’nın oklarının sağladığı av etleriyle doluydu.</p>

        <p>Bir gece Owa dev bir baobab ağacının tepesine tırmandı, oradaki kovanı dumana boğdu. Aşağıya indiğinde elindeki kap tıka basa balla doluydu. Akasya kokuları yükseliyordu baldan.</p>

        <p>Her gün karşılarına yeni tür vahşi hayvanlar çıkıyordu. Samur antilopları kapkaraydı. Cape bufalolarının başı hep eğik, boynuzları evcil ineklerinki gibiydi.</p>

        <p>Owa, «Bunlar büyük nehirden ve bataklıklardan geliyor,» diye açıkladı. «Suyu izliyorlar. Kuruduğu zaman yine kuzeye dönecekler.»</p>

        <p>Gece olunca Centaine kara çakalın çığlığından, sırtlan sürülerinin manyak hıçkırıklarından daha ürkütücü, yepyeni bir ses duydu. Bir ses fırtınasıydı bu. Karanlığı bir anda doldurdu, inanılmaz biçimde yükseldi, sonra birkaç homurtuyla son buldu.</p>

        <p>Centaine küçük kulübesinde fırladı, Hani'ye koştu.</p>

        <p>«Neydi o, bilge nine? İnsanın içini su eden bir sesti!» Centaine tir tir titriyordu. İhtiyar kadın ona sarıldı.</p>

        <p>«Aslanın kükremesi insanların en cesurunu bile titretir,» diyerek avuttu. «Ama korkma, Nam çocuk. Owa bizi koruyacak büyüyü yaptı. Aslan bu gece kendine başka avlar bulacak.»</p>

        <p>Yine de sabaha kadar ateşin dibinden ayrılamadılar, durmadan yeni dallar atıp alevleri beslediler. Görünüşe göre Hani de kocasının büyülerine karşı Centaine kadar güvensizdi.</p>

        <p>Aslan kampın çevresinden dolaştı. Centaine çalılar arasında onun gölgesini ancak görebildi. Şafakta onlar tekrar doğuya doğru yola koyulunca kükreme korosu da uzaklaştı.</p>

        <p>Owa onlara yerdeki koca pençe izlerini gösterirken neşeliydi.</p>

        <p>Büyük Beyaz Yer'deki nehir başından ayrılışlarının dokuzuncu sabahında, kendilerini bir mopani ormanı kenarındaki su başına yaklaşır buldular. Birden karşılarında top patlaması gibi bir ses yükseldi, hepsi dondular.</p>

        <p>«Neydi o, Hani?» Yaşlı kadın elini sallayıp onu susturdu.</p>

        <p>Dalların, çalıların ezilme sesleri duyuldu, arkasından borazan sesi gibi bir ses yükseldi.</p>

        <p>Owa hemen rüzgarı hesapladı. Centaine onun aynı şeyi her ava başlarken yaptığını farketmişti. Onları orman içinde dolambaçlı bir yoldan yürüttü, yüksek bir mopaninin altında durdurdu, silahlarını ve sırt torbasını indirdi.</p>

        <p>«Gel!» diye işaret etti Centaine'e. Maymun gibi hızlı hareketlerle bir ağaca tırmanmaya başladı. Centaine, karnının kendisine engel olmasına izin vermeden onu izledi. Üst dallar arasındaki bir çataldan vadinin otları arasındaki su başına baktılar.</p>

        <p>«Fil!» Centaine kocaman gri hayvanı hemen tanımıştı. Sürü halindeydiler. Karşı yamaçtan suyun başına doğru iniyorlardı. Başlarını salladıkça koca kulakları savruluyor, hortumları suyun yönüne doğru uzanıyordu.</p>

        <p>Aralarında yaşlı kraliçeler vardı. Kulak uçları yırtılmış, parçalanmıştı. Omurgalarının halkaları tek tek belli oluyordu. Genç erkeklerin upuzun dişleri sarımsıydı. Yavruların hiç dişi yoktu.</p>

        <p>Gürültücü süt bebeleri analarına yetişmek için koşturuyor, sürünün başında erkek fil krallar gibi kasılıyordu.</p>

        <p>Omuz yüksekliği üç metre vardı. Yara izleri her yanını kaplamıştı. Dizlerinden aşağıya, karın derisi boş boş sarkıyordu.</p>

        <p>Kulakları koca bir geminin yelkenleri gibi açıktı. Dişleri ötekilerin iki katı kadar uzun ve kalındı.</p>

        <p>Yaşlıydı ama, sanki zaman kavramının üzerinde gibi görünüyordu. Kocamandı. Haraptı. Centaine'in gözünde, bu kıtanın temelini oluşturan o esrarlı güce sahip bir hali vardı.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
