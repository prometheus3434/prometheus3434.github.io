<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Kont onları şatonun merdivenlerinde karşıladı. Centaine nelere ihtiyaçları olacağını çabucak anlattı, kont da onlara katıldı, birlikte büyük salonu bir hastane olarak hazırlamaya başladılar.</p>

        <p>Eşyaları itip duvarlara dayadılar, orta yeri boşalttılar, üst kat yatak odalarından şilteler taşıyıp getirdiler. Cankurtaranın şoförü ve üç sağlık yardımcısının yardımlarıyla şilteleri yerdeki yün Aubusson halının üzerine sıraladılar.</p>

        <p>Bu arada askeri polis, doktorun emriyle trafiğe sıkışmış cankurtaranları şatoya doğru yolluyordu. Doktor en öndeki taşıtın yan basamağındaydı. Centaine'i görünce yere atladı, hevesle onun eline sarıldı.</p>

        <p>«Matmazel! Mort Homme'daki seyyar hastaneye ulaşmak için başka bir yol var mı? Bana bazı şeyler gerek... klorform, dezenfektan, sargı... bir yardımcı doktora da ihtiyacım var.»</p>

        <p>Fransızcası anlaşılır gibiydi. Ama Centaine ona ingilizce cevap verdi.</p>

        <p>«Ben atla kırlardan gidebilirim.»</p>

        <p>«Harikasınız! Size bir not vereyim.» Göğüs cebinden bir bloknot çıkardı, kısa bir mesaj karaladı. «Binbaşı Sinclair'i isteyin.» Kağıdı koparıp katladı. «İleri hastane, kasaba kulübelerinde.»</p>

        <p>«Evet, biliyorum. Siz kimsiniz? Beni kim yolladı diyeyim?»</p>

        <p>Son zamanlardaki çalışmaları sonucu Centaine'in İngilizcesi daha akıcı olmuştu.</p>

        <p>«Bağışlayın, Matmazel, kendimi tanıtma fırsatını bulamadım. Adım Clarke. Yüzbaşı Robert Clarke. Ama bana genellikle Bobby derler.»</p>

        <p>Bulut sanki görevin önemini anlamış gibi kırlarda uçuyordu. Kasabanın sokakları da insan ve taşıt doluydu. İleri hastanenin bulunduğu kulübeler kümesi bir keşmekeş içindeydi.</p>

        <p>Centaine'in görüşeceği subay iri yarı, ayı gibi kolları olan, kır, bukleli saçlı bir adamdı. Bir askeri ameliyat etmekle meşguldü. Bukleleri alnına dökülmüştü.</p>

        <p>«Bobby hangi cehennemde?» diye patladı, başını kaldırıp Centaine'e bakmadı bile. Dikkati askerin sırtına attığı dikişteydi. İpliği çekip düğümledi. Askerin cildi tavuk derisi gibi kabarırken Centaine'in yine midesi bulandı ama durumu çabucak açıkladı.</p>

        <p>«Pekala, Bobby'ye söyleyin, ne yollayabilirsem yollarım ama bizde de malzeme sıkıntısı var.»</p>

        <p>Hastasını masadan kaldırdı, onun yerine, barsakları karnından dolaşık bir yığın halinde dışarı sarkmış bir genci yatırdı.</p>

        <p>«Ona yardım edecek kimseyi de yollayamam. Hemen gidip söyleyin.»</p>

        <p>Doktor karnına dokunur dokunmaz genç asker kıvranmaya, haykırmaya başladı.</p>

        <p>«Eğer malzemeyi bana verirseniz giderken götürürüm,» diye direndi Centaine. Doktor gözlerini kaldırıp ona baktı, yüzünde bir gülümsemenin hayaleti oynaştı.</p>

        <p>«Kolay pes etmiyorsunuz,» diye homurdandı. «Pekala, şuradaki adamla konuşun.» Elindeki neşteri odanın köşesine doğru uzatıp gösterdi. «O adama, sizi benim yolladığımı söyleyin. İyi şanslar, küçük hanım.»</p>

        <p>«Size de doktor.»</p>

        <p>«Tanrı da biliyor ya, hepimizin şansa ihtiyacı var,» diye ona katıldı doktor. Sonra tekrar işine eğildi.</p>

        <p>Centaine dönerken de Bulut'u elinden geldiği kadar hızlı koşturdu, sonra ahır yanındaki çayıra bıraktı. Avluya girdiğinde oraya üç cankurtaranın daha parketmiş olduğunu gördü.</p>

        <p>Şoförler yaralı veya ölüm halinde adamları indiriyorlardı. Centaine hızla onların arasından geçip eve girdi. Çantayı omzuna vurmuştu. Salonun kapısına varınca şaşkınlık içinde durakladı.</p>

        <p>Bütün şilteler doluydu. Fazla yaralılar yerin kuru tahtası üzerinde yatıyordu. Bazıları başlarını duvara dayamışlardı.</p>

        <p>Bobby Clarke kocaman gümüş avizenin her ışığını yakmış, yemek masasının üzerinde mum ışığı yardımıyla ameliyat yapmaktaydı</p>

        <p>Başını kaldırıp Centaine'i gördü. «Klorform getirdiniz mi?» diye seslendi ona.</p>

        <p>Centaine bir an cevap veremedi, çifte kapılara tutunup sendeledi. Salonun içi daha şimdiden kokuyordu. Kari kokusu, çamurlu siperlerden gelen adamların kir ve vücut kokularına karışmaktaydı. O çamurlar, ölülerin arasına karışıp çürüdüğü çamurlardı.</p>

        <p>Doktor sabırsızlıkla, «Getirdiniz mi?» diye tekrar sordu. Centaine kendini zorlayıp ilerledi.</p>

        <p>«Size yardım edebilecek adamları yok.»</p>

        <p>«Onu siz yapmak zorundasınız. Gelin, şöyle yanımda durun,» diye emir verdi. «Şimdi şunu tutun.»</p>

        <p>Centaine için o gün hem fiziksel hem de sinirsel olarak bir kan ve dehşet süresi oldu. Dinlenmeye vakit yoktu. Bir fincan kahve için. Anna'nın mutfakta sürekli hazırladığı sandviçlerden birini yemek için ancak zaman ayırabiliyordu. Artık her şeyi gördüğüne, bundan beterine tanık olamayacağına inandığı anda, onu daha beter şoka sürükleyecek bir şey çıkıyordu karşısına.</p>

        <p>Bobby Clarke askerlerin oyluklarındaki kasları keserken, karşısına çıkan damarları bağlarken hep yanındaydı. Beyaz kemikler ortaya çıkınca doktor kemik testeresini alıyordu eline.</p>

        <p>Centaine o testerenin çıkardığı sesten bayılacağını sanıyordu.</p>

        <p>Bir marangozun tahtayı kesmesinden farkı yoktu.</p>

        <p>«Götür bunu!» diye emrediyordu Bobby. O zaman Centaine, vücutsuz bacağı eline almak zorunda kalıyordu. Bacak onun parmakları altında kıpırdadıkça irkiliyor, çığlık atıyordu.</p>

        <p>«Vakit kaybetme!» diye kızıyordu Bobby. Bacak hala sıcak ve şaşılacak kadar ağırdı.</p>

        <p>Centaine onu götürürken, «Artık hayatta bakamayacağım bir şey kalmadı,» diye düşünüyordu.</p>

        <p>Takati tükenmeye başlayınca Bobby onun daha fazla ayakta kalmaya dayanamayacağını anladı.</p>

        <p>«Git, bir yere yat,» diye emir verdi. Ama Centaine yatacağı yerde, şiltelerden birine, bir erin yanına oturdu, onun elini avuçlarına aldı. Asker ona 'anne' diyor, uzun zaman önceki deniz kıyısında bir günden söz ediyordu. Centaine sessiz oturup adamın soluklarındaki değişmeyi izledi. Can çekişiyordu delikanlı.</p>

        <p>Hayatta kalmaya savaşıyordu. Gözleri kararırken, Centaine'in elini tutan eli gevşedi. Avuçlarının derisini ter kapladı, gözleri iri iri açıldı, «Anneciğim, kurtar beni!» diye bağırdı, sonra gevşedi. Centaine onun için ağlamak istedi ama gözlerinde yaş yoktu. Uzandı, bakakalan mavi gözleri kapattı. Bobby'nin de bunu yaptığını defalarca görmüştü. Sonra kalkıp onun yanındaki askere gitti.</p>

        <p>Çavuştu bu seferki. İri yarı, hemen hemen babasının yaşındaydı. Geniş, sevimli suratını kırçıl, tüy tüy sakallar kaplamıştı. Göğsünde bir delik vardı. Her soluk alıp verişinde, o delikte pembe köpükler oluşuyordu. Centaine onun ne istediğini anlayabilmek için kulağını onun dudaklarına iyice yaklaştırmak zorunda kaldı, sonra çabucak başını çevirdi, büfenin üzerinde durmakta alan Louis XV çorba kasesine baktı. Kaseyi getirdi, adamın pantolonunu açıp kaseyi ona oturak gibi tuttu. Adam durmadan, «Özür dilerim... lütfen beni bağışlayın... sizin gibi genç bir bayan... hiç uygun değil!» diye fısıldayıp duruyordu.</p>

        <p>Gece boyunca böylece çalışmayı sürdürdüler. Centaine avizenin bitmek üzere olan mumlarını yenilemek için bodruma, mum aramaya inmek istedi. Mutfağın bulunduğu kata vardığında birden başı döndü. Sendeleyerek hizmetkarlar tuvaletine daldı, iki büklüm olup kustu. Bu iş bittiğinde rengi kaçmış, tir tir titriyordu. Mutfağın musluğuna, yüzünü yıkamaya gitti .Anna onu bekliyordu.</p>

        <p>«Böyle devam edemezsin,» diye azarladı onu. «Şu haline bak. Öldürüyorsun kendini.» Neredeyse, 'çocuğum' diye ekleyecekti ama kendini tuttu. «Dinlenmen gerek. Bir çorba iç, biraz yanımda otur.»</p>

        <p>«Hiç sonu gelmiyor, Anna,., hep yenileri geliyor.»</p>

        <p>Yaralılar artık salondan taşmış, merdiven sahanlıklarında ve koridorlarda yatıyorlardı. Yeni sedyeleri taşıyan görevliler, yerde yatanların üzerinden atlayıp geçmek zorunda kalıyorlardı. Ölenleri ahırların yanındaki taşlara çıkarıp yatırmaktaydılar. Her biri gri battaniyelere sarılıydı. Sayıları her geçen saat biraz daha artıyordu.</p>

        <p>«Centaine!» diye seslendi Bobby Clarke merdiven başından.</p>

        <p>Anna alınmış gibi, «Amma laubali adam... sana Matmazel demeliydi!» diye homurdandı. Ama Centaine hemen yerinden fırlayıp yaralıların üzerinden atlaya atlaya yukarıya doğru koştu.</p>

        <p>«Tekrar kasabaya kadar gidebilir misin? Biraz daha klorform ve tertürdiyot gerek.» Bobby bitkin ve traşsızdı. Gözleri kızarmış, kanlanmıştı. Çıplak kollarında da kurumuş kanlar görünüyordu.</p>

        <p>«Ortalık ağarıyor bile zaten,» dedi Centaine.</p>

        <p>«Yol kavşağının oradan geç. Bak bakalım yollar tenhalaşıyor mu. Bunların bazılarını artık götürmemiz gerek.»</p>

        <p>Centaine, Bulut'u kalabalık yollardan iki kere çevirip yine tarlalar arasından götürmek zorunda kaldı. Mort Homme'daki hastaneye vardığında ortalık iyice aydınlanmıştı.</p>

        <p>Hastaneyi boşaltmakta olduklarını hemen gördü. Teçhizat ve hastalar, bir konvoy halinde dizilmiş cankurtaranlara yükleniyordu. Kimi de hayvanların çektiği arabalara bindirilmekteydi. Yürüyebilecek durumdaki yaralıları gruplar halinde topluyor, güneye doğru yola çıkarıyorlardı.</p>

        <p>Binbaşı Sinclair cankurtaran şoförlerine emirler haykırmaktaydı. «Dikkat etsene, be adam... o askerin ciğerinde kurşun var...» Başını kaldırdı, Centaine'in beyaz atı üzerinde yaklaşmakta olduğunu gördü.</p>

        <p>«Yine mi sen? Allah kahretsin, seni hepten unutmuştun.</p>

        <p>Bobby Clarke nerede?»</p>

        <p>«Hala şatoda, sizden istediği...»</p>

        <p>«Orada kaç yaralısı var?» diye onun sözünü kesti Binbaşı.</p>

        <p>«Bilmiyorum.»</p>

        <p>«Hay Allah, kızım! Elli mi, yüz mü, yoksa daha fazla mı?»</p>

        <p>«Sanırım elliden biraz fazla.»</p>

        <p>«Onları çıkarmamız gerek... Almanlar Haut Pommier'de hattı yardılar.» Susup kızı dikkatle inceledi, gözlerinin altındaki morlukları, teninin saydamlığını farketti. «Gücünün sonunda,» diye düşündü, hemen ardından, başını nasıl hala dik tuttuğunu, gözlerinde nasıl ışıklar oynaştığını görüp fikrini değiştirdi «Sağlam kız,» diye karar verdi. «Daha devam edebilir!»</p>

        <p>Centaine, «Almanlar buraya ne zaman varır?» diye sordu.</p>

        <p>Doktor başını iki yana salladr. «Bilemiyorum. Uzun sürmez herhalde. Kasabanın hemen arkasında siperler kazıyoruz. Ama belki onları orada bile durduramayız. Buradan çıkmamız gerek. Siz de öyle, küçük hanım. Bobby Clarke'kı söyleyin, bulabildiğim kadar taşıt göndereceğim. Kendisi de Arras'a dönmek zorunda. Siz de cankurtaranlara binin.»</p>

        <p>«İyi.» Bulut'un başını çevirdi. «Ben onları kavşakta bekler, alıp şatoya götürürüm.»</p>

        <p>«Aferin,» diye seslendi doktor, o dört nala kalkarken.</p>

        <p>Yandaki bağın duvarı bitince Centaine kendini, uçakları selamladığı tepeye çıkan yolun dibinde buldu. Atının başını serbest bıraktı, yıldırım hızıyla tırmanıp doruğa geldiler. Burası onun en sevdiği manzaraya hakimdi. Kuzeye, tepelere doğru olan olan açıktı. Sabah ışıkları pırıl pırıl ve temizdi.</p>

        <p>İçgüdüsel bir hareketle T' biçimindeki ormanın dibine doğru baktı. Michael’ın birliğine kalkış pisti olarak hizmet eden alan da gözüküyordu.</p>

        <p>Çadırlar gitmişti. Elma ağaçlarının dibinde park edip duran parlak renkli uçaklar da artık yoktu. Hiç hayat izi yoktu orada.</p>

        <p>Birlik gece naklolunmuştu. Çingeneler gibi taşınıvermişlerdi geceyarısı. Centaine'in içi burkuldu. Onlar oradayken, Michael'dan da bir parça kalmış gibi geliyordu ona. Ama şimdi onlar da gidince, Centaine'in varlığında boş bir delik açılır gibi oldu.</p>

        <p>Dönüp uzaktaki tepelere baktı. İlk bakışta ortalık sakin, her zamanki halinde gözüküyordu. Yaz başında her taraf tatlı bir yeşildi. Sabah ışığında pırıl pırıldı. Yakınlarda bir yerde bir tarla kuşu öttü.</p>

        <p>Centaine daha dikkatle baktı, tarlalarda, kırlarda, doruklardan dönmekte olan böcek sürüleri gibi insanları gördü. Öyle uzakta, öyle önemsiz görünüyorlardı ki, neredeyse gözden kaçıracaktı onları. Ama şimdi ne kadar kalabalık olduklarını anlıyordu. Ne yaptıklarını görmeye çalıştı.</p>

        <p>Birden, koşmakta olan adamların arasından grimsi sarı bir duman bulutu yükseldi, yana doğru savruldu, dört beş karınca gibi vücut birbiri üzerine serildi, diğerleri koşmaya devam ettiler.</p>

        <p>Sonra başka duman bulutları da yükseldi. Tarlaların yeşil halısı üzerine rastgele düşüyorlardı Centaine rüzgarın getirdiği sesi de duydu.</p>

        <p>«Hafif toplar!» diye fısıldadı. Neler olduğunu anlamıştı.</p>

        <p>Bu askerler, Alman saldırısında siperlerinden çıkmaya zorlanmışlardı. Şimdi açık arazide koşarak dönerken, Almanların yanlarında getirdiği toplar dövüyordu onları.</p>

        <p>Bakışlarını durmakta olduğu tepenin eteğine çevirdi. Anna'yla birlikte daha önce gördükleri acele hazırlanan siperler vardı orada. Ormanın ucuna paralel, kahverengi bir yılan gibi uzanıyorlardı. Sonra Kuzey Ovasının kenarındaki duvarı izliyor, hafif dönüp dereyi buluyor. Concourt ailesine ait bağlara girip görünmez oluyordu.</p>

        <p>Siperlerdeki askerlerin miğferleri parlıyordu. Kenarlardan makinelilerin namluları uzanmıştı. Koşan askerlerin bir kısmı siperlere vardı, içine atlayıp gözden kayboldu.</p>

        <p>Centaine hemen arkasındaki patlama sesiyle irkildi. Dönüp baktığında, tepenin dibindeki bir İngiliz topundan yükselen gri tüy gibi dumanları gördü. Silahlar kamuflaj filelerinin altına öyle iyi saklanmıştı ki, ateş etmedikçe görememişti onları kendisi.</p>

        <p>Diğer topları da ancak o zaman gördü. Ormana ve elma bahçesine saklanmışlardı. Görünmeyen düşmana ateş ediyor, yeni kazılan siperlerin orada beklenmedik zamanda patlayan Alman salvolarına karşılık veriyorlardı.</p>

        <p>Haykıran bir ses onu korkulu rüyalarından uyandırdı, eğilerek tepeye doğru tırmanmakta olan adamları gördü. Başlarında bir çavuş vardı. Kollarını deli gibi sallayarak ona sesleniyordu.</p>

        <p>«Kaç buradan, budala! Savaşın orta yerinde olduğunu göremiyor musun?»</p>

        <p>Centaine, Bulut'un başını çevirdi, yokuş aşağı onu dörtnala kaldırdı. Tırmanmakta olan askerlerin yanından geçtiler.</p>

        <p>Dönüp baktığında askerler tepedeki taş gibi sert toprağı kazmaya uğraşıyorlardı.</p>

        <p>Kavşağa varınca atını durdurdu. Tüm taşıtlar geçmişti Bir tek, hendeklere saplanıp terkedilenler kalmıştı. Ama yollar yine de çekilmekte olan askerlerle dopdoluydu. Yüklerini sırtlarında taşıyorlardı Makineliler demonte edilmiş, cephane kutuları da sırtlanmıştı. Kurtarabildikleri ne varsa götürüyorlardı.</p>

        <p>Bağırtılar, ıslıklar, haykırılan emirler arasında, subaylar adamlarını bir düzene sokmaya uğraşıyor, onları yeni kazılmış siperlere yolluyorlardı.</p>

        <p>Birden Centaine'nin başında kasırga gibi bir rüzgar uğuldadı, korkuyla eğildi. Bir bomba yüz metre ötede patladı, Bulut şaha kalktı. Centaine dengesini korudu, ona dokunarak, onunla konuşarak sakinleştirmeye çalıştı.</p>

        <p>O sırada, kasaba tarafından gelen bir kamyon yaklaştı.</p>

        <p>Centaine üzengiler üzerinde yükselince kamyonun kızıl haç işaretlerini görebildi. Dörtnala oraya seyirtti. Kamyonun ardından yedi de cankurtaran geliyordu. Centaine dizginlerini çekip baştakinin yanında durdu.</p>

        <p>«Şatoya mı yolladılar sizi?»</p>

        <p>«Ne dedin, canım?»</p>

        <p>Şoför onun bozuk aksanlı İngilizcesini anlayamıyordu. Centaine eğerin üzerinde tedirgin tedirgin kıpırdandı.</p>

        <p>«Yüzbaşı Clarke mı?» diye sordu. Adam bu sefer anladı.</p>

        <p>«Yüzbaşı Clarke'ı mı arıyorsunuz?»</p>

        <p>«Evet, tamam. Yüzbaşı Clarke! Nerede o?»</p>

        <p>«Gelin benimle.» Duvarın gerisinde bir bomba patlarken Centaine sesini duyurabilmek için bağırmak zorunda kalmıştı.</p>

        <p>«Gelin!» diye işaret etti eliyle. Bulut'u patikaya yöneltti.</p>

        <p>Peşinde cankurtaranlarla dörtnala şatoya doğru tırmandı, bir bombanın ahırlara yakın yere düştüğünü, bir ikincisinin sebze bahçesi dibindeki seraya indiğini gördü. Cam duvarlar güneş ışığında bir elmas fiskiyesi gibi dağılıp saçıldı.</p>

        <p>«Şato çok doğal bir hedef.» diye düşündü, Bulut'u avluya koşturdu.</p>

        <p>Yaralıları çıkarmaya başlamışlardı bile. İlk cankurtaran merdivenlerin dibine çekip durdu, şoförle yardımcısı atlayıp indiler, sedyeleri yüklemeye başladılar.</p>

        <p>Centaine, Bulut'u ahırların yanındaki çayıra bırakıp mutfak kapısına koştu. Tam arkasında bir howitzer mermisi upuzun ahır binasının damına düştü, bir delik açtı, taş duvarın bir kısmını yıktı. Ama ahırlar zaten boştu. Centaine mutfağa daldı.</p>

        <p>«Nerelerdesin?» diye sordu Anna. «Öyle merak ettim ki...»</p>

        <p>Centaine onu kenara itip yukarıya, kendi odasına koştu.</p>

        <p>Gardrobun tepesindeki koca çantayı indirdi, elbiselerini içine doldurmaya başladı.</p>

        <p>Yukarda bir yerden kulakları sağır eden bir çatırtı duyuldu, tavanın sıvası çatladı, odanın içine saçıldı. Centaine gümüş çerçevelerdeki resimleri elinin bir hareketiyle çekip çantaya attı, sonra çekmeceyi açtı, mücevher kutusuyla makyaj takımını aldı. Ortalık sıva tozuyla doluydu.</p>

        <p>İkinci bir bomba, odasının dışındaki balkona düştü, pencerenin camı patladı. Uçuşan cam parçaları duvarlara çarptı, bir tanesi genç kızın kolunu sıyırdı, kanlı bir çizgi oluşturdu.</p>

        <p>Centaine kanı yalayıp diz üstü çöktü, yatağın altına doğru emekledi, oynak bir döşeme tahtasını yerinden kaldırdı.</p>

        <p>Toplayabildikleri paraların bulunduğu deri kese, o tahtanın altındaki kovuktaydı. Tek eliyle uzanıp aldı, ovucunda tarttı. Heman hemen ikiyüz altındı. Onu da çantaya attı.</p>

        <p>Çantayı yüklenip aşağıya, mutfağa koştu.</p>

        <p>«Babam nerede?» diye bağırdı Anna'ya.</p>

        <p>«En üst kata çıktı.» Anna kocaman bir çuvala soğan, jambon ve ekmekleri doldurmakla meşguldü. Çenesiyle duvardaki boş çiviyi gösterdi. «Tüfeğini yanına aldı. Bol bol da konyak aldı.»</p>

        <p>«Ben getiririm onu,» diye soludu Centaine. «Çantama göz kulak ol.»</p>

        <p>Eteklerini toplayıp tekrar tekrar merdivenlere atıldı. '</p>

        <p>Şatonun üst katı karmakarışıktı. Cankurtaran şoförleri salonu ve ana merdivenleri boşaltmaya uğraşmaktaydılar.</p>

        <p>«Centaine!» diye seslendi Bobby Clarke merdivenin dibinden. «Yola çıkmaya hazır mısın?»</p>

        <p>Bir sedyeyi ucundan tutmuştu. Sesini duyurabilmek için iyice bağırmak zorunda kalıyordu.</p>

        <p>Centaine merdivenlerden inmeye çalışan kalabalığın arasından kendine yol açma çabasındaydı. Bobby onun koluna sarılmayı başardı.</p>

        <p>«Nereye gidiyorsun? Buradan kaçmamız gerek!»</p>

        <p>«Babam... babamı bulmalıyım.» Adamın elini kolundan silkeleyip yoluna devam etti.</p>

        <p>En yukarı kat boştu. Centaine her tarafı dolaşıyor, avazı çıktığı kadar «Baba! Baba! Neredesin?» diye bağırıyordu.</p>

        <p>Upuzun koridorda koşarken duvarlardan atalarının portreleri ona kibirli kibirli bakmaktaydı. Koridorun ucuna varınca tüm ağırlığıyla karşısındaki çift kanatlı kapıya yüklendi, eskiden annesiyle babasının yatak odası olan, kontun hala olduğu gibi muhafaza ettiği daireye daldı.</p>

        <p>Babası giyinme odasındaydı. Yüksek arkalı, halı kaplı bir koltukta, Centaine'in annesinin portresinin tam karşısında oturuyordu. Kızı odaya dalınca başını kaldırıp baktı.</p>

        <p>«Baba, derhal gitmeliyiz.»</p>

        <p>Kızını tanıyamamış gibiydi. Yerde, ayaklarının dibinde üç şişe açılmamış konyak duruyordu. Bir dördüncüsünü boynundan yakalamış, dudaklarına götürüyor, gözünü karşısındaki portreden ayırmıyordu.</p>

        <p>«Lütfen, Baba! Gitmeliyiz!»</p>

        <p>Tek gözü bile kırpılmadı. O sırada şatoya bir bomba daha indi. Doğu kanadında bir yere.</p>

        <p>Centaine onun koluna sarıldı, ayağa kaldırmaya uğraştı. Ama babası çok iri ve ağır bir adamdı. Konyağın birazı gömleğine döküldü.</p>

        <p>«Almanlar hattı yardı, Baba! Lütfen benimle gel!»</p>

        <p>«Almanlar!» diye kükredi adam birden. Kızını itti. «Onlarla tekrar savaşacağım.»</p>

        <p>Kucağında duran tüfeği kaldırıp havaya bir el ateş etti, tavandan dökülen kireçler bıyıklarına kondu, onu bir anda yaşlandırdı.</p>

        <p>«Gelsinler de görsünler!» diye bağırdı. «Ben, Louis de Thiry, gelin de görün diyorum onlara! Hazırım karşılamaya!»</p>

        <p>İçki ve umutsuzluk delirtiyordu onu. Centaine yine de onu çekip kaldırmaya çalıştı.</p>

        <p>«Gitmemiz gerek.»</p>

        <p>«Asla!» diye bağırdı babası. Onu yana doğru savurdu. Bu sefer, deminkinden daha kabaca itmişti. «Asla gitmem. Burası benim toprağım, benim yuvam... sevgili karımın evi...» Tek gözü deli deli parlıyordu. «Sevgili karımın!» Portreye doğru uzandı.</p>

        <p>«Onun yanında kalacağım. Onlarla burada, kendi toprağımda savaşacağım.»</p>

        <p>Centaine uzanmış bileğe yapışıp çekmeye uğraştı, babası bir silkinişte onu duvara savurdu. Sonra kucağındaki tüfeği tekrar doldurmaya koyuldu.</p>

        <p>Centaine kendi kendine, «Anna'yı getireyim, bana yardım etsin,» diye mırıldandı.</p>

        <p>Kalkıp kapıya koştuğunda, şatonun kuzeyine bir bomba daha düştü. Tuğla parçalanması ve cam kırılması seslerine bir de patlama dalgası eşlik etti. Centaine dizüstü çöktü. Koridor duvarlarından ağır portrelerin bir kısmı yere düştü.</p>

        <p>Hemen doğrulup tekrar koştu. Bombanın nitroasit kokusu, yanmadan gelen duman kokusuna karışıyordu. Merdiven hemen hemen boştu. Artık son yaralılar taşınmaktaydı dışarıya. Centaine avluya koşarken cankurtaranlardan ikisi tıka basa yüklü durumda kapıdan çıkıp yola doğru saptılar.</p>

        <p>«Anna!» diye bağırdı Centaine. Kadın Centaine'in çantasıyla kendi hazırlığı çuvalı cankurtaranlardan birine yüklemiş, kayışla bağlıyordu. Hemen fırlayıp Centaine'e doğru koştu.</p>

        <p>«Bana yardım etmek gerek!» diye soludu Centaine. «Babam!»</p>

        <p>Şato peşpeşe patlamalar içinde kalmıştı. Bir sürü bomba da ahırların çayırına ve bahçelere düşüyordu. Alman gözcüler herhalde bina çevresindeki faaliyeti görmüş olmalıydılar. Bataryaların da menzili yetiyordu.</p>

        <p>«Nerede o?» Anna'nın tehlikeye aldırış ettiği yoktu.</p>

        <p>«Yukarda, annemin giyinme odasında. Çıldırmış, Anna. Deli olmuş! Sarhoş da! Onu yerinden kıpırdatamadım.»</p>

        <p>Eve girdikleri anda dumanın kokusunu aldılar. Merdivenlerden çıkarlarken koku daha yoğunlaştı, çevrelerinde bulut bulut dönmeye başladı.</p>

        <p>Koridorda dumandan göz gözü görmüyordu. On adım ilerisi bile belli değildi. İkisi de öksürüyor, soluk olma savaşı veriyorlardı. Karşılarında turuncu bir parıltı belirdi. Ön odalar yanıyor, kapıları da yanmaya başlıyordu.</p>

        <p>«Sen dön,» diye soludu Anna. «Ben onu bulurum.»</p>

        <p>Centaine başını inatla salladı, koridorda ilerlemeyi sürdürdü. O sırada şato yeni bir dizi isabet aldı, koridor duvarının bir kısmı yıkıldı, yolu kısmen tıkadı. Dönüp duran tuğla tozları da dumanlara karıştı, gözlerini körleştirdi, oldukları yerde durdular.</p>

        <p>Ortalık biraz durulunca tekrar ilerlemeye başladılar. Ama duvarda açılan gedik, alevlere bir kapı açmıştı sanki. Kükreyerek saldıran ateş daha ileriye geçmelerine izin vermedi.</p>

        <p>«Baba!» diye haykırdı Centaine. «Baba! Neredesin?»</p>

        <p>Bastıkları zemin sarsılıyordu. Yıkılan duvarların, düşen tavanların gürültüsü onları sağır etmekteydi. Alevler de yavaş yavaş her yanı sarıyordu.</p>

        <p>«Baba!» Centaine'in sesi hiç duyulacak gibi değildi. Anna avazı çıktığı kadar haykırdı.</p>

        <p>«Louis, viens, chéri... gel bana, sevgilim.»</p>

        <p>Centaine bu acıların içinde bile, Anna'nın daha önce asla babasına böyle sözler söylememiş olduğunu farketti. Bu söz özel bir çağrıydı.</p>

        <p>Dumanların ve tozların arasında kont belirdi. Alevler her yanındaydı. Yer döşemelerini yakıyor, ayaklarından vücuduna doğru yükseliyordu. Duman onu siyah bir pelerin gibi sardı. Sanki bir cehennem yaratığıydı.</p>

        <p>Ağzı açıktı. Acı sesler çıkarıyordu.</p>

        <p>«Şarkı söylüyor,» diye fısıldadı Anna. «Milli marşı!»</p>

        <p>«Silaha sarılın, vatandaşlar! Devleti kurtarın!»</p>

        <p>Centaine ezgiyi ancak o zaman tanıyabildi.</p>

        <p>«Saf olmayan kanlar kanallarda aksın...»</p>

        <p>Sözler anlaşılmaz oldu, sıcak onu sorarken kontun sesi de zayıfladı. Elindeki tüfek kayıp düştü, kendisi yere devrildi, onlara doğru emeklemeye çalıştı. Centaine bir kere daha ona ulaşmak için çaba gösterdi ama sıcak onu durdurdu. Anna da geri çekti.</p>

        <p>Babasının gömleğinde koyu renk lekeler belirmeye başlamıştı. Beyaz keten yanıyordu. Ama boğazından o korkunç ses yine de çıkmaktaydı. Adam kenderda hala onlara doğru emekliyordu.</p>

        <p>Birden gür, siyah saçları da alev aldı. Altından bir taç gitmiş gibi oldu. Centaine gözlerini ondan alamıyordu. Sesi de çıkmıyordu. Anna'ya tutundu, hıçkırıkların yaşlı kadını sarsmakta olduğunu hissetti Centaine'in omzuna attığı kolu sıkıştı, genç kızın canını acıttı.</p>

        <p>O sırada koridorun tabanı yarıldı, babasının ağırlığıyla, yanan tahtalar bir ağız gibi açıldı, ateş onu emip yuttu</p>

        <p>«Yooo!» diye bir çığlık attı Centaine. Anna onu kucağına alıp koşarak merdiven başına döndü. Hala hıçkırıklar içindeydi yanaklarından hala yaşlar boşalıyordu ama, gücü tükenmemişti Anna'nın.</p>

        <p>Arkalarında, yanan tavanın bir kısmı çöktü, koridor tabanının geri kalanını da birlikte yıktı. Anna, Centaine'i merdivenlerde yere bastırdı, çekip sürüklemeye başladı. Aşağıya inerlerken duman da azalıyordu. Sonunda tekrar avluya çıkabildiler, temiz havayı minnetle içlerine çektiler.</p>

        <p>Şato bir baştan bir başa alevler içindeydi. Bombalar hala yağıyor, uzun duman sütunları fışkırıyor, tarlaları şarapneller dövüyordu.</p>

        <p>Bobby Clarke son cankurtaranların yüklenmesine nezaret ediyordu ama Centaine'i görünce yüzü aydınlandı, hemen ona koştu. Alevler saçlarının ucunu yakıp kıvırmış, kirpiklerini kavurmuştu. İsler yanaklarında kara karaydı.</p>

        <p>«Buradan çıkmamız şart... baban nerede?» Bobby onun koluna sarıldı.</p>

        <p>Centaine cevap veremedi. Titriyordu. Duman boğazını yakmıştı. Gözleri kıpkırmızı, yaşlarla doluyordu.</p>

        <p>«Geliyor mu?»</p>

        <p>Centaine başını hayır anlamında salladı, adamın yüzünde çabucak beliren acıma ifadesini gördü. Başını kaldırıp alev alev yanan binaya baktı.</p>

        <p>Bobby onun öbür kolunu da tutup en yakındaki cankurtarana götürdü.</p>

        <p>«Bulut!» diye gıcırdadı Centaine'in sesi. «Atım.» Duman yanığından ve şoktan, tanınmayacak bir ses çıkarıyordu.</p>

        <p>«Olmaz...» dedi Bobby Clarke kesin bir sesle. Onu tutmaya çalıştı. Ama kız onun kollarından kurtuldu, ahırın yanındaki çayıra koştu.</p>

        <p>«Bulut!» Islık çalmaya uğraştı, çatlak dudaklarından ses çıkmadı. Bobby Clarke ona çayırı ayıran çitin kapısında yetişti.</p>

        <p>«Girme oraya!» Sesi telaşlıydı. Sımsıkı tuttu Centaine'i.</p>

        <p>O yine şaşkın ve karmaşık, kapıya doğru uzandı.</p>

        <p>«Hayır, Centaine!» Doktor onu geri çekti, Centaine o anda atı gördü ve bağırdı.</p>

        <p>«Bulut!» Yeni bir dizi atışın gürültüsü çığlığını boğdu ama o mücadeleye devam ediyordu.</p>

        <p>«Bulut!» diye tekrar bağırdı, küheylan başını kaldırdı. Yan yatıyordu. Bir şarapnel iki arka ayağını da parçalamış, karnını varmıştı.</p>

        <p>«Bulut!» Hayvan onun sesini duydu, kalkmaya uğraştı, ön ayakları üzerinde doğrulma savaşı verdi ama bu çaba ona çok ağır geldi, tekrar yıkıldı. Başı toprak üzerinde kıpırdadı, burnundan yumuşak, titrek soluk sesleri çıktı.</p>

        <p>Anna koşup Bobby'ye yardım etti, birlikte Centaine'i bekleyen cankurtarana sürüklediler.</p>

        <p>«Onu öyle bırakamazsınız,» diye yalvardı Centaine. Olanca gücüyle onlara karşı koymaya uğraşıyordu. «Lütfen, lütfen acı çektirmeyin ona.»</p>

        <p>Patlamalar yine başladı, kulak zarlarını doldurdu, çevrede taş parçalarının, çelik parçalarının tıslaması duyuldu. «Vakit yok,» diye homurdandı Bobby. «Gitmeliyiz.»</p>

        <p>Centaine'i taşıtın arkasına bindirdiler, sedyelerin arasına oturttular, kendileri de onun arkasından bindiler. Şoför hemen arabayı vitese aldı, çevirdi, taşlarda sıçratarak hızla bahçe kapısından çıkardı.</p>

        <p>Centaine hızla giden taşıtın arkasına doğru süzüldü, şatoya baktı. Alevler kiremitlerde açılan deliklerden yukarıya fışkırıyordu. Üzeri kara, yoğun bir dumanla kaplıydı. Duman dosdoğru güneşli göklere yükselmekteydi.</p>

        <p>«Her şey,» diye fısıldadı Centaine. «Sevdiğim her şeyi aldın. Neden? Ah, Tanrım, neden yaptın bunu bana?»</p>

        <p>İlerde diğer arabalar ormanın kenarına çekilmiş, yolu boşaltmışlardı. Kendilerini korumak için ağaçların altına parketmişlerdi. Bobby Clarke aşağıya atlayıp sırayla her birine koştu, şoförlere emirler verdi, hepsini tekrar bir konvoy halinde toparladı. Sonra kendi bindiği araba baştan olmak üzere kavşağa doğru hızla ilerlediler, ana yola çıktılar.</p>

        <p>Bombardıman bir kere daha çevrelerini sardı. Alman gözcüler kavşakları sıkı kontrol altına almışlardı bile. Konvoy yılan gibi yolun sağına soluna kıvrılıyordu, yerdeki çukurlardan, bozulan arabalardan sıyrılmaya, kurtulmaya çalışıyordu. Her taraf hayvan leşleriyle, terkedilmiş teçhizatla doluydu.</p>

        <p>Atış menzilinin dışına çıktıkları anda taşıtlar birbirlerine yaklaştılar, kasabaya doğruldular. Kilisenin önünden geçerlerken Centaine kulede şimdiden bir delik açılmış olduğunu gördü. Aile mezarlığının bulunduğu ağaç altına doğru baktıysa da, Michael’ın mezarı yoldan görünmüyordu.</p>

        <p>«Acaba hiç döner miyiz, Anna?» diye fısıldadı Centaine.</p>

        <p>«Michael'e söz verdim...» sesi zayıflayıp bitti.</p>

        <p>«Elbette döneceğiz. Başka nereye gidebiliriz?» Anna'nın sesi de, kendi üzüntüsünden ve arabanın sarsılmasından kalın çıkıyordu.</p>

        <p>İkisi birlikte delinmiş kilise kulesine baktılar, sonra eskiden evleri olan o ateş yığınından göklere yükselen kara dumanları seyrettiler.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
