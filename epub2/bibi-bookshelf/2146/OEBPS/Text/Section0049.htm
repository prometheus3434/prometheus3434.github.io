<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Centaine ulu mopani ağacının tepesinden su başındaki fil sürüsünü zevkle seyrediyordu. Hayvanların büyüklüğünden ve çirkinliğinden ötürü duyduğu ilk korkuyu yendikten sonra, sürünün tüm üyelerini birbirine bağlayan o sevgiyi hissetmeden, edemedi.</p>

        <p>Baştaki fil pek sarsaktı. Artritli kemikleri belli ki çok ağrıyordu. Hepsi ona saygı gösteriyor, havuzun bir kenarını ona bırakıyorlardı. O suyu gürültüyle içti, hortumuyla alıp boğazına püskürttü, sonra zevkle inleyerek çömeldi, çamurlara doğru alçaldı, hortumuyla suyu alıp alıp sırtına boşaltmaya koyuldu. Gri renkli kafasına da boşaltıyordu. Sular yanaklarından akarken gözlerini keyifle yumdu.</p>

        <p>Havuzun karşı tarafında iki genç erkek fil, hortumlarından birbirlerine itfaiyeciler gibi çamurlu su püskürtmekteydiler. Başlarını kaldırıyor, hortumlarının ucunu kendi ağızlarına da yöneltiyor, midelerine su dolduruyorlardı. İyice doyunca mutlu mutlu durdular, hortumlarını sevgiyle birbirine doladılar, bacaklarının çevresinde oynaşan yavrulara sanki gülümsediler.</p>

        <p>En küçük yavrulardan biri tıpkı domuza benziyordu. Boyu da, şişmanlığı da tıpkı domuz gibiydi. Ölü bir ağacın devrik kütüğü altına girmeye uğraştı, komik bir paniğe kapıldı, ağzından bir korku çığlığı kurtuldu. Sürüdeki her fil hemen tepki gösterdi.</p>

        <p>Rahat hallerinden eser kalmadı. İntikama hazır, havuza koştular, devrik kütüğü ittiler, yavruyu saplandığı çamurlardan kurtardılar.</p>

        <p>Owa fısıltıyla, «Yavruyu timsah kaptı sandılar,» dedi.</p>

        <p>Centaine, «Zavallı timsah!» diye fısıldadı.</p>

        <p>Ana fil yavruyu kütüğün altından kaptı. Önce arka ayaklarından çekti, hortumunu dolayıp onu kendi memesine yaklaştırdı. Öfkeli sürü çabucak yatıştı ama, timsah parçalama zevkinden mahrum kaldıkları için de hayal kırıklığına uğramış halleri vardı.</p>

        <p>Yaşlı fil sonunda çamurlu derisi pırıl pırıl, doğruldu, dişiler hemen yavrularım topladılar, hortumlarını sallayarak sudan uzaklaştırdılar. Hepsi sürü başının çevresine doluştu. Onlar ormanda kaybolduktan sonra bile Centaine dalların kırılmasını, ayak seslerini duyabiliyordu. Güneye gitmekteydi hayvanlar.</p>

        <p>Owa'yla ikisi sırıtarak ağaçtan indiler.</p>

        <p>Centaine, «Yavrular öyle yaramazdı ki,» diye anlattı Hani' ye. «İnsan yavruları gibiydi.»</p>

        <p>«Biz onlara koca insanlar deriz,» diye ona katıldı Hani.</p>

        <p>«San'lar kadar akıllı ve sevgi doludurlar.»</p>

        <p>Su başına indiler. Centaine oradaki dağ gibi fil dışkılarına pek şaştı.</p>

        <p>«Anna olsa, bunları bayılarak alır, sebze bahçesine gübre yapardı...» Kendini tuttu. «Geçmişi düşünmemem gerek,» dedi.</p>

        <p>Yüzünü yıkamak üzere eğildi. Bu sıcakta, çamurlu su bile serinlik veriyordu. Ama Owa birden dondu, başını yana eğdi, kuzeye döndü. Fil sürüsünün geldiği yöndü orası.</p>

        <p>«Ne oldu, bilge dede?» Hani onun ruhsal durumlarına karşı pek duyarlıydı.</p>

        <p>Owa bir an hiç cevap vermedi ama gözleri kaygılıydı. Dudakları titriyordu.</p>

        <p>«Bir şey var... rüzgar bir şey getiriyor... bir ses, bir koku... emin değilim,» diye fısıldadı. Sonra birden karar verdi.</p>

        <p>«Tehlike var... çok yakında. Gitmeliyiz.»</p>

        <p>Hani hemen ayağa fırladı, yumurta şişelerin bulunduğu torbayı kaptı. Kocasının sezgileri konusunda asla tartışmazdı. Birlikte sürdükleri ömür boyunca kaç kere canlarını kurtarmıştı <i>bu</i> sezgiler onların.</p>

        <p>«Nam çocuk,» diye seslendi alçak sesle, ama telaşla. «Çabuk ol.»</p>

        <p>«Hani...» Centaine yalvararak ona dönmüştü. «Hava çok sıcak. Keşke bu suyun içinde...» Çamurlara diz boyuna kadar girmişti bile.</p>

        <p>«Tehlike var. Büyük tehlike.» İki San ürkmüş kuşlar gibi birlikte ormana, sığınmaya koştular. Centaine birkaç saniye içinde yalnız kalacağını biliyordu. Yalnızlık onun hala en büyük korkusunu oluşturmaktaydı. Havuzdan fırladı, önü sıra suları tekmeleyerek koştu, sırt torbasını ve değneğini kaptı, koşarken bir yandan giyindi.</p>

        <p>Owa mopani ormanında kavisti bir yoldan ilerledi, rüzgarı ensesine aldı. Son'lar da tıpkı bufalolar ve filler gibi, korktuklarında hep rüzgar altına doğru kaçarlardı. Kovalayanın kokusu onlara gelsin diye.</p>

        <p>Centaine'in yetişebilmesi için Owa biraz duraladı.</p>

        <p>«Ne var, Owa?» diye soludu Centaine.</p>

        <p>«Tehlike. Ölüm tehlikesi.» İki ihtiyarın korkusu hem belirgin, hem de bulaşıcıydı. Centaine bu gibi durumlarda soru sormamak gerektiğini öğrenmişti.</p>

        <p>«Ne yapmam gerek?»</p>

        <p>«İzleri sil. Sana öğrettiğim gibi,» diye emretti Owa. Centaine iz örtme konusunda Owa’nın sabırla verdiği dersleri hatırladı.</p>

        <p>Geride karmakarışık izler bırakıp kovalayanı şaşırtmak, izlemesini olanaksız kılmak gerekiyordu. San'ların sağ kalması biraz da bu yolla sağlanmaktaydı.</p>

        <p>«Önce Hani, sonra sen.» Owa komutayı iyice eline almıştı. «Onu izle. Ne yaparsa sen de aynısını yap. Ben en gerinden gelip sizin kusurlarınızı örteceğim.»</p>

        <p>İhtiyar kadın çok çevik ve hızlıydı. Ormanda ilerlerken av hayvanlarının açtığı patika ve izlerden uzak kalıyor, açık alanlara hiç girmiyordu. Ayak izleri oralarda pek kolay görünürdü.</p>

        <p>O en sık çalıları seçmekteydi. Ot kümelerine basıyor, devrik dallara basıyor, adım boyunu sık sık değiştiriyor, yanlamasına daha sert toprağa sıçrıyor, uzun ve zor yaşamı boyunca öğrendiği her hileyi deniyordu.</p>

        <p>Centaine onu izledi. Onun kadar çevik değildi. Arada sırada bir takım ayak izleri bırakıyor, otların biçimini bozuyordu.</p>

        <p>Owa onun hemen gerisindeydi. Elinde bir çalı süpürgeyle Centaine'in bıraktığı izleri süpürüyor, eğik otların sapını doğrultuyordu.</p>

        <p>Hani'ye ufacık kuş sesleriyle yön vermekteydi. Oda hemen anlıyor, sağa, ya da sola dönüyor, ya hızlanıyor, ya birkaç saniye olduğu yerde donup kalıyor, Owa’nın rüzgarı dinlemesine imkan tanıyordu.</p>

        <p>Önlerinde bir açık meydan daha vardı. Eni yarım mil kadardı. Üzerinde birkaç zürafa gibi akasya göze çarpıyordu. Karşı tarafta alçak tepeler vardı. Üzerleri kağıt kabuklu ağaçlarla doluydu. Owa oraya doğru gidiyordu.</p>

        <p>Tepelerin kaya gibi sert kalkerli topraktan oluştuğunu biliyordu. Öyle bir toprakta kimse izlerini süremezdi. Oraya varınca, kurtuldular demekti. Ama arada meydan vardı. Meydandayken yakalanırlarsa kolay avlanırlardı. Hele de kovalayanlarda uzaktan öldüren dumanlı silahtan varsa.</p>

        <p>Birkaç değerli saniyeyi ziyan edip havayı kokladı. Bu hafif rüzgarda düşmanın ne kadar uzakta olduğunu hesaplamak kolay değildi. Karbolik sabun ve enfiye kokusu, yıkanmamış yün giysi ve çorap kokusu, hayvansal yağ kokusu... Ovambo'lar vücutlarına o yağdan sürmeyi severlerdi... Owa yine de meydandan geçmek zorunda olduklarına karar verdi.</p>

        <p>Nam çocuğun bıraktığı izleri en usta iz silme teknikleri bile kolay kolay örtemezdi. Örtmeye çalışsa, kovalama gecikirdi ama, Ovambo'lar da bu işte kendisi kadar ustaydılar. Bu avdan ancak o sert kalker alanında kurtulabilirlerdi. Bir ıslık öttürdü, kırmızı göğüslü kuşu taklit etti, Hani söz dinleyip meydana adımını attı, sarı otlara bastı.</p>

        <p>«Koş küçük kuş,» diye seslendi Owa yavaşça. «Bizi açıkta yakalarlarsa öldük demektir.» ez:</p>

        <p>«Kokumuzu aldılar!» diye Lothar'a döndü Hendrick. «İzlerini nasıl örtüyorlar, baksana!»</p>

        <p>Ormanın kenarında, sanki avları kuş olmuş, göklere uçmuş gibi oldu. Tüm izler yokolmuştu. Hendrick eliyle öteki Ovambo avcılara bir işaret yaptı, hepsi çevreye yayıldılar. Geniş bir ağ halinde ilerlediler. Sağ kanattaki biri hafif bir ıslık çaldı, yeni bir yönü işaret etti.</p>

        <p>İzleyiciler yayılıp yollarına devam ettiler. Soldaki biri ıslık çaldı, yine işaret edip yönü gösterdi. Hızlandılar, koşmaya başladılar.</p>

        <p>Biraz ilerde Lothar dokunulmamış gibi gözüken topraktaki renk farkını sezdi. İnsan ayağından büyük olmayan, daha açık renk kum. Eğilip inceledi. Ayak izi ustaca süpürülerek silinmişti. Lothar hafif bir ıslık çaldı, eliyle yön verdi.</p>

        <p>Koşarlarken Hendrick bir yandan, «Şimdi inandın mı San'ların filler gibi koku alabildiğine?» diye sordu.</p>

        <p>«Ben yalnız gözümle gördüğüm şeye inanırım,» diye sırıttı Lothar. «Bushman'ın birini yere yatmış, toprağı kokluyor görmeden inanmam.»</p>

        <p>Hendrick kıkır kıkır güldü ama gözleri soğuk ve cansızdı.</p>

        <p>«Okları vardır.» dedi.</p>

        <p>Lothar, «Yakınımıza sokulmalarına izin verme,» diye karşılık verdi. «Görür görmez hemen ateş et. Ama beyaz kadına dikkat et. Ona zarar vereni öldürürüm. Emri ötekilere de ilet.»</p>

        <p>Lothar'ın emri çabucak kulaktan kulağa iletildi. «Son'ları vurun ama beyaz kadına çok dikkat edin.</p>

        <p>İzi iki kere kaybettiler. Son bildikleri noktaya dönüp çevreyi bir daha araştırmak zorunda kaldılar. Her kontrolde San'lar vakit kazanıyordu. Lothar sinirliydi.</p>

        <p>«Uzaklaşıyorlar,» diye seslendi Hendrick'e.</p>

        <p>«Ben şu yöne doğru koşuyorum. Sen izi sür. Belki yine yön değiştirirler.»</p>

        <p>«Dikkatli .ol!» diye seslendi Hendrick onun arkasından. «Pusu kurmuş olabilirler. Oklara dikkat et!»</p>

        <p>Lothar bu uyarıya aldırış etmedi, ormanın içinden son hızla koştu. Artık izlere bakmıyor, dosdoğru ilerlediğini umuyor, Bushman'ları şaşırtıp ortaya çıkmalarına yol açmak istiyordu.</p>

        <p>Ya da zora kalıp esiri bırakırlardı belki. Giysilerini çekiştiren kıvrık dikenlere hiç aldırmadı. Alçak mopani dallarının altından eğilerek geçti, düşmüş dalların üzerinden sıçradı, olanca hızıyla koşusunu sürdürdü.</p>

        <p>Birden ormandan bir meydana fırladığını gördü, durdu. Göğsü soluk soluğa kalkıp iniyordu. Terler alnından gözlerinin içine boşalmakta, gömleğinin sırtı sırılsıklam kesilmekteydi.</p>

        <p>Meydanın karşı tarafında hareket görüyormuş gibi geldi ona. Ufacık, kara benekler, sallanan sarı otların üzerinde belli olmaktaydı. En yakın ağaca döndü, tırmandı, daha iyi görmek amacıyla yükseldi.</p>

        <p>Soluk almak için zorlanarak av çantasındaki küçük pirinç dürbünü çıkardı. Elleri titrediği için dürbünü ayarlaması pek zor oldu ama sonunda onu meydanın karşı tarafına çevirmeyi başardı.</p>

        <p>Merceklerin camında üç insan belirdi. Tek sıra halinde gidiyorlardı. Kendisinden uzaklaşıyorlardı. Otların üzerinde yalnızca başları ve omuzları belli oluyordu. Koşarlarken başlar bir yükselip bir alçalıyordu. Bir tanesi öbür ikisinden daha uzun, boyluydu.</p>

        <p>Onlara birkaç saniye baktı, bir dizi ağacın hizasına geldiklerini gördü. İçlerinden ikisi hemen gözden kayboldular ama en uzun boylusu durdu, devrik bir kütüğe bastı, dönüp arkaya, Lothar'a doğru baktı.</p>

        <p>Bir kızdı bu. Uzun, siyah saçları ortadan ayrılmış, iki örgü yapılmıştı. Örgüler omuzlarına sarkıyordu. Lothar merceklerde onun yüz ifadesini de gördü. Korkuyordu ama, meydan okuyan bir hali vardı. Çenesinin, alnının çizgileri soyluydu. Dudakları dolgun ve belirgin, kara gözleri gururlu, parlak, teni yanık bal rengiydi. Önce onu melez sandı. O sırada kız bir omzundaki torbayı öbür omzuna alırken üzerine sardığı örtü bir an için açıldı.</p>

        <p>Lothar beyaz, düzgün teni gördü. Güneş dokunmamıştı oraya. Genç göğüsler dolgundu. Uçları pembe, biçimi zarifti. Bir an soluğu durur gibi oldu, sonra kendi kulaklarında uğuldadı, ciğerlerini doldurdu.</p>

        <p>Kız ona yan döndü. Lothar ömründe bundan daha güzel bir kadın görmediğini ilk olarak o profili gördüğü zaman anladı. İçinden bir duygu kendisini o kıza doğru çekiyordu. Kız bir daha ona döndü, bir sıçrayışta merceğin alanından çıktı, yokoldu. O kaybolduktan sonra arkasındaki ağacın dalları birkaç saniye boyunca titremeyi sürdürdü.</p>

        <p>Lothar kendini doğuştan kör gibi hissetti. Sanki bir an bir mucize görmüş, sonra tekrar karanlıklara gömülmüştü. Kızın yok olduğunda duyduğu mahrumiyet öyle güçlüydü ki birkaç saniye hiç kıpırdayamadı, sonra ağaçtan atladı, dizlerini kırıp düşüşünü yavaşlattı, tekrar doğruldu.</p>

        <p>Sert bir ıslık çaldı, Hendrick'in cevabını duydu, ama adamlarının gelmesini beklemedi. Meydanı koşarak geçmeye koyuldu. Ayakları kurşun gibi ağırlaşmıştı. Kızın durduğu yere vardı, bastığı dalı buldu. Zıplayıp indiği yerde çıplak ayaklarının izi vardı. Ama birkaç adım sonra kalkerli, sert araziye varmıştı. Burası mermer kadar sertti. Kırıklı tümsekli bir tabandı. Lothar bundan sonra hiç iz göremeyeceğini biliyordu. Aramak için vakit ziyan etmedi, çalılara doğru tırmanarak ilerledi. Oradaki tepeciklerden, yine bir şeyler görmeyi umuyordu.</p>

        <p>Orman onu yutuverdi. Tek baobab ağacının en yüksek dallarına tırmandığı halde, görebildiği ancak ağaçların tepeleri oldu. Ufka kadar, kesintisiz uzanıyordu ağaçlar.</p>

        <p>Ağaçtan inip bezgin adımlarla geriye döndü. Meydanın kenarında Ovambo'ları onu bekliyordu.</p>

        <p>Hendrick, «İzi sert toprakta kaybettik,» diye karşıladı onu.</p>

        <p>Lothar, «İlerleyin, onları bulmamız gerek,» dedi.</p>

        <p>«Ben denedim. İz yok »</p>

        <p>«Vaz geçemeyiz. Deneyeceğiz... Kaçmalarına izin veremem.»</p>

        <p>«Gördün mü onları,» dedi Hendrick alçak sesle, «Kızı gördün, değil mi?«</p>

        <p>«Onu çölde bırakamayız.» Lothar bakışlarını kaçırdı. Hendrick'in kendi ruhundaki boşluğu görmesini istemiyordu. «Onu bulmamız şart.»</p>

        <p>«Yine deneriz,» dedi Hendrick. Yüzündeki sinsi gülümseme pek garipti. «Güzel bir kız herhalde. Öyle mi?»</p>

        <p>«Evet,» diye fısıldadı Lothar hafifçe. Hala ona bakmıyordu.</p>

        <p>«Güzel.» Silkindi. Bir rüyadan uyanıyormuş gibiydi. Cene çizgisi katılaştı.</p>

        <p>«Adamlarını tepeye götür,» diye emretti.</p>

        <p>Av tazıları gibi ilerlediler, dikkatle bakarak tırmandılar, ama ne San'ların, ne de kızın hiçbir izine rastlamadılar.</p>

        <p>Ağaçlardan birinin dalına bir tutam insan saçı takılmıştı.</p>

        <p>Lothar'ın omuz hizasına geliyordu. Kızın başından kopmuş bir tutamdı. Uzun bir saçtı. Lothar onu alıp dikkatle parmağına doladı, sonra adamları bakmazken boynundaki madalyonun kapa ğını açtı. İçinde annesinin minyatür bir resmi vardı. Saçı oraya koydu, kapağı tekrar kapadı.</p>

        <p>Karanlık basıncaya kadar sürdürdüler avı. Sabah olunca Lothar adamlarını tekrar kaldırdı, iki takıma ayırdı. Hendrick birini aldı, kayaların doğu tarafına yöneldi, Lothar da kalkerin Kalahari çölüne açıldığı batı kanadı aldı, avın kayalardan ayrıldığı yeri saptamaya çalıştı.</p>

        <p>Dört gün geçtiğinde izi hala bulunamamıştı. Ovambo'ların ikisi kaçmıştı. Gece karanlığında, tüfeklerini alıp kayıplara karışmışlardı.</p>

        <p>«Ötekileri de kaybedeceğiz,» diye uyarıda bulundu Hendrick alçak sesle. «Çılgınlık bu diyorlar. Anlayamıyorlar. Fil sürüsünü çoktan kaçırdık. Bu işte artık kar kalmadı. İz de bitti. San'larla kadın kaçtı artık. Bulamazsın.»</p>

        <p>Haklıydı Hendrick. Bu iş bir tutku haline gelmişti. Kızın yüzünü bir an görmek deliye çevirmişti Lothar'ı. İçini çekti, avın son bulduğu tepelere arkasını döndü.</p>

        <p>«Pekala.» Sesini yükseltti, adamlarının duymasını sağladı.</p>

        <p>«İzi bırakın. Bitti artık. Geri dönüyoruz.» Bu sözün etkisi büyük oldu. Adamların adımları hızlandı, yüz ifadelerine yeni baştan hayat geldi.</p>

        <p>Grup aşağıya inmeye başladığında Lothar kendi başına tepede kaldı, doğuya giden ormana doğru baktı. Oralara girmeye pek az beyaz cesaret edebilmişti. Boynundaki madalyona idokundu.</p>

        <p>«Nereye gittin? Kalahari'nin içlerine mi? Neden beni beklemedin? Neden kaçtın?» Cevap gelmedi. Madalyonu tekrar gömleğinin içine sarkıttı. «Bir daha izini bulursam beni bu kadar kolay silkeleyemeyeceksin, güzelim. Bir daha sefere seni dünyanın sonuna kadar izleyeceğim.» diye fısıldadı, sonra arkasını döndü, yamaçtan inmeye başladı.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
