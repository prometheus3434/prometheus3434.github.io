<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>John Pearce odanın kapısına tekrar vurduğunda ortalık kararmıştı.</p>

        <p>«General döndü, Matmazel de Thiry. Sizin burada olduğunuzu kendisine söyledim. Mümkün olduğu kadar çabuk görüşmek istiyor.»</p>

        <p>Centaine yaverin peşi sıra koridorlardan geçip, harekat odası olarak seçilmiş geniş salona girdi. Yarım düzine kadar subay, masalardan birine serilmiş haritaya eğilmişlerdi. Haritanın üzerinde renkli başlı toplu iğneler vardı. Odadaki genel hava gergin ve yüklüydü.</p>

        <p>Centaine girerken subaylar başlarını kaldırıp baktılar ama, genç güzel bir kız bile onların dikkatini birkaç saniyeden fazla çekemezdi. Hemen tekrar işlerine eğildiler.</p>

        <p>Odanın öbür ucunda General Sean Courtney arkası dönük duruyordu. Şahane ceketi, tüm madalyaları, apoletleri, kurdeleleriyle, ayağını bastığı sandalyenin arkasına geçirilmişti. Dirseğini dizine dayamış, kaşlarını çatarak elindeki arazi telefonunun kulaklığına eğilmişti. Kulaklıktan çatırtılı sesler geliyordu.</p>

        <p>Sean'ın sırtında koltuk altları ter lekeli bir yün yelek vardı.</p>

        <p>İşlemeli, süslü bir şeydi. Omuzlarında kaçan geyikler, kovalayan tazılar görülüyordu. Yanmamış bir Havana purosunu dişlerine kıstırmış, kemirip durmaktaydı/Birden puroyu ağzından çekmeden telefona haykırdı.</p>

        <p>«Bu deli saçması! Ben kendim iki saat önce oradaydım, biliyorum! Oraya hemen dört tane 25 pound'luk batarya gerek... hem de şafaktan önce istiyorum... bana özürler göstermeyin, dediğimi yapın, yapılınca da haber verin!» Telefonu çarparak kapattı, Centaine'i gördü.</p>

        <p>«Yavrum!» Sesi değişmişti. Hemen ilerleyip onun elini tuttu. «Çok kaygılandım. Şato tümüyle mahvolmuş. Yeni cephe hattı oraya bir mil bile yok...» Sustu, kızı bir an inceledi. Gördüğü ona güven vermiş olmalı ki, «Baban?» diye sordu.</p>

        <p>Kız başını iki yana salladı. «Bombardımanda öldü.»</p>

        <p>«Üzgünüm,» dedi Sean yalnızca. Sonra John Pearce'e döndü. «Bayan de Thiry'yi benim odama götür.» Kıza da, «Ben beş dakikaya kadar gelirim,» dedi.</p>

        <p>Generalin odası dosdoğru ana hole açılıyordu. Bu durumda Sean Courtney yatağına uzanmışken, eğer kapıyı açık tutuyorsa, harekat odasında olup bitenleri izleyebiliyordu. Odada az eşya vardı. Bir yatak, bir çalışma masası, iki de koltuk. Yatağın ayak ucunda bir de dolap göze çarpıyordu.</p>

        <p>«Şuraya oturmaz mısınız, Matmazel?» John Pearce ona koltuklardan birini gösterdi. Centaine beklerken küçük odayı inceledi.</p>

        <p>Tek ilginç şey o çalışma masasıydı. Üzerinde arası menteşen bir fotoğraf çerçevesi duruyordu. Bir kanadında harikulade, olgun, esmer bir Yahudi güzelinin resmi vardı. Dip köşesine çapraz olarak, «Evine ve seni seven karına sağ salim dön, Ruth,» diye yazılmıştı.</p>

        <p>Çerçevenin ikinci kanadında ise, aşağı yukarı Centaine'in yaşında bir genç kızın resmi vardı. Yaşlı kadına çok benzediği belliydi. Bunlar ancak anne-kız olabilirlerdi... ama kızın ifadesi güvenli, şımarık bir tutum yansıtıyordu. Güzel ağzında katı, alaycı bir kıvrılma vardı. Centaine bu kızı pek sevmediğine he; men karar verdi.</p>

        <p>«Karımla kızım,» dedi Sean Courtney kapı tarafından. Ceketini giymiş, yaklaşırken düğmelerini ilikliyordu.</p>

        <p>Centaine'in karşısındaki koltuğa, otururken, «Yemek yedin mi?» diye sordu.</p>

        <p>«Evet, teşekkür ederim.» Centaine ayağa kalktı, masadaki gümüş kutuyu eline aldı, bir kibrit çekip çaktı, ağzındaki Havana'yı yakması için ona doğru uzattı. General şaşırmış göründü, öne eğilip puroyu yakmak için soluğunu içine çekti.</p>

        <p>Sonra arkasına yaslandı, «Kızım Storm yapar bunu bana,» dedi.</p>

        <p>Centaine kibriti üfleyip söndürdü, yerine oturdu, onun ilk birkaç dumanın zevkini çıkarmasını bekledi. Son görüşmelerinden bu yana yaşlanmıştı general... ya da belki yalnızca yorgundu.</p>

        <p>«En son ne zaman uyudunuz?» diye sordu. Sean Courtney gülümsedi. Birden otuz yaş gençleşir gibi oldu.</p>

        <p>«Karım gibi konuşuyorsun.»</p>

        <p>«Çok güzel bir kadın.»</p>

        <p>«Evet,» diye başını salladı Sean. Dönüp resme baktı, sonra yine Centaine'e döndü. «Her şeyini kaybettin,» dedi.</p>

        <p>«Şatoyu... yani yuvamı... sonra babamı.» Sakin olmaya çalışıyor, korkunç acılarını belli etmemek için çaba gösteriyordu.</p>

        <p>«Başka akrabaların vardır tabir.»</p>

        <p>«Tabii. Amcam Lyon'da oturur. Paris'te iki halam var.»</p>

        <p>«Lyon'a gitmenizi ayarlarım.»</p>

        <p>«Hayır.»</p>

        <p>«Neden hayır?» Bu ani red cevabına bozulmuş gibiydi.</p>

        <p>«Lyon'a ya da Paris'e gitmek istemiyorum. Ben Afrika'ya gideceğim.»</p>

        <p>«Afrika'ya mı?» İyice afallamıştı. «Afrika, ha? Ulu Tanrım, neden Afrika?»</p>

        <p>«Çünkü Michael'e söz verdim... Afrika'ya gitmek üzere birbirimize söz verdik.»</p>

        <p>«Ama, sevgili yavrum...» Gözlerini indirdi, purosunun külünü inceledi. Michael'ın adının yarattığı üzüntüyü gördü Centaine. Bir an o acıyı o da paylaştı, sonra konuştu. «Ama Michael öldü diyecektiniz,» dedi.</p>

        <p>O başını salladı. «Evet.» Sesi fısıltı gibi çıkmıştı.</p>

        <p>«Michael'e başka bir şey için de söz verdim. Generalim.</p>

        <p>Oğlunun Afrika güneşi altında doğacağına söz verdim.»</p>

        <p>Sean başını ağır ağır kaldırıp ona baktı.</p>

        <p>«Michael’ın oğlu mu?»</p>

        <p>«Onun oğlu.»</p>

        <p>«Michael’ın çocuğunu mu taşıyorsun?»</p>

        <p>«Evet.»</p>

        <p>Bütün budalaca, çağdaş sorular bir anda peşpeşe dudaklarına doğru yükseldi.</p>

        <p>«Emin misin?»</p>

        <p>«Nasıl emin olabilirsin?»</p>

        <p>«Michael’ın çocuğu olduğunu nereden biliyorsun?»</p>

        <p>Ama bunları sormadı Dilini ısırdı, sustu. Düşünmek için zamana ihtiyacı vardı... kaderin bu inanılmaz dönüşüne uyum sağlaması gerekiyordu.</p>

        <p>«Beni bağışla.» Ayağa kalktı, topallayarak tekrar harekat odasına yürüdü.</p>

        <p>Oradaki subaylar grubuna, «Üçüncü alayla ilişki kuramadık mı daha?» diye seslendi.</p>

        <p>«Bir an seslerini duyduk, sonra yine kaybettik. Karşı saldırıya geçmek üzere hazırlar, efendim. Ama destek toplarına ihtiyaçları var.»</p>

        <p>«O sersemleri bir daha bul, Caithness'i de aramaya devam et.» Bir başkasına döndü. «Roger, Birinci Alay'a neler oluyor?»</p>

        <p>«Değişiklik yok, efendim. İki düşman saldırısını kırdılar ama Alman toplarından çok zarar görüyorlar. Yine de Albay Stevens tutunabileceklerini sanıyor.»</p>

        <p>«Aferin ona!» diye homurdandı Sean. Okyanusa karşı dikilen barajı kille sıvayıp deliklerini kapamaya benziyordu bu iş. Ama her nasılsa başarıyorlardı. Dayandıkları her saat da Alman saldırısının o bıçak kesinliğini biraz köreltiyordu.</p>

        <p>«Toplar işin kilidi. Onları çabuk bulabilirsem mesele yok.</p>

        <p>Ana yolda trafik nasıl?»</p>

        <p>«Açılıyor, daha hızlanıyor görünüşe göre, efendim.»</p>

        <p>Sabah olmadan 25 pound'lukları gerekli yere ulaştırmış olurlarsa o zaman düşmana son kazandıkları yerleri fena ödetirlerdi. Onları kuşatır, üç yandan vurur, şarapnelle dövebilirlerdi.</p>

        <p>Sean keyfinin tekrar kaçtığını hissetti. Bu savaş, topların savaşıydı. Her şey dönüp dolaşıp sonunda toplarda düğümleniyordu. Sean beyninin ön tarafıyla hesaplar yapıyor, rizikoları ve maliyetleri değerlendiriyor, emirler veriyor, ama aynı anda beyninin arka tarafı da başka hesaplarla uğraşıyordu. İçerdeki kızı ve kendisinden istediklerini düşünüyordu.</p>

        <p>Önce kızın demin söylediği şeye karşı içinden yükselen doğal tepkiyi frenlemesi şarttı. Sean bir kere Victoria dönemi çocuğuydu. Tüm insanların, ama özellikle kendi ailesinin, geçen yüzyıl kurallara göre yaşamasını isterdi. Genç delikanlıların çapkınlığını gerçi kabullenmek şarttı... Tanrım! Sean kendi de az mı yapmıştı vaktiyle... bunu utanarak hatırladı. Ama dürüst delikanlılar, dürüst genç kızlara bulaşmazlardı. Evleninceye kadar uzak durmasını bilirlerdi.</p>

        <p>«Şoka uğradım,» diye düşündü, sonra tekrar gülümsedi.</p>

        <p>Harekat masasındaki subaylar onun gülümsediğini görünce şaşkın ve tedirgin gözüktüler. Ne peşindeydi koca tilki şimdi de? Birbirlerine sinirli bakışlarla baktılar.</p>

        <p>«Albay Caithness'i bulamadınız mi hala?» Sean gülümsemesini saklamak için kaşlarını korkunç biçimde çattı, adamlar bir kere daha işlerine yumuldular.</p>

        <p>«Şoka uğradım,» dedi Sean kendi kendine tekrar. Bu düşünce onu eğlendiriyordu ama, bu sefer yüzüne hakim olmayı başardı. «Oysa Michael’ın kendisi de benim aşk çocuğumdu.</p>

        <p>Kaçamaklarımdan birinin meyvesi. İlk çocuğum...» Michael’ın ölümünden gelen acı tekrar üzerine kapanırken onu geri itmeyi başardı.</p>

        <p>«Şimdi kız.» Durumu düşünmeye başladı. «Gerçekten hamile mi, yoksa bu bir tür gelişmiş şantaj mı?» Karar vermesi birkaç saniyeden fazla sürmedi.</p>

        <p>«Onu değerlendirirken bu kadar yanılmış olamam. Hamile olduğuna gerçekten inanıyor.» Kadın anatomisinin ve kadın zihninin bazı yöreleri Sean'a tümüyle yabancıydı. Ama bir tek şeyi iyice öğrenmişti. Eğer bir kız kendisinin hamile olduğuna inanıyorsa, hamile demekti. Kızın nasıl emin olabildiğini anlayamıyordu ama, durumu kabullenmeye hazırdı. «Pekala, demek ki hamile. Ama çocuk Michael'ın mı? Başka bir gencin olamaz mı?»</p>

        <p>Bu fikri de çabucak kenara bıraktı. «Kız iyi bir ailenin çocuğu. Babasıyla yanındaki o ejderha onu dikkatle kollamışlar. Michael'la ikisi bu işi nasıl başardı, şaşıyorum...» Kendisinin de gençliğinde böyle şeyleri nasıl başardığını düşünürken neredeyse yine sırıtacaktı. Aynı tehlikeli durumlarda hem de. «Genç aşkın o kurnazlığı!» Başını iki yana salladı. «Pekala, kabul ediyorum. Çocuk Michael'ın çocuğu. Michael’ın oğlu!»</p>

        <p>Ancak o zaman içinden bir sevinç yükselmesine izin verdi. «Michael'ın oğlu! Michael'dan kalan bir şey hala yaşıyor.»</p>

        <p>Kendini çabucak uyardı. «Yavaş ol, tekneyi sallama. Kız Afrika'ya gelmek istiyor. Ama biz ne yapacağız orada onu?</p>

        <p>Herhalde alıp Emoyeni'ye götüremem!» Gözünün önünde, tepe üzerindeki güzel evinin hayali canlandı. Emoyeni sözü Zulu dilinde, 'Rüzgarın Yeri' anlamına geliyordu. Orayı karısı için yaptırmıştı. Birden onu fena halde özlediğini hissetti. O evde karısıyla birlikte olmaya can atıyordu. Kendini bu duygudan kurtarıp tekrar eldeki sorunlara dönmesi çaba gerektirdi.</p>

        <p>«Üçü birden... üç güzel kız, hepsi gururlu, hepsi ne istediğini bilen üç kız, aynı evin içinde.» Bu Fransız kızıyla kendi güzel ama şımarık kızının vahşi kediler gibi kapışacaklarını içgüdüleriyle biliyordu. Başını iki yana salladı. «Bu iş tam bir felaket reçetesi olur. Üstelik ben de orada değilim ki dizime yatırıp köteği basayım. Daha iyi bir çare bulmak zorundayım.</p>

        <p>Ne yapacağız bu hamile kızı şimdi?»</p>

        <p>«Efendim! Efendim!» diye seslendi subaylardan biri. Sean hemen arazi telefonunun kulaklığına doğru ilerledi. «Albay Caithness'! sonunda bulabildim.»</p>

        <p>Sean seti onun elinden kaptı. «Douglas!» diye bağırdı hemen. Ses bozuktu. Fısırtılar, hışırtılar, parazitler vardı. Douglas Caithness'in sesi sanki okyanusun karşı tarafından geliyordu.</p>

        <p>«Alo, efendim, toplar şimdi geldi...»</p>

        <p>«Tanrıya şükür!» diye homurdandı Sean.</p>

        <p>«Onları kurdum...» Caithness harita referanslarını verdi.</p>

        <p>«Hunlara ateş yağdırmaya başladılar. Hunların da benzini bitmiş gibi görünüyor. Şafakta saldırıya geçiyorum.»</p>

        <p>«Douglas, dikkatli ol, arkanda yedek kuvvet yok. Sana öğleden önce destek olamam.»</p>

        <p>«Tamam, anlıyorum ama bir tokat atmadan yeniden gruplanmalarına seyirci kalamayız.»</p>

        <p>«Elbette,» diye kabullendi Sean. «Bana sürekli haber ver.</p>

        <p>Bu arada ben dört batarya daha yolluyorum. İkinci Alaydan da asker geliyor. Yine de öğleden önce senin oraya varamazlar.»</p>

        <p>«Sağolun, efendim. İşimize yarayacak.»</p>

        <p>«Haydi işine, dostum.» Sean kulaklığı uzatırken haritada renkli toplu iğnelerin yer değiştirmesini seyrediyordu. Birden kendi özel sorununun çözüm biçimi aklında bir ışık gibi yandı.</p>

        <p>«Garry...» İkiz kardeşini düşünürken yine her zamanki acıma suçluluk karışımını hissetti. Garrick Courtney... Sean'ın sakat bıraktığı erkek kardeşi.</p>

        <p>Çok uzun yıllar önce olduğu halde o korkunç günün her ayrıntısı Sean'ın zihninde sanki o sabah yer almış kadar canlıydı. İkisi henüz yetme yaşlarındaydılar. Babalarının silah odasından aşırdıkları şotgan'ı çekişerek tartışıyorlardı. Bir yandan Zululand tepelerinin altın otları arasında yürümekteydiler.</p>

        <p>«İnkonka'yı önce ben gördüm,» diye itiraz etti Garry. İzini dün buldukları bir geyiği avlamaya gidiyorlardı.</p>

        <p>«Şotganı da ben düşündüm,» diye karşı geldi Sean. Silahı daha sıkı kavradı. «Ateş etmek bana düşer.» Tabii Sean'ın dediği oldu. Hep öyle olurdu.</p>

        <p>Av köpekleri Tinker'i alıp geyiğin daldığı çalılığı çevirme işi Garry'ye kaldı. Sean elinde silahla hazır bekliyordu.</p>

        <p>Tepenin dibinden Garry'nin sesi ve Tinker'in heyecanlı havlamaları duyuldu. Hayvan geyiğin kokusunu almıştı. Bunu otlardaki dalgalanma izledi, sarı saplar aralandı, inkonka dışarı fırladı, dosdoğru tepeye, Sean'ın uzanmış yatmakta olduğu yere atıldı.</p>

        <p>Güneş ışığında pek kocaman görünüyordu. Korkusundan yelesi dikilmiş, kafasını kaldırınca koca boynuzları, kalın boynu ortaya çıkmıştı. Omuz yüksekliği bir metreden fazla, ağırlığı hemen hemen yüz kilo kadardı. Göğsünde, butlarında tüyleri desenliydi. Harikulade bir yaratıktı. Hızlı ve tehlikeli... o boynuzlar bıçak gibi sivriydi. İnsanın karnını deşer, damarını keserdi. Dosdoğru da Sean'ın üzerine geliyordu.</p>

        <p>Sean ateş etti. O kadar yakındı ki, kurşun hayvanın göğsüne girip ciğerini ve kalbini parçaladı. Hayvan bağırıp yıkıldı.</p>

        <p>Ayaklarıyla tekmeler savuruyor, keskin tırnaklarıyla taşlık toprağı tepiştiriyor, bir yandan tepeden aşağıya doğru kayıyordu.</p>

        <p>«Vurdum onu!» diye fırladı Sean saklandığı yerden. «İki atışta vurdum, Garry! Vurdum onu!»</p>

        <p>Aşağıdan Garry ile köpek soluk soluğa tırmanmaktaydılar. Ölü hayvanın yanına daha çabuk varma yarışıydı bu.</p>

        <p>Sean'ın elinde tüfek hala doluydu. Emniyeti de açıktı. Koşarken oynak bir taş yerinden kaydı, Sean düştü, silah elinden fırladı. Sean'ın omzu yere çarparken çiftenin ikinci namlusu ateş etti.</p>

        <p>Sean doğrulduğunda Garry ölü geyiğin yanına oturmuş, acılar içinde kıvranmaktaydı. Kurşun bacağına dosdoğru karşıdan girmişti. Tam dizinin altına saplanmıştı. Eti kırmızı kurdeleler gibi parça parçaydı. Kemiği görünüyor, güneş altında fiskiye gibi kanlar fışkırıyordu.</p>

        <p>«Zavallı Garry,» diye düşündü Sean. «Şimdi yapayalnız, tek bacaklı, ihtiyar bir sakar.» Sean'ın gebe bıraktığı ve Garry'nin de Michael doğmadan önce evlendiği kadın, sonunda içindeki nefret ve düşmanlığın etkisiyle deli olmuş, kendi yaktığı evde can vermişti. Şimdi Michael da gitmişti. Garry'nin hiçbir şeyi kalmamıştı... bir tek kitapları ve yazıları dışında.</p>

        <p>«Bu pırıl pırıl zeki kızla doğmamış bebeği ona yollayacağım.» Bu çözüm Sean'ın içine büyük bir rahatlama duygusu da getirmişti. «Sonunda ona yaptıklarımı ödeyecek, kendimi bağışlatacak bir şey yapmış olacağım. Kendi torunumu yollayacağım ona. Çok sevdiğim, benimsemek istediğim torunumu ona kısmi tazminat olarak yollayacağım.»</p>

        <p>Haritaya arkasını döndü, topallayarak kızın beklemekte olduğu yere ilerledi.</p>

        <p>Kız onu karşılamak üzere ayağa kalktı, sessizce durdu.</p>

        <p>Ellerini sakin bir tavırla önünde kavuşturmuştu. Sean onun kara gözlerinde reddedilme korkularını ve kaygılarını okudu.</p>

        <p>Yargıyı beklerken alt dudağı da titriyordu.</p>

        <p>Sean kapıyı arkasından kapadı, ona yürüdü, ellerini kendi koca pençeleri içine aldı, eğilip onu yavaşça öptü. Sakalları kızın yumuşacık tenine battı ama kız rahatlayarak hıçkırdı, ona sarıldı.</p>

        <p>«Özür dilerim, yavrum,» dedi Sean. «Beni birden çok şaşırttın. Bu fikre alışmak zorundaydım.» Onu yumuşak hareketlerle kucaklıyordu. Gebelik durumu Sean'ın bir türlü tam anlayamadığı, ürktüğü bir durumdu çünkü. Sonra tekrar koltuğuna yerleşti.</p>

        <p>«Afrika'ya gidebilir miyim?» Centaine gülümsüyordu. Gözlerinin uçlarında yaşlar parıldıyor, ama o yine de gülümsüyordu.</p>

        <p>«Evet. elbette. Artık orası senin evin. Benim gözümde sen Michael’ın karısının. Afrika'ya aitsin.»</p>

        <p>«Sevindim,» dedi Centaine alçak sesle. Ama duyduğu duygu yalnızca sevinç değildi. Kocaman bir güvenlik ve korunma duygusuydu. Bu adamın o korkunç gücü artık onu bir kalkan gibi sarmış bulunuyordu.</p>

        <p>«Sen Michael’ın karışısın,» demişti ona. Kendi inandığı şeyi onaylamıştı o da. Onun desteklemesi, nedense bu düşünceyi gerçek gibi gösteriyordu.</p>

        <p>«Bak, şöyle yapacağım. Alman U-bot'ları çok dert açıyor.</p>

        <p>En güvenlisi seni Manş kıyılarından kalkacak Kızıl Haç hastane gemilerinden biriyle yollamak.»</p>

        <p>«Anna,» diyecek oldu Centaine hemen.</p>

        <p>«Elbette, o da seninle gitmeli. Onu da ayarlarım. İkiniz de hastabakıcılık görevlerine gönüllü yazılırsınız. Korkarım yolculuk boyunca çalışman gerekecek.»</p>

        <p>Centaine hevesle başını salladı.</p>

        <p>«Michael'ın babası, benim kardeşim Garrick Courtney...» diye tekrar söze başladı Sean.</p>

        <p>«Evet, evet! Michael bana onu iyice anlattı. Büyük bir kahraman... Zulu'lara karşı bir savaşta gösterdiği cesaret ve kahramanlıklardan ötürü İngiltere'nin Kraliçe Victoria madalyasını kazanmış,» diye onun sözünü kesti Centaine. Çok heyecanlıydı. «Ayrıca tarih kitapları yazan bir bilginmiş.»</p>

        <p>Sean, zavallı Garry'nin böyle tarif edilmesi karşısında gözlerini kırpıştırdı. Ama tabii söylenenler aslında gerçekti. Başını evet anlamında salladı.</p>

        <p>«Aynı zamanda çok iyi yürekli, yumuşak huylu bir insandır. Eşini kaybetti. Şimdi de tek oğlunu kaybetti...» Aralarında hemen hemen telepatik bir anlaşma vardı. Centaine gerçeği bildiği halde, şu andan başlayarak Michael'dan her zaman Garrick Courtney'in oğlu diye söz edilecekti. «Michael onun tüm. dünyasıydı. Büyük bir kayıp duygusu içinde olduğunu biliyoruz, çünkü sen ve ben de aynı duyguyu paylaşıyoruz.»</p>

        <p>Centaine'in gözlerinde akmayan yaşlar parıldadı, başını sallarken alt dudağını ısırdı.</p>

        <p>«Ona telgraf çekeceğim. Gemi yanaştığında, Cape Town'da sizi karşılamak üzere hazır olacak. Seni iyi karşılayacağından. emin ölebilirsin. İkinizi de, Michael’ın bebeğini de.»</p>

        <p>«Michael’ın oğlu.» Centaine bunu çok kesin bir sesle söyledikten sonra, kararsızlıkla devam etti. «Ama sizi de göreceğim arasıra, değil mi, Generalim?»</p>

        <p>«Sık sık,» diye güvence verdi ona Sean. Eğilip onun elini yavaşça okşadı. «Herhalde beni istediğinden fazla görmek zorunda kalacaksın.»</p>

        <p style="text-align: center;"><b>***</b></p>
      </div>
    </div>
  </div>
</body>
</html>
