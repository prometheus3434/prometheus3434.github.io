<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Ateş sönmüş, beyaz bir kül yığını haline gelmişti oma. ağarmakta olan gökyüzüne karşı ağaçların tepeleri koyu renk belli oluyordu. Lothar battaniyeleri üstünden savurup ayağa kalktı. Atlar hala ürkekti. Kulaklarını öne yatırıyor, çayırın ilerisindeki mopani ağaçlarına doğru bakıyorlardı. Aslan bir daha kükredi, Lothar uzaklığı bir mil olarak hesapladı. Atların baktığı tarafta olmalıydı. Aslan sesi geceleri öyle kolaylıkla duyulurdu ki, tecrübeli bir kulak yerini noktası noktasına saptayabilirdi. Ama o kükreme kulaklarda tıpkı vantrilog hileleri gibi çınlamalar oluşturduğundan, tecrübesizleri de fena halde yanıltırdı.</p>

        <p>Korkunç ses keşmekeşi, ormanı bir kere daha doldurdu.</p>

        <p>Lothar aslanların böyle davrandığını daha önce hiç görmemişti. Bu kadar bastırılmış öfke ve çaresizlik, o hayvana hiç yakışmıyordu. Birden beyni bir şok duygusuyla sarsıldı. İki kükremenin arasında, yanılması imkansız bir ses daha duymuştu Korku dolu bir insan çığlığı!</p>

        <p>Lothar hiç düşünmeden harekete geçti. En sevdiği av atının yularını aldı, sırtına eğersiz sıçradı, ayaklarının topuklarını hayvanın karnına vurdu, onu dörtnala kaldırdı, dizleriyle yön verdi, başını ağaçlara doğru çevirdi. Alçak dalların altından geçerken öne doğru eğiliyordu. Sonunda açık araziye çıktı, doğruldu, telaşla çevresine bakındı.</p>

        <p>Uyandığından beri geçen birkaç dakikada ışık daha da güçlenmişti. Doğu ufukları turuncuya dönüşüyordu. Ormana varmadan, orta yerde tek başına duran bir mopani ağacı vardı. Çevresinde ovanın alçak otları bitmişti. Yüksek dallarında kocaman, kara bir gölge görünüyordu. Belirsiz, ama güçlü bir hareket mopani'nin dallarını şiddetle sarstı.</p>

        <p>Lothar atını oraya doğru çevirdiği sırada aslanın gök gürlemesini andıran kükreyişi yine tiz bir çığlıkla noktalandı. Mopani'nin tepesinde neler olduğunu Lothar o zaman anlayabildi ve inanmakta zorluk çekti.</p>

        <p>«Ulu Tanrım!» diye fısıldadı şaşkınlıkla. Ömründe ağaca tırmanan aslan görmemişti. Ama boz renkli koca kedi ta tepede, dalları sallıyor, ağaca pençeleriyle tutunuyor, şahlanıyor, zor uzanabileceği yerdeki insanı alaşağı etmeye uğraşıyordu.</p>

        <p>«Yah! Yah!» diye cesaret verdi Lothar atına. Onu dirsekleri ve topuklarıyla dürttü, daha hızlandırmaya uğraştı. Mopaninin yanına vardığı sırada kendini atın sırtından yere fırlattı, çarpmanın etkisini bacaklarından sırtına doğru kaydırıp yuvarlandı, yan döndü, tüfeği göğüs hizasında ayarlayıp yakardaki hayvana adamakıllı nişan almaya çalıştı.</p>

        <p>Aslanla kurbanı gökyüzüne karşı birbirine karışmış tek bir siluet oluşturuyorlardı. Aşağıdan ateş ettiğinde belki biri yerine diğerini vurabilirdi. Arada mopaninin kalın dalları da kurşunu saptırabilirdi.</p>

        <p>Lothar yana doğru süzüldü, dallar arasında bir açıklık buldu, tüfeği omzuna kaldırdı, kendini arkaya verdi, dosdoğru yukarıya nişan aldı. Tetiği çekmekte hala kararsızdı. O sırada aslan yukardaki insanı aşağı çekmeyi başardı... çığlıklar öyle acıklı, öyle ıstıraplıydı ki, Lothar artık daha fazla bekleyemedi.</p>

        <p>Aslanın omurgasına, kuyruk sokumuna nişan aldı. Kurbanın yukarda kıvranan vücudundan mümkün olduğu kadar uzağa. Zavallı, yukarda son çabasıyla dallara asılmış, tutunmaya çalışıyordu. Lothar tetiği çekti, ağır Mauser kurşunu hayvanın omurgasının dibine saplandı, yukarıya yürüdü, kemiksi kıkırdakları çatır çatır kırdı, bacak sinirlerini köklerinden parçaladı, sonra sırtın ortasından çıktı.</p>

        <p>Aslanın arka ayakları titredi, uzun, sarı pençeler isteği dışında büzüldü, mopani kabuklarındaki kavramayı gevşetti.</p>

        <p>Felçli bacaklar da daha çok tutunamadı. Boz kedi kayarak, dönerek, kükreyerek ağaçtan düştü, düşerken alt dallara çarptı, kırık omurgasının acısıyla kocaman pembe ağzını da açtı.</p>

        <p>Kurbanını da birlikte sürüklemişti. On pençeleri hala yumuşak insan etine gömülüydü. Kendi kıvranıp sarsılırken, o ince vücudu da sağa sola savuruyordu. Birbirine dolaşmış durumda yere çarptılar, Lothar'ın tabanları sarsıldı. Onlar dallardan düşerken geriye sıçramıştı ama şimdi hemen öne doğru atıldı.</p>

        <p>Aslanın arka ayakları kurbağa gibi geriye uzanmıştı. İnsan vücudunun üzerinde yatıyor, yarısını örtüyordu. Arka ayakları tutmadığı için ön ayakları üzerinde yükseldi, kendini Lothar'a doğru sürükledi, çenesini kocaman açarak kükredi. Soluğunun kokusu bir felaketti. Sıcak, leş kokan soluk Lothar'ın yüzünde, kollarında gezindi.</p>

        <p>Lothar, Mauser'in namlusunu nişan almaksızın hemen o korkunç ağzın içine soktu. Kurşun boğazın gerisindeki yumuşak damağa girdi, kafanın arkasından çıktı, çevreye fiskiye gibi kan ve beyin parçaları saçtı. Bir saniye daha ön ayakları üzerinde duran hayvan sonunda soluğunu salıp ciğerlerini boşalttı, yanlamasına devrildi kaldı.</p>

        <p>Lothar, Mauser'i elinden attı, kıvranan sarı leşin yanına diz çöktü, altında kalan vücuda ulaşmaya çalıştı ama ancak alt tarafı dışardaydı. Bir çift kahverengi, ince bacak, dapdar, oğlan çocuklara özgü kalçalar, yırtık bir branda paçavra.</p>

        <p>Lothar ayağa fırladı, aslanın kuyruğunu yakaladı, tüm ağırlığıyla asıldı. Kürklü leş yavaşça sırtüstü döndü, altındaki vücudu serbest bıraktı. Bir kadın! Hemen anladı Lothar. Eğilip onu yerden kaldırdı. Başı gür siyah saçlarla kaplıydı. Cansız gibi sarkıyordu. Elini ensesine kaydırdı, yeni doğmuş bebek tutar gibi başı kaldırıp yüze baktı.</p>

        <p>Resimdeki yüzdü. Uzun zaman önce dürbünüyle gördüğü yüzdü. Onu etkileyen, rüyalarına giren yüz. Ama bu yüzde hayat yoktu.</p>

        <p>Uzun siyah kirpikler kapalıydı. Birbirine dolaşıyordu. Düzgün, güneş yanığı hatlarda ifade de yoktu. Güçlü, geniş ağız gevşekti. Yumuşak dudaklar aralık, beyaz dişler görünüyor, dudakların bir köşesinden ince bir tükürük sızıyordu.</p>

        <p>«Olamaz!» diye başını salladı Lothar hırsla. «Ölemezsin... olamaz! Mümkün değil! Hele bunca çabadan sonra. İzin vermem...» Sesi kesildi. Gür saçların arasından bir yılan kıvrılarak alına doğru iniyordu. Taze kandan oluşan koyu kırmızı bir yılan.</p>

        <p>Lothar boynundaki pamuklu fuları çıkardı, kanı sildi ama, o sildikçe yenileri akıyor, yüze yayılıyordu. Tepedeki bukleleri araladı, yaranın yerini buldu. Mopani dallarına çarpmaktan olmuştu. Derindi. Yaranın dibinde kemik de görünüyordu. Kesik yerdeki deriyi çekip birleştirdi, tuttu, üzerine fularını bastırdı, başındaki bantla sımsıkı bağladı.</p>

        <p>Yaralı başı kendi omzuna dayayıp vücudu oturma pozuna doğrulttu. Sarındığı posttan bir memesi dışarıya çıkmıştı. Lothar büyük bir şoka kapıldığını hissetti. Meme öyle beyaz, öyle yumuşak öyle hassastı ki! Onu bir suçluluk duygusuyla hemen örttü, sonra dikkatini yaralı bacağa çevirdi.</p>

        <p>Yaralar korkunçtu. Paralel yarıklar yukardan aşağıya doğru iniyordu. Sol ayağın topuğuna kadar varmaktaydılar .Kızı yavaşça tekrar yatırdı, yanına diz çöktü, bacağı kaldırdı. Atar damardan kan fışkıracak diye ödü kopuyordu. Olmadı. Yalnızca koyu renk toplar damar kanı sızıyordu. İçini çekti.</p>

        <p>«Çok şükür, Tanrım!» Sırtındaki kalın askeri ceketi çıkardı, yaralı bacağı onun üzerine koydu, topraktan uzaklaştırmaya çalıştı. Sonra gömleğini başından çekti. İki gün önce yıkamıştı onu en son. Kaynağın suyunda. Ter kokuyordu.</p>

        <p>«Başka çare yok,» diyerek onu ince şeritler halinde yırttı, bacağı sarıp bağladı.</p>

        <p>Esas tehlikenin bu olduğunu biliyordu. Aslan gibi et yiyen bir hayvanın dişlerinde ve tırnaklarında kalabilecek mikroplar hemen hemen Bushman'ların zehirli okları kadar öldürücü olabilirdi. Aslanın tabanları özellikle girintili çıkıntılı, nasırlı olurdu. Aralara kokmuş kan, bozulmuş et zerrecikleri otururdu. Kangrenin baş nedenleriydi bunlar.</p>

        <p>«Seni kampa götürmemiz gerek, Centaine.» Adını ilk defa kullanıyordu. Buna zevklendi. Ama tenine dokunup o ölümcül soğukluğu duyunca bir kere daha korku sardı benliğini.</p>

        <p>Nabzı çabucak kontrol etti, ne kadar zayıf olduğunu görüp şoka kapıldı. Düzensiz atıyor, hemen hemen seğiriyordu. Kızın omuzlarını kaldırdı, kendi ceketiyle sardı, sonra çevreye bakınıp atını aradı. Hayvan çayırın öbür ucunda, başını eğmiş otluyordu. Yarı beline kadar çıplak, soğuktan titreyerek oraya kadar koştu, hayvanı alıp mopani'nin dibine getirdi.</p>

        <p>Kızın baygın vücudunu kaldırmak üzere eğildiğinde yeni bir şok etkisiyle dondu.</p>

        <p>Başının yukarısından sinirlerini parçalayan, en gizli, en derin duygularını harekete getiren bir ses geliyordu. Bir bebeğin çığlığıydı bu. Rahatsız bir bebek! Hemen doğrulup ağaca baktı. En üst dallarda bir torba sallanıyordu. Kıpırdıyor, kıvrılıyor, sağa sola savruluyordu.</p>

        <p>«Bir kadın ve bir çocuk,» diye Bushman'ın sözlerini hatırladı.</p>

        <p>Kızın başını aslanın vücuduna yasladı, sıçrayıp mopani'nin en alt dalını yakaladı. Kendini yukarı çekip bir üst dala tutundu.</p>

        <p>Asılı torbaya doğru hızla tırmanıyordu. Yanına vardığında torbanın deriden olduğunu gördü. Kayışları dolandığı daldan çıkardı, aşağıya indirdi, torbanın ağzından içeriye baktı.</p>

        <p>Ufacık bir surat, haysiyetine dokunulmuş gibi öfkeyle bakıyordu ona. Kaşları çatıktı. Lothar'ı görür görmez bir korku çığlığı daha attı.</p>

        <p>Lothar'ın bilinci kendi oğlunun anısını öyle çabuk buldu ki, yüzünü acıyla buruşturup dalın üzerinde sallanmasına yol açtı.</p>

        <p>Tekmeler savuran, haykıran çocuğu bağrına bastı, yüzünde çarpık bir gülüş belirdi.</p>

        <p>«Ufacık bir adamdan amma kocaman bir ses,» diye mırıldandı boğuk boğuk. Bebeğin kız olabileceği bir an bile aklına gelmemişti. Bu kadar küstah bir öfke ancak erkeklere özgüydü.</p>

        <p>Kızı kampa götürmektense, kampı mopani'nin dibine taşımak çok daha kolay oldu. Çocuğu yanına almak zorunda kalmıştı ama yine de taşınma işini yirmi dakikada bitirdi. Anneyi yalnız ve savunmasız bıraktığı için her an kaygı içindeydi. Boş atı onun başına götürdükten sonra biraz rahatladı. Centaine hala baygındı. Kucağındaki çocuk altını kirletmişti. Karnı da belli ki çok açtı.</p>

        <p>Minik oğlanın pembe poposunu bir tutam kuru otla sildi.</p>

        <p>Kendi oğlunu da böyle temizlediğini hatırlamıştı. Sonra onu ceketin üzerine yatırdı. Oradan baygın anasının memesine daha kolay ulaşabilirdi.</p>

        <p>Küçük bir kap içinde biraz suyu ateşe, kaynamaya koydu, ucu kancalı bir iğneyle biraz pamuk ipliğini branda çantadan çıkarıp dezenfekte olmak üzere suyun içine attı. Kendi ellerini biraz sıcak suyla, karbolik sabunla yıkadı, yıkadığı kabı boşalttı, tekrar sıcak su doldurdu, kızın baldırlarındaki derin çizikleri yıkayıp temizlemeye koyuldu. Su can yakacak kadar sıcaktı. Yine karbolik sabun kullanarak her yaranın ta dibine kadar ulaşmaya çalışıyor, parmağını iterek zorluyor, içine sıcak su döküyor, sonra tekrar tekrar çalkalıyordu.</p>

        <p>Centaine hafif hafif inlemekte, zayıf hareketler yapmaktaydı ama Lothar onun omuzlarını bastırdı, tehlikeli kesikleri iyice temizlemeyi sürdürdü. İşini bitirdiğinde hala pek tatmin olmuş değildi ama, bu kaba işlemi sürdürürse ince dokuları onarılamayacak biçimde zedeleyeceğini anladığından kalkıp eğerine yürüdü, dört yıldan beri yanında taşıdığı viski şişesini alıp geldi.</p>

        <p>Lutheran mezhebinden bir Alman misyoner doktor vermişti bu viskiyi ona. Smuts ve Botha işgali sırasında Lothar'ın aldığı yaraları o tedavi etmişti. «Bir gün bu şişe senin hayatını kurtarabilir,» demişti verirken. Şişenin üzerindeki el yazılı etikete baktı. «Acriflavin» diye yazılıydı. Şişedeki sarımsı kahverengi sıvının yarısı buharlaşıp uçmuştu bile.</p>

        <p>Sıvıyı açık yaralara döktü, işaret parmağıyla ovalayarak içerlere nüfuz etmesini sağladı. Her derin yarığı ta dibine kadar dezenfekte ediyordu. Şişedeki son damlalarla Centaine'in kafasındaki yarayı yıkadı.</p>

        <p>Kaynayan suyun içinden iğneyle ipliği çıkardı, kızın bacağını kendi kucağına aldı, içine derin bir soluk çekti. «Tanrıya şükür ki baygın!» dedi, yarık etlerin iki dudağını tutup birleştirdi. Dikişi kaba, ama etkindi. Cerrah dikişinden çok yelkenci dikişine benziyordu. Kendi gömleğinden kestiği sargıları kullanarak bacağı sarıp bağladı. Ama bütün bu çabalarına rağmen iltihaplanmanın hemen hemen kesin olduğunu biliyordu. Dikkatini kafadaki yaraya çevirdi. O yaraya üç dikiş atmak yetti. Bunu da bitirdiği zaman son birkaç saatin gerilimi onu yıktı. Kendini tedirgin ve bitkin hissediyordu.</p>

        <p>Sedye üzerinde çalışmaya başlamak için kendini zorlaması gerekti. Aslanın postunu yüzdü, ıslak deriyi kürklü tarafı üste gelecek şekilde iki kesik mopani dalı arasına gerdi. Atlar aslanın kokusundan huysuzlanıyor, tepişiyorlardı ama Lothar onları sakinleştirdi. Mopani dallarının birer ucunu yük atının eğerinin iki yanına tutturdu, Centaine'in vücudunu şefkatle kaldırdı, kalın cekete sarıp sedyeye yatırdı, yine mopani lifleriyle sımsıkı bağladı.</p>

        <p>Artık uyumaya başlayan bebeği torbasının içinde kucağına aldı, sedyeyi arkada sürükleyerek arabalara doğru ağır bir yürüyüşe geçti. Bir günlük yol, diye hesaplıyordu. Vakit öğleni geçmişti. Ama sedyedeki kızı incitmeksizin hızı nasıl arttırabilirdi?</p>

        <p>Güneş batmadan biraz önce Şasa uyandı, aç kurtlar gibi bağırdı. Lothar atları durdurdu, onu alıp annesine götürdü. Birkaç dakika sonra Şasa umutsuz çığlıklar atıyor, ceketin altında tekmeler savuruyor, Lothar'ı güç bir karar vermeye zorluyordu.</p>

        <p>«Bebeğin hatırına... hem kendisi bilmeyecek ki,» diye düşündü.</p>

        <p>Ceketin katını kaldırdı. Kıza dokunmakta hala çekingenlik gösteriyordu.</p>

        <p>«Beni bağışla, ne olur,» diye özür diledi baygın kızdan.</p>

        <p>Çıplak memeyi eline aldı. Sıcaklığı, kadife gibi dokusu kasıklarına bir şok saplanmasına yol açtı ama Lothar aldırmamaya çalıştı. Memeye bastırdı, eliyle yoğurdu... bir yandan Şasa çığlıklar içinde Lothar'ın elini dövüyordu. Lothar geri çekilip ceketi tekrar örttü.</p>

        <p>«Şimdi ne yapacağız, küçük adam? Anne sütünü kaybetmiş.» Şasa'yı kucağına aldı. «Bana umut bağlama, dostum. Benimki kuru musluk, korkarım. Buraya kamp kuracağız, ben biraz alışverişe çıkacağım. Başka, çare yok.»</p>

        <p>Birkaç diken dalı kesti, cepçevre sıraladı, sırtlanların veya başka et yiyenlerin sokulmasını önlemeye çalıştı, iç kısma kocaman bir ateş yaktı.</p>

        <p>«Sen benimle gelmek zorundasın,» dedi kavgacı çocuğa.</p>

        <p>Çantayı omzuna astı, binek atına binip yola koyuldu.</p>

        <p>Dağın bir sonraki vadisinde bir zebra sürüsü buldu. Atını siper olarak kullanıp tüfek menziline yaklaştı, yanında tayı olan bir kısrak seçti. Başından vurup hemen devirdi. Ölü zebranın yanına vardığında, tayı ancak birkaç metre koşmuştu. Dönüp tekrar geldi.</p>

        <p>«Üzgünüm, ahbap, dedi Lottar ona. Yavrunun zaten yaşama şansı kalmamıştı. Kafasına sıktığı kurşunla onu kurtarmış sayılırdı Lottar.</p>

        <p>Ölü kısrağın yanına çömeldi, bacağın birini kaldırıp dolgun memeleri açtı. Onlardan yarım matara süt sağmayı başardı. Koyu, sarı kaymaklı bir süttü. Onu eşit miktarda sıcak suyla sulandırdı, gömleğinden bir parça kumaş koparıp içinde ıslattı.</p>

        <p>Şasa bağırdı, tekmeler attı, başını yana çevirdi ama Lothar direndi. «Listede yalnız bir tek yemek var,» dedi.</p>

        <p>Şasa çok geçmeden işin hilesini kavradı. Sütler çenesinden akıyordu ama, birazı da boğazından içeriye gidiyordu. Lothar paçavrayı süte doğru uzaklaştırdıkça o hep bağırır oldu.</p>

        <p>O gece Lothar, Şasa'yı göğsünde yatırarak uyudu, şafaktan önce, çocuk kahvaltısını isteyince uyandı. Dün geceden kalma zebra sütü vardı. Çocuğu yedirdikten, ateşte ısıttığı suyla yıkadıktan sonra başını kaldırıp güneşin doğmuş olduğunu gördü. Lothar bebeği yere bırakır bırakmaz Şasa dört nala atlara doğru emeklemeye başladı. Bir yandan sevinç çığlıkları atıyordu.</p>

        <p>Oğlunun ölümünden beri hissetmediği bir yumru oluştu Lottar'ın göğsünde. Onu tutup atın sırtına bindirdi. Şasa hala tekmeler atıyor, gülmekten gargara gibi sesler çıkarıyordu. At başını geriye çevirdi, kulaklarını dikip onun bacaklarını gıdıklamaya çalıştı.</p>

        <p>Lothar, «Daha yürümesini öğrenmeden seni süvari yapacağız,» diye güldü.</p>

        <p>Ama Centaine'in sedyesi yanına dönüp onu ayıltmaya çalıştığında çok fena kaygılandı. Kız hala baygındı. Bacağına dokunuldukça yalnızca inliyor, başını sağa sola çeviriyordu. Bacak şişmişti. Çürükler içindeydi. Dikiş yerlerinde kurumuş kanlar göze çarpıyordu.</p>

        <p>«Tanrım, ne terslik!» diye fısıldadı Lothar. Ama oylukta kangren belirtisi aradığında bulamadı.</p>

        <p>Bu arada bir başka tatsız keşifte bulundu. Centaine'in de tıpkı oğlu gibi temizlenmeye ihtiyacı vardı.</p>

        <p>Onu çabucak soydu. Zaten tek giydikleri branda etekle kaldı. Lothar ona baktığında heyecanlanmamaya, ilgisini klinik düzeyde tutmaya savaştı.</p>

        <p>Başaramadı. O güne kadar kadın güzelliğini annesine benzer tombul sarışın Rubens tipleriyle sınırlamıştı kafasında. Ondan sonra da, karısı Amelia'nın güzelliğiyle tabii. Şu anda kafasındaki standardları altüst olmuş buluyordu. Bu kadın bir av tazısı kadar zayıftı. Karnı içine çökük, teninin altında kasları tek tek belliydi. Cildinin güneş görmeyen yerleri bile, süt beyazı değil, krem rengiydi. Vücut tüyleri solgun ve ince olacağı yerde gür, siyah ve kıvırcıktı. Kolları, bacakları ince uzundu.</p>

        <p>Dirseklerinde, dizlerinde gamzeleri yoktu. Dokununca sertti.</p>

        <p>İnsanın parmak uçları başka kadınlarda olduğu gibi etler arasına gömülmüyordu. Bacaklarının ve kollarının güneş gören yerleri bu açık renkti tik ağacı rengindeydi.</p>

        <p>Bunları görmemeye çalıştı. Onu yüzüstü çevirdi. Kalçaların yusyuvarlak, sert bir çift devekuşu yumurtasına benzer görünümü, midesinde garip bir duygu uyandırdı. Temizlik işini bitirirken elleri kontrol edemeyeceği biçimde titriyordu.</p>

        <p>Bu işten hiç tiksinmedi. Tıpkı çocuğu temizler gibi doğal bir şeydi bu da. Sonradan onu tekrar cekete sardı, yüzünü dikkatle incelemek üzere yanına çömeldi.</p>

        <p>Yüz hatları da kendi eski güzellik kavramından ayrılıyordu. O gür, bukleli, siyah saçlar hemen hemen Afrikalı saçlarıydı.</p>

        <p>Siyah kaşlar çok belirgin, çene çok keskin ve inatçı, tüm hatlar asla öteki kadınlarla karşılaştırılamayacak türdendi. Sakin yattığı halde, Lothar o yüzden yine de büyük ıstırap çizgileri görebiliyordu. Belki de kendi çektikleri kadar büyük acılar çekmişti.</p>

        <p>O düzgün, kahverengi yanağa dokunduğunda, kaderin kendini ona doğru çektiğini hissetti. Aylar önceki o dürbün temasından beri. Başını çabucak salladı, bu gülünç duygusallığından kurtulmaya çalıştı.</p>

        <p>«Ne ben senin hakkında bir şey biliyorum, ne de sen benim hakkımda.» Başını kaldırdı, çocuğun atın ayakları altına emeklemiş olduğunu görerek suçlandı. Şasa sevinç çığlıklarıyla hayvanın burnuna uzanmaya çalışıyor, o başını eğdikçe elini uzatıyor, at da onu kokluyordu.</p>

        <p>Lothar yük atını çekerek, çocuğu taşıyarak, arabaların yanına o gün öğleden sonra varabildi.</p>

        <p>Swart Hendrick'le kamp hizmetkarları koşup onu karşıladıklarında merak içindeydiler. Lothar emirlerini verdi.</p>

        <p>«Kadına ayrı bir kulübe istiyorum. Benimkinin yanında. Çatıyı kapayın, serin kalsın. Yanlara brandalar asın, kaldırabilelim, içeriye rüzgar girsin... gece bastırmadan da hazır istiyorum.»</p>

        <p>Centaine'i kendi kulübesine taşıdı, bir kere daha yıkadı, sonra Anna Stok'un yolladığı uzun geceliklerden birini giydirdi.</p>

        <p>Kız hala kendinde değildi ama, arada bir kere gözlerini açmıştı. Bakışları odaksız, bulanık, rüyada gibiydi. Fransızca bir şeyler mırıldanmış, Lothar anlayamamıştı.</p>

        <p>«Güvendesiniz,» demişti ona. «Dostlar yanındasınız.»</p>

        <p>Gözbebekleri ışığa tepki gösteriyordu. Bu cesaret verici bir durumdu. Ama kapaklar hemen tekrar titreyip kapandı, kız bir kere daha kendinden geçti, ya da uykuya daldı. Lothar onu uyandırmamak için dikkatli davrandı.</p>

        <p>Artık ilaç çantasına kavuşmuş olduğuna göre Lothar yaralara tekrar pansıman yapabilecek durumdaydı. Üstlerine bol bol, annesinin sevdiği her şeye iyi gelen yağlı melhemden sürdü.</p>

        <p>Sonra yeni, temiz sargılarla sardı.</p>

        <p>Bu arada çocuk yine acıkmıştı ve bunu yüksek sesle duyurmaktan da çekinmiyordu. Lothar'ın sürüsünde bir süt keçisi vardı. Şasa'yı kucağına yatırdı, ona sulandırılmış keçi sütü verdi.</p>

        <p>Sonra Centaine'e biraz sıcak çorba içirmeye çalıştı ama o kıvrandı, boğulacak gibi oldu. Lothar bunun üzerine onu hizmetkarların tamamlamış olduğu yeni kulübeye taşıdı, koyun postu ve yeni battaniyelerle hazırlanmış kamp yatağına yatırdı. Çocuğu onun yanına koydu. Gece boyunca birkaç kere kalkıp onlara bakmaya gitti.</p>

        <p>Şafaktan hemen önce nihayet derin bir uykuya dalabilmişti ki, birisi omzunu sarsarak onu uyandırdı.</p>

        <p>«Ne oldu?» Eli otomatik olarak yanıbaşındaki tüfeğe uzanmıştı.</p>

        <p>«Çabuk gel!» Swart Hendrick'in fısıltısı boğuktu. «Sığırlar tedirgindi. Belki aslan geldi diye düşünmüştüm.»</p>

        <p>«Ne oluyor, be adam,» diye bağırdı Lothar aksi aksi. «Çıkar baklayı ağzından.»</p>

        <p>«Aslan değilmiş... çok daha beher! Dışarda vahşi San'lar var. Bütün gece kampın çevresinde dolanıp durdular. Galiba sığırların peşindeler.»</p>

        <p>Lothar bacaklarını yataktan sallandırdı, çizmelerini aradı.</p>

        <p>«Vark Jan'la Klein çocuk döndüler mi?» Kalabalık olurlarsa iş daha kolaylaşırdı.</p>

        <p>«Dönmediler,» diye başını salladı Hendrick.</p>

        <p>«Pekala, yalnız başımıza avlarız. Atları eğerle. Sarı şeytanlara arayı fazla açma şansı tanımayalım.»</p>

        <p>Ayağa kalkarken Mauser'i kontrol etti, sonra koyun postunu yatağından çekip aldı, kulübenin kapısından eğilerek çıktı. Swart Hendrick'in atları hazırladığı yere yürüdü.</p>

        <p>Owa yabancıların kampına ikiyüz adımdan fazla yaklaşmayı göze alamamıştı. O mesafeden bile burnuna gelen karmakarışık kokular şaşırtıyordu onu. Hele sesler! Tahtaya inen balta sesi, kova şangırtısı, keçi melemesi hep irkilmesine yol açıyordu. Parafinin, sabunun kokusu, kahvenin, yün kumaşların o garip, baygın kokusu canını sıkıyordu. Değişik bir vurgulamayla konuşan insan sesleri çok sertti. Ona yılan tıslamasını hatırlatıyordu.</p>

        <p>Kalbi acı verecek kadar atarak toprağın üzerine uzandı, Hani'ye fısıldadı.</p>

        <p>«Nam çocuk sonunda kendi insanlarının arasında. Biz onu artık kaybettik, bilge nine. Onu böyle izlemek bir kafa hastalığı.</p>

        <p>Çılgınlık bu. Bu adamların burada olduğumuzu anladıkları an bizi öldüreceklerini ikimiz de biliyoruz.»</p>

        <p>«Nam çocuk yaralı,» dedi Hani. «Mopaninin altındaki; izleri sen kendin okudun. Aslanın yüzülmüş leşini kendi gözlerinle gördüm. Toprakta kızın kanını da gördün.»</p>

        <p>«Kendi insanlarının arasında,» diye inatla direndi Owa.</p>

        <p>«Ona bakarlar. Artık bize ihtiyacı yok. Geceyarısı kalkıp gitti, bize veda bile etmedi.»</p>

        <p>«Koca dede, biliyorum, dediklerin doğru. Ama yarasının ne kadar ağır olduğunu bilmezsem bir daha nasıl gülümseyebilirim? Şasa'yı sağ salim onun memesinde görmeden bir daha nasıl rahat uyku uyuyabilirim?»</p>

        <p>«Gitmiş birini bir kerecik görebilmek için ikimizin de hayatını tehlikeye atıyorsun. Onlar bizim için öldüler artık. Bırak gitsinler.»</p>

        <p>«Ben kendi hayatımı tehlikeye atıyorum. Rahmimin değilse bile, kalbimin çocuğu olan Nam çocuğun sağ olduğunu, sağ kalacağını bilmedikçe o hayatın benim için ne değeri var? Şasa' ya bir kerecik daha dokunabilmek için tehlikeye atıyorum kendimi. Sana benimle gel demiyorum.»</p>

        <p>Hani ayağa kalktı, kocası itiraz edemeden gölgelerin arasına doğru uzaklaştı. Ateşin göründüğü tarafa doğru gidiyordu.</p>

        <p>Owa dizleri üzerinde doğruldu ama cesaretini bir kere daha kaybetti. Yatıp kafasını kollarıyla örttü.</p>

        <p>«Ah, budala koca karı,» diye yakındı. «Bilmiyor musun ki sen olmayınca benim yüreğim çöl olur? Seni öldürdükleri zaman, senin bir ölümüne karşı ben yüz öleceğim.»</p>

        <p>Hani kampa doğru emekledi. Rüzgara karşı gidiyor, kavis çiziyordu. Gözü ateşin dumanının ne tarafa savrulduğundaydı.</p>

        <p>Sığırlar ya da atlar bir kere onun kokusunu alırlarsa, patırtı çıkarır, tüm kampı uyandırırlardı. Birkaç adımda bir yere yatıyor, tüm dikkatiyle dinliyor, arabaların çevresindeki gölgelere, o kaba kulübelere bakıyor, uzun boylu, kara adamları seyrediyordu.</p>

        <p>Çok garip giysiler giymişlerdi adamlar. Parıltılı madeni silahlar asmışlardı üstlerine.</p>

        <p>Hepsi uyuyordu. Ateşin başındaki gölgelerini, görebiliyor vücutlarının kokusunu alabiliyordu Hani. Burun deliklerindeki uyarılar onu korkuyla titretti. Kendini kalkıp ilerlemeye zorladı.</p>

        <p>Arabalardan birini kendisiyi© uyuyan adamların arasına almaya çaba gösteriyordu. Sonunda yüksek arka tekerleklerden birinin ardına çömeldi.</p>

        <p>Nam çocuğun o kulübelerden birinde olduğundan emindi. Ama yanlış kulübeyi seçmek ona felaket getirirdi. En yakındakinde karar kıldı, kapısına doğru emekledi. Alacakaranlıkta iyi gören gözleri vardı. Kedi gözüne taş çıkarırdı hemen hemen. Yine de içerdeki yatakta ancak bir gölge görebildi. İnsandı, o kesin. Ama kim olduğundan emin olamazdı.</p>

        <p>Gölge kıpırdadı, sonra öksürdü, homurdandı.</p>

        <p>«Bir erkek!» Yüreği öylesine çarptı ki, adamın bu sesten uyanacağından korktu, ikinci kulübeye doğru emekledi.</p>

        <p>Burada da bir başkası uyuyordu. Hani ürkerek ona yaklaştı. Kol uzaklığındaydı. Burun delikleri açılıp kapandı. Şasa'nın süt kokusunu tanımıştı. Nam çocuğun ona kavun kadar tatlı gelen vücut kokusu da vardı.</p>

        <p>Yatağın yanına diz çöktü. Şasa onun varlığını hissetti, kıpırdandı. Hani onun alnına dokundu, sonra parmağının ucunu ağzına götürdü. Ona iyi ders vermişti. Bushman'ların çocukları böyle zor durumlarda sessiz kalmayı hep bilirlerdi. Klanın selameti sessizliğe bağlıydı. Şasa bu tanıdık temas sonucu sakinleşti. O da yaşlı kadının kokusunu almıştı.</p>

        <p>Hani bu sefer Nam çocuğun suratını aradı. Yanakların sıcaklığı ona Nam çocuğun hafif ateşi olduğunu anlattı. Öne eğilip soluğunu kokladı. Hastalıktan ekşiydi ama enfeksiyon kokusu yoktu. Hani yaraları görmek, bakımını yapmak için dayanılmaz bir özlem duyuyor. Oysa bunun olmayacağını da çok iyi biliyordu.</p>

        <p>Dudaklarını kızın kulağına dayadı, fısıldadı. «Kalbim, kü çük kuşum, klanın tüm ruhlarını seni korumaya çağırıyorum. Koca dedenle ikimiz senin için dans edeceğiz. Ruhlar seni güçlendirecek, iyileştirecek.»</p>

        <p>Yaşlı kadının sesi, baygın kızın ta bilinç altına işledi, zihninde şekiller oluştu.</p>

        <p>«Koca nine,» diye mırıldandı. «Koca nine!»</p>

        <p>«Yanındayım,» diye karşılık verdi Hani. «Her zaman, her zaman yanında olacağım...» Bütün söyleyebildiği bu kadar oldu.</p>

        <p>Boğazından hıçkırıklar yükselmesini göze alamazdı. Anneye ve çocuğa son bir kere dokundu, parmakları onların dudaklarında ve kapalı gözlerinde gezdi, sonra kalktı, kulübenin kapısına ilerledi. Gözyaşları onu kör ediyordu. Üzüntüsü duyularını uyuşturuyordu. Atların durduğu yere pek yakın geçti.</p>

        <p>Atlardan biri homurdandı, çifte attı, bu yabancı kokuya karşı başını arkaya atıp kişnedi. Hani karanlıklarda gözden kaybolurken ateşin yanında uyumakta olan adamlardan bir tanesi doğruldu, battaniyesini üzerinden atıp huysuzlanan atların yanına seyirtti. Oraya varmadan durdu, tozlar üzerindeki ufacık ayak izi üzerine eğildi.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
