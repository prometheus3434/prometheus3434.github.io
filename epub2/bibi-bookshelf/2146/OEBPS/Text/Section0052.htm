<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Yine sonuçsuz bir av olacaktı. Garry emindi bundan. Ama tabii bunu uluorta söylemezdi. İçin için suçluluk duyuyordu. Yan gözle sevdiği kadına baktı.</p>

        <p>Anna İngilizce öğrenmiş, tanıştıkları onsekiz aydan bu yana da epey kilo vermişti. Kendi elinde olsa, kilo vermesini istemezdi Garry. Boyuna onu yemek yemeğe zorluyordu zaten.</p>

        <p>Kaiserhof otelinin karşısında nefis bir Alman pastanesi vardı; Windhoek's geldiklerinde Garry bu otelde sürekli bir süit tutmuştu. Dükkanın önünden ne zaman geçse hemen girip nefis çikolatalar, pastalar alıyordu. Kara orman vişneli pastası en sevdiklerinden biriydi. Alıp Anna'ya götürüyordu. Yemeği paylaştırırken en yağlı, en sulu yerlerini ona veriyor, itiraz etmesine fırsat bırakmadan tabağını dolduruyordu. Ama Anna bütün bunlara rağmen yine de kilo veriyordu.</p>

        <p>Otelde yeterince kalmıyoruz, diye düşünüyordu Garry kara kara. Çok sokağa çıkıyor, çok koşturuyorlardı. Ne zaman ona bir iki kilo aldırabilse, hemen tekrar veriyordu. Üstü açık Rafla o olmadık yollara dalıp çıkıyor, yabanıl diyarlarda dolaşıyorlardı. Eski 'T' model Ford'un yerine şimdi bu Fiat gelmişti. Fiat'ın da giremeyeceği yolsuz, patikasız yerlerde, at ve katır sırtında dolaşmaktaydılar. Ne dik vadiler, ne kayalık çöller geçmişlerdi şimdiye kadar. Her gelen dedikoduya kulak kabartıyor, hepsinin izini sürüyor, sonunda elleri boş dönüyorlardı.</p>

        <p>«Kaçık ihtiyarlar,» diye isim takılmıştı bu bölgede ikisine.</p>

        <p>Garry bu adı zor yoldan kazanmış olduğu için gurur duyuyordu. Bu çabaların neye malolduğunu parayla saydığı zaman ise aklı duracak gibi oluyordu. Sonunda, «Dünyada Anna'dan başka neyim var zaten?» diye karar verdi. Ondan sonra da kendini bu çılgınlığa büsbütün kapıp koyverdi.</p>

        <p>Tabii arasıra geceyarısı uyanıp durumu aklıbaşında düşündüğü de oluyordu. Ortada torunu falan olmadığını, tanımadığı gelininin de onsekiz ay önce boğulduğunu biliyor, Michael'la olan son bağının da ,o olayla koptuğunu kabul ediyordu. Böyle zamanlarda o korkunç hüzün bir kere daha sarılıyordu yakasına. Eliyle yoklayıp Anna'yı buluyor, ona sokuluyordu. Anna uykudayken bile onun kendisine ne kadar ihtiyaç duyduğunu anlıyor, ona doğru dönüp kollarıyla onu sarıyordu.</p>

        <p>Sabahleyin uyandığında dinlenmiş, zindeleşmiş haline dönüyor, mantığı kafasından siliyor, kendilerini bekleyen serüvenlere bir kere daha atılıyordu.</p>

        <p>Garry beş bin poster bastırmış, Cape Town'dan her taraftaki polis karakollarına, mahkemelere, postanelere, tren istasyonlarına dağıtmıştı. Anna'yla ikisi nereye gitseler Fiat'ın arka kanepesine bir tomar da poster koyup taşıyorlardı. Her buldukları beyaz duvara o posterlerden yapıştırmaktaydılar. Ormanlarda bile, yol kavşaklarındaki ağaçlara çiviliyorlardı. Karşılarına; çıkan siyah, beyaz ve kahverengi çocuklara gösterip şeker dağıtıyorlar, onlardan posteri kamplarına ya da mahallelerine götürüp büyüklerine göstermelerini istiyorlardı.</p>

        <p><i>5000 İngiliz Lirası Ödül</i></p>

        <p><i>28 Ağustos 1917 tarihinde Almanlar tarafından barbarca torpillenen PROTEA CASTLE hastane gemisinden kurtulan Centaine de Thiry Courtney'i kurtaracak bilgi getirene.</i></p>

        <p><i>Bayan Courtney, Swakopmund yakınlarında karaya çıkmış olabilir, yakınlardaki kabilelerin yanında veya tek başına çölde bulunabilir.</i></p>

        <p><i>Yerinin bulunmasına yardımcı olacak bilgilerin, Windhoek'deki Kaiserhof Otelinde, aşağıda imzası bulunana iletilmesi.</i></p>

        <p><i>Albay G. C. Courtney</i></p>

        <p>Beşbin İngiliz Lirası bir servet demekti. Normal çalışan insanlar için yirmi yıllık maaş toplamıydı. İnsan bununla kendine bir çiftlik alabilir, içine sığır ve koyun doldurabilirdi. Ömrünün sonuna kadar güvende yaşamasına yeterdi bu para. Düzinelerce insan heveslenmişti ödülü almaya. Hatta muğlak vaatler, hayal ürünü hikayelerle Garry'den daha az bir para koparmaya heveslenenler de vardı.</p>

        <p>Kaiserhof'daki süitte heveslileri Anna karşılayıp onlarla görüşüyordu. Ömürlerinde demir yolunun beş metre ilerisine adımını atmamış insanlar, çöllere düzenlenecek seferlere rehberlik etmeye kalkıyor, bir kısmı kayıp kızın tam nerede olacağını bildiğini söylüyor, bazıları da Centaine'i gözüyle gördüğünü, alıp getirmek için yalnızca bin İngiliz lirasına ihtiyacı olduğunu ileri sürüyordu. Onunla sürekli ilişki halinde olan falcılar, kahinler çıkıyordu. Hatta daha yüksek sınıftan bir beyefendi, kayıp kızın yerine kendi kızını ucuza satmayı bile teklif etmişti.</p>

        <p>Garry her geleni neşeyle karşılıyordu. Anlattıkları hikayeleri dinliyor, kuramlarını ve öğütlerini inceliyor, ya da masa başında ruh çağıranlarla vakit öldürüyordu. Bir sürü genç bayanlar da gelmekteydi. Renkleri sarışından sütlü kahveye kadar değişiyordu. Hepsi de kendilerinin Centaine de Thiry olduğunu ileri sürüyor, ya da Garry için ellerinden geleni yapmaya hazır olduklarını anlatıyorlardı. Bir kısmı reddedilince bağırıp çağırıyor, o zaman onları süitten zorla Anna çıkarıyordu.</p>

        <p>Garry kendi kendine, «Kilo vermesi boşuna değil,» diye düşündü, uzanıp arabada yanında oturmakta olan Anna'nın bacağını okşadı. Eski bir duanın şakaya çevrilmiş biçimi geldi aklına:</p>

        <p>Elimizdeki için Tanrıya şükür olsun,</p>

        <p>Ama biraz fazlasından da zarar gelmez.</p>

        <p>Ona sevgiyle sırıttı, «Yakında varırız,» dedi. Anna başını salladı. «Bu sefer onu bulacağımız içime doğuyor,» diye cevap verdi. «Bir güven var içimde!»</p>

        <p>«Evet,» diye kabullendi Garry hemen. «Bu sefer farklı olacak.»</p>

        <p>Böyle söylemekte de haklıydı. Diğer seferlerin hiçbiri böyle esrarengiz bir havada başlamamıştı.</p>

        <p>Posterlerden biri postayla geri gelmişti onlara. Katlanmış, balmumuyla yapıştırılmıştı. Dört gün önce Usakos'dan postalandığı görülüyordu. Orası kıyıyla Windhoek arasında bir tren istasyonuydu. Paketin pulu yoktu. Ödemeli yollanmış, parasını Garry vermek zorunda kalmıştı. Üzerindeki isim ve adres, ne yaptığını bilen, eğitimli bir el tarafından yazılmıştı. Harflerin biçimi kesinlikle Almanlara özgü el yazısıydı. Garry balmumunu koparıp kağıdı açmış, posterin dibine yazılan randevu davetini okumuştu. Bir de harita çizilmişti ona yol göstermek için.</p>

        <p>Garry hemen Usakos'daki postaneye telgraf çekti. Böyle ıssız yerde bir postanenin az işi olacağından, gürevlinin her gelen paketi kimin getirdiğini hatırlayacağından emindi. Gerçekten de hatırlıyordu adam. Paket geceyarısı, kimse yokken postanenin kapı eşiğine bırakılmıştı. Getireni de kimse görmemişti.</p>

        <p>Bütün bunlar Garry'yi de, Anna'yı da heyecanlandırıyordu.</p>

        <p>Davetiyeyi yazanın da amacı buydu herhalde. Randevu yeri, Windhoek'in yüzelli mil dışında, Kamaş Hochtland bölgesinde bir yerdi.</p>

        <p>Bozuk yolları aşmaları üç koca gün sürmüştü. Kaç kere kaybolmuş, kaç kere lastik değiştirmişlerdi! Geceleri Fiat'ın yanında, toprak üzerine yatıp uyumuşlardı. Ama işte artık randevu yerine yaklaşmış bulunuyorlardı.</p>

        <p>Güneş bulutsuz gökyüzünden kavururcasına ışık boşaltıyor, arkalarından esen rüzgar kızıl tozları üstlerine üfürüyor, onlar taşlı yolda sarsıla sarsıla ilerliyorlardı. Anna sıcaktan ve tozdan hiç etkilenmiyormuş gibiydi. Çölün zorluklarına aldırdığı yoktu. Garry ona hayran bakışlarla bakıp dururken neredeyse bir sonraki virajı kaçıracaktı. Lastikleri kaydı. Fiat bir anda önlerinde açılan boşluktan düşecek gibi oldu. Garry direksiyonu toparladı, tekrar yolun ortasına geldiler, sonra da el frenini çekti.</p>

        <p>Derin bir boğazın kenarındaydılar. Burada yayla sanki baltayla kesilip ayrılmıştı. Yüzlerce kadem aşağıda yılan gibi bir akarsu vardı. Öğle güneşinde ışığı yansıtıyor, kayaları turuncuya boyuyordu.</p>

        <p>«İşte burası,» dedi Garry. «Hoşlanmadım. Oraya indik mi, her katilin insafına kalmışız demektir.»</p>

        <p>«Mijnheer, buluşmaya zaten geç kaldık...»</p>

        <p>«Oradan sağ kurtulabilir miyiz, bilemiyorum. Kimse de gelip bizi bulamaz böyle bir yerde. Belki sonradan kuru kemiklerimizi bulurlar.»</p>

        <p>«Haydi, Mijnheer... sonra konuşuruz.»</p>

        <p>Garry içine bir soluk çekti. İradesi güçlü bir kadınla birlikte olmanın bazı sakıncaları da yok değildi. El frenini bıraktı, Fiat boğazın kenarı boyunca ilerledi. Ok yaydan çıkmıştı artık. Geriye dönüş yoktu.</p>

        <p>İniş yolu bir kabustu. Yamaç çok dik, yol çok yokuştu. Virajlar firkete gibi incecik dönüyor, manevraya gelmiyordu.</p>

        <p>Garry kaç kere Fiat'ı geri alıp öyle dönmek zorunda kalmıştı.</p>

        <p>«Dostumuz neden burayı seçti, şimdi anlıyorum. Burada hepten onun ovucunun içindeyiz.»</p>

        <p>Kırk dakika sonra boğazın dibine vardılar. Yanlardaki duvarlar öyle dikti ki güneşi bile kapatıyordu. Gölgedeydiler. Ama ortalık yine de cehennem gibi sıcaktı. Rüzgar ulaşmıyordu buraya. Hava insanın boğazını yakıyordu.</p>

        <p>Nehrin her iki yanında ince bir şerit halinde düzlükler vardı. Üzerleri kaba dikenlerle kaplıydı. Garry Fiat'ı yoldan saptırdı, parketti, indiler. Her yanları tutulmuştu. Üstlerindeki kırmızı tozları silkelemeye koyuldular. Nehrin suyu saydam değildi. Zehir gibi sarıydı. Sanki bir kimya fabrikasının artığı karışıyordu bu suya.</p>

        <p>«Eeee?» Garry her iki yamaca ve yanlardaki kayalara baktı. «Burada tek başımızayız galiba. Dostumuz görünürlerde yok.»</p>

        <p>«Bekleriz.» Anna geleceğini bildiği öneriye karşı şimdiden tedbir alıyordu.</p>

        <p>«Elbette, Mevrou.» Garry şapkasını kaldırdı, yüzünü boynundaki fularla sildi. «Bir çay içer miydik?»</p>

        <p>Anna çaydanlığı aldı, suya yürüdü. Önce suyu kuşkuyla tattı, sonra çaydanlığı doldurdu. Geri döndüğünde Garry iki taşın arasında ateşi yakmıştı bile. Çaydanlık kaynarken Garry arabanın arkasından bir de battaniye getirdi, bir yerlerden bir şişe schnapps buldu. Bardaklara bolca koydu, birer kaşık şeker kattı, sonra üzerine sıcak çay doldurdu. Schnapps'ın Anna'yı tıpkı çikolata gibi, pek çok etkilediğini farketmişti. Yanına bir şişe almadan çıkmıyordu. Belki de bu yolculuk büsbütün boşa gitmemiştir, diye düşündü, Anna'nın bardağına biraz daha schnapps koydu, bardağı alıp ona götürdü. Anna battaniyenin orta yerinde oturuyordu.</p>

        <p>Daha bardağı uzatırken Garry birden şaşkın bir çığlık attı, bardak elinden düştü, sıcak çaylar çizmelerine döküldü. Anna'nın arkasındaki çalılara bakıyordu. Yavaşça iki elini başının üzerine doğru kaldırdı. Anna da dönüp arkasına baktı, ayağa fırladı ateşten bir yanan tahta kaptı, önünüde tuttu. Garry hemen onun yanına doğru kaydı, korunmaya uğraştı.</p>

        <p>«Yaklaşmayın!» diye bağırdı Anna. «Sizi uyarıyorum, ilk gelen kafayı dağıtırım...»</p>

        <p>Çevreleri sarılmıştı. Sık dikenlerin arasından, görünmeden yaklaşmıştı çete.</p>

        <p>Garry, «Tanrım, biliyordum tuzak olduğunu!» diye mırıldandı. Bu adamlar ömründe gördüğü en tehlikeli suratlı haydutlardı kesinlikle.</p>

        <p>«Paramız yok, çalınacak değerli malımız yok...» Kaç kişiydiler? Üç mü? Yoo, şu ağacın arkasında da biri vardı... dört cani suratlı serseri. Bir tanesinin reis olduğu pek belliydi. Morumsu siyah bir devdi. Göğsünde fişekliği asılıydı. Kolunda Mauser'ini tutuyordu. Gür, yün gibi bir sakal, o Afrikalı suratını insan yiyen aslanın yelesi gibi çerçevelemekteydi.</p>

        <p>Ötekilerde silahlıydı. Khosian Hottento'larıyla Ovambo'lardan oluşmuş karışık bir çeteydi karşılarındakiler. Üstlerinde askeri üniformalardan bazı parçalarla biraz da sivil giysiler vardı. Hepsi eski, hepsi solmuş, yamalı, yırtık. Bazıları yalınayak, bazıları çizmeliydi. Çok yürümekten harap durumdaydı çizmeler. Yalnızca silahları bakımlıydı. Pırıl pırıl yağlamışlardı. Adamlar onları sevgiyle taşıyorlardı. Bir babanın ilk doğan çocuğunu taşıyışı gibi.</p>

        <p>Garry, Fiat'ın torpido gözünde sakladığı askerden kalma tabancasını düşündü, sonra bu atak fikri bir kenara bıraktı.</p>

        <p>«Bize bir zarar vermeyin,» diye yalvardı, Anna'nın arkasına sokuldu. Ama Anna birden saldırıya geçince Garry kendini orta yerde yapayalnız buldu.</p>

        <p>Yanan tahtayı Viking baltası gibi savurarak dosdoğru dev reisin üzerine gidiyordu Anna.</p>

        <p>«Geri bas, koca domuz!» diye uludu Flamanca. «Defol buradan, Cehennem piçi!»</p>

        <p>Çete afallayarak dağıldı, kafalarına doğru savrulan tahtadan kaçınmaya çalıştı.</p>

        <p>«Ne cesaretle... hastalıklı orospu çocukları...»</p>

        <p>Garry hala titremeler içinde onun arkasından bakıyordu.</p>

        <p>Bir yandan korku, bir yandan da sevgilisinin bu yeni başarısına hayranlık duymaktaydı. Güzel küfretmeyi bilen adamların hikayelerini onun da duymuşluğu vardı. Zulu ayaklanması sırasında bir binbaşının sözleri dillere destandı. Ama Anna'nın yanında o adam, kilisedeki papaz gibi kalırdı. Garry böyle bir gösterinin tam anlamıyla blet kesilmeye layık olduğunu düşündü.</p>

        <p>Dilin kuvvetini ancak o yanan tahta parçası destekleyebilirdi zaten.</p>

        <p>Hottento'lardan birinin iki omzu arasına yaman bir darbe indirdi, adam çalı dikenlerinin arasına daldı, ceketinden dumanlar çıkmaya başladı. Diğer ikisi Anna'nın öfkesiyle karşılaşmaktan çekinerek suya atladılar, görünmez oldular. Geriye bir tek o koca Ovambo kalmıştı. O da boyuna göre oldukça çevikti.</p>

        <p>Sopanın darbelerinden kaçınıp kendini bir ağacın ardına attı.</p>

        <p>Anna ne yandan saldırsa, o öbür yana geçiyordu. Sonunda Anna durdu. Soluk soluğaydı. Suratı kıpkırmızı kesilmişti. «Çık oradan, korkak maymun! Seni rahatça gebertebileceğim bir yere çık!»</p>

        <p>Ovambo çıkmadı. Onun ulaşamayacağı yere çekildi. «Yo! Hayır! Biz sizinle dövüşmeye gelmedik, sizi almaya geldik...» diye cevap verdi Afrikaans dilinde. Anna sopayı yavaşça indirdi.</p>

        <p>«Mektubu sen mi yazdın?» Ovambo başını iki yana salladı. «Sizi mektubu yazana götürmek için geldim.»</p>

        <p>Adamlarından ikisine orada kalıp Fiat'ı korumalarını söyledi, sonra önlerine düşüp konukları boğaz boyunca ilerletti.</p>

        <p>Nehir bazı yerde yayılıp rahatça akıyordu ama, sıkıştığı, hızlı aktığı yerler de vardı. Yol yokuş olmuş, daralmıştı. Tek sıra halinde ilerleyebiliyorlardı.</p>

        <p>Ara ara başka nöbetçiler de dikilmişti. Garry onların yalnızca başlarının tepesini, bir de tüfeklerinin parıltısını görebiliyordu. Randevu yerinin ne kadar kurnazca seçilmiş olduğunu anladı. Kimse farkettirmeden onları izleyemezdi. Ordu gelse onları kurtaramazdı. Tümüyle bu sert, kaba adamların insafına sığınmış durumdaydılar. Garry titredi.</p>

        <p>«Buradan kurtulursak şanslı sayılırız,» diye mırıldandı. «Bacağım acıyor. Biraz dinlensek olmaz mı?» Kimse dönüp bakmadı bile. Çaresiz, adımlarını çabuklaştırıp Anna'ya yetişmeye çalıştı.</p>

        <p>Birdenbire... ama Garry cesaretini ve umudunu kaybettikten çok sonra, Ovambo bir köşeyi döndü, kendilerini bir kaya çıkıntısının altındaki geçici kampın karşısında buldular. Garry o yorgunluğuna ve mutsuzluğuna rağmen, kampın arkasında dik bir yokuş bulunduğunu görebildi. Sürpriz saldırıya karşı kaçış yolu.</p>

        <p>«Herşeyi düşünmüşler.» Anna'nın koluna dokunup yokuşu gösterdi ama kadının dikkati mağaranın karanlığından çıkmakta olan adama dönüktü.</p>

        <p>Gençti oldukça. Garry'nin yarı yaşındaydı. Yine de tanışmalarının ilk birkaç saniyesinde Garry kendini onun karşısında budala durumuna düşmüş gibi hissetti. Tek kelime söylemesi gerekmiyordu adamın. Güneş ışığında durdu, Garry'ye kedi gibi keskin gözleriyle baktı. Duruşu zarifti. Garry kendinde olmayan nice nitelikleri düşündü ona bakarken.</p>

        <p>Saçları altın sarışıydı. Çıplak omuzlarına dökülüyordu. İpek gibiydi o saçlar. Yanık teniyle çelişki oluşturuyordu. Bir zamanlar belki yakışıklıydı. Ama bu yüzdeki bütün yumuşaklık, hayatın fırınında yanıp gitmişti. Dövülmüş demir gibiydi adamın suratı.</p>

        <p>Uzun boyluydu ama, iri değildi. İncecikti. Katı, sıkı adaleleri vardı. Süvari pantolonu ve çizme giymişti yalnızca. Göğsünün tüyleri bakır teller gibi parlıyordu. Boynunda altın zincire asılı bir madalyon vardı. İngilizler böyle bir şeyi asla takmazdı.</p>

        <p>Garry kendini ondan üstün hissetmeye çalıştı ama, o bakışların karşısında... biraz zordu.</p>

        <p>«Albay Courtney!» dedi adam. Garry bir daha afalladı. Gerçi aksan vardı ama, bu ses eğitilmiş, yoğurulmuş bir adamın sesiydi. Birden ağzı biçim değiştirdi, sertliğini kaybederek gülümsedi.</p>

        <p>«Lütfen korkmayın. Siz Albay Courtney'siniz, değil mi?»</p>

        <p>«Evet.» Konuşmak Garry'ye zor geliyordu. «Ben Albay Courtney'im. Mektubu siz mi yazdınız?»</p>

        <p>Posteri göğüs cebinden çıkardı, açmaya çalıştı. Elleri titriyordu. Poster parmakları arasında yırtıldı. Adam başını sallarken yüzündeki gülümseme Garry ile sinsice alay eder gibiydi.</p>

        <p>«Evet, sizi ben çağırttım.»</p>

        <p>Anna hemen, «Kızın nerede olduğunu biliyor musunuz?» diye sordu, bir adım atıp hevesle yaklaştı.</p>

        <p>«Belki.» Adam omuzlarını kaldırdı.</p>

        <p>Anna bu sefer, «Onu gördünüz mü?» diye direndi.</p>

        <p>«Sırayla konuşalım.»</p>

        <p>«Para mı istiyorsunuz?» Garry'nin sesi gereksiz derecede yüksek çıkmıştı. «Yanıma tek kuruş bile almadım. Bu kesin.</p>

        <p>Niyetiniz bizi soymaksa, üzerimde değerli hiçbir şey yok.»</p>

        <p>«Ah, Albayım,» diye gülümsedi adam ona. Bu ifade onu öyle çekici hale getirmiş, birdenbire ona öyle çocuksu bir hava vermişti ki, Anna'nın düşmanca tavrı hemen erimeye başladı.</p>

        <p>Adam çevreyi koklama taklidi yaptı. «Burnum bana bu sözünüzün doğru olmadığını söylüyor. Sizin üzerinizde çok değerli bir şey var... Havana!» Tekrar kokladı. «Hiç kuşku yok, Havana! Bakın, Albayım, sizi uyarıyorum, bir Havana purosu için cinayet bile işleyebilirim.»</p>

        <p>Garry bunun şaka olduğunu anlayamadan, içgüdüsel olarak bir adım geri çekildi. Sonra yüzünde zayıf bir gülümseme belirdi, arka cebindeki puro tabakasına uzandı.</p>

        <p>Altın adam ince uzun puroyu inceledi. «Romeo &amp; Julieta!» diye mırıldandı saygıyla. Burnuna götürüp sevgiyle kokladı.</p>

        <p>«Cennetten bir soluk.» Ucunu ısırdı, kibriti çizmesinin köselesinde çaktı. Alevi puronun içine doğru soluğuyla çekti, gözlerini derin bir huşu içindeymiş gibi kapadı. Açtığı zaman Anna'ya hafifçe eğilerek selam verdi.</p>

        <p>«Özür dilerim. Madam. Ama iyi bir puro içmeyeli çok uzun zaman oldu. Hemen hemen iki yıl.»</p>

        <p>«Pekala!» Garry biraz cesaret kazanmıştı. «Benim adımı biliyorsunuz, benim puromu içiyorsunuz... en azından kendinizi tanıtın bari.»</p>

        <p>«Özür dilerim.» Adam doğruldu, tipik Alman selamıyla iki topuğunu birbirine vurdu. «Lothar De La Rey hizmetinizde.»</p>

        <p>«Ah, ulu Tanrım!» Garry'nin yeni edindiği cesareti bir anda onu terketti. «Sizin hakkınızda herşeyi biliyoruz. Başınıza ödül kondu... yakaladıkları anda asacaklar sizi. Aranan bir suçlu ve kanun kaçağısınız, bayım.»</p>

        <p>«Sevgili Albayım, ben kendimi bir asker ve bir vatansever olarak görmeyi tercih ediyorum.»</p>

        <p>«Askerler teslimden sonra savaşı sürdürüp milli servete zarar vermezler. Albay Franke teslim olalı hemen hemen dört yıl geçti...»</p>

        <p>«Ben Albay Franke'nin teslim olma hakkına sahip olduğuna inanmıyorum,» dedi Lothar nefret dolu bir sesle. «Ben Kayzer' in ve Alman İmparatorluğunun bir askeriydim.»</p>

        <p>«Almanya bile üç ay önce teslim oldu.»</p>

        <p>«Evet.» diye kabullendi Lothar. «Ben de o zamandan bu yana herhangi bir savaş eyleminde bulunmadım.»</p>

        <p>«Ama hala kaçaksınız! Hala silahlısınız ve...»</p>

        <p>«Gidip teslim olmamamın geçerli bir nedeni var ki onu siz de çok iyi biliyorsunuz ve kendi ağzınızla söylediniz. Teslim olursam halk beni asacak.»</p>

        <p>Sanki Garry'nin bakışları ona çıplak olduğunu yeni hatırlatmış gibi, ceketine doğru uzandı. Ceket yeni yıkanmış olarak mağaranın ağzındaki dikenlerden birine asılmıştı. Giydiğinde pirinç düğmeleri parıldadı, Garry gözlerini kısıp baktı.</p>

        <p>«Allah kahretsin, bu kadar küstahlığa dayanılmaz! Bu İngiliz askeri üniforması... bizim üniformamızı giyiyorsunuz, bu bile derhal vurulmanıza yeter sebep!»</p>

        <p>«Çıplak gezmemi mi tercih ederdiniz, Albayım? Herhalde durumumuzun pek yoksul olduğunu siz bile takdir edersiniz. İngiliz ceketi giymek hoşuma gitmiyor elbette. Ama ne yazık ki başka çare yok.»</p>

        <p>«Oğlumun şehit olurken giydiği üniformaya hakaret ediyorsunuz!»</p>

        <p>«Oğlunuzun ölümüne seviniyor değilim. Bu paçavralar da sevindirmiyor beni.»</p>

        <p>«Amma da küstah adamsınız...» Garry şişindi, söze başlayacak oldu ama Anna hemen araya girdi.</p>

        <p>«Mijnheer De La Rey, benim küçük kızımı gördünüz mü?»</p>

        <p>Garry sindi, Lothar, Anna'ya döndü. Yüz çizgilerine merhamet dolu bir ifade yerleşmişti.</p>

        <p>«Bir kız gördüm, evet. Boş çöllerde genç bir kız gördüm.</p>

        <p>Ama sizin aradığınız kız o mu, orasını bilemem.»</p>

        <p>«Bizi o kıza götürebilir misiniz?» diye sordu Garry. Lothar ona baktı, yüz ifadesi tekrar katılaştı.</p>

        <p>«Onu tekrar bulmaya ancak bazı şartlarla kalkışırım.»</p>

        <p>«Para,» dedi Garry yamyassı bir sesle.</p>

        <p>«Zenginler neden hep paralarını düşünür?» Lothar purodan bir soluk çekti, kokulu dumanı dilinde kaydırdı. «Evet, Albayım, biraz paraya ihtiyacım olacak,» diye başını salladı. «Ama beşbin İngiliz lirası değil. Çölde onu ilk gördüğüm yere bir sefer düzenlemenin maliyeti bin İngiliz lirasına patlar. Bize iyi atlar gerekli. Hayvanlarımızın canı çıkmış durumda. Su taşımak için araba gerekli. Adamlarıma da para vermek zorundayım. Bin İngiliz o masrafları karşılar.»</p>

        <p>«Başka?» diye sordu Garry. «Bir başka fiyat daha olmalı.»</p>

        <p>«Evet,» diye başını salladı Lothar. «Evet, var. Ben artık darağacı gölgesinde yaşamaktan usandım.»</p>

        <p>«Suçlarının affını mı istiyorsun!» Garry inanmaz bakışlarla bakıyordu. «Buna gücümün yeteceğini nereden çıkarıyorsun?»</p>

        <p>«Siz çok forslu bir insansınız, Albayım, Smuts'un da, Botha'nın da yakın dostusunuz. Kardeşiniz bir general, üstelik Botha hükümetinde de bakan...»</p>

        <p>«Adaletin yolunu saptıramam.»</p>

        <p>«Ben şerefimle savaştım, Albayım. Sonuna kadar savaştım.</p>

        <p>Tıpkı dostunuz Smuts'la Botha'nın da bir zamanlar kendi savaşlarını verirken yaptıkları gibi. Ben suçlu da değilim, katil de değilim. Babamı, annemi, karımı ve oğlumu kaybettim... yenilginin bedelini ağır ödedim. Şimdi artık normal bir adam gibi yaşayabilmek istiyorum... ve siz de bu kızı istiyorsunuz.»</p>

        <p>«Bunu kabul edemem. Siz bir düşmansınız.» diye kekeledi Garry.</p>

        <p>Anna yumuşacık bir sesle, «Siz kızı bulun,» deyiverdi birden. «Özgürlüğünüz sizindir. Albay Courtney bunu sağlar. Size ben söz veriyorum.»</p>

        <p>Lothar önce ona, sonra tekrar Garry'ye baktı, bir kere daha gülümsedi. Burada kimin patron olduğunu ilk defa olarak anlamış gibi davrandı.</p>

        <p>«Evet, Albayım, kabul mu?»</p>

        <p>«O kızın kim olduğunu nereden bilebilirim? Gelinim olduğundan nasıl emin olabilirim?»</p>

        <p>Garry pek tedirgindi. «Bir test uygulamamızı kabul eder misiniz?»</p>

        <p>Lothar omuzlarını kaldırdı. «Nasıl isterseniz.»</p>

        <p>Garry bu sefer Anna'ya döndü.</p>

        <p>«Göster ona,» dedi. «Seçsin bakalım.»</p>

        <p>Garry ile Anna bu testi aralarında geliştirmiş, sahtekarları, numaracıları, ödül meraklılarını bununla eliyorlardı. Anna omzunda taşıdığı koca çantayı indirdi, içinden şişkin bir zarf çıkarda bir deste kartpostal boyunda fotoğraf vardı. Hepsini Lothar'a uzattı.</p>

        <p>Lothar en üstteki resmi inceledi. Genç bir kızın fotoğrafçıda çekilmiş resmiydi. Kadife elbise, tüylü şapka giymişti. Siyah bukleleri omuzlarına sarkıyordu. Lothar başını iki yana salladı, o resmi en alta koydu. Hızla diğer resimlere de baktı. Hepsi genç kız resimleriydi. Sonunda tomarıyla Anna'ya uzattı.</p>

        <p>«Hayır,» dedi. «Sizi hiç uğruna bunca yola getirdiğim için özür dilerim. Benim gördüğüm kız bunların arasında yok.» Omzunun üzerinde iri yarı Ovambo'ya baktı. «Tamam, Hendrick, arabalarına götür onları.»</p>

        <p>«Durun, Mijnheer.» Anna resimleri çantaya atıp daha küçük bir deste çıkardı. «Dahası var.»</p>

        <p>«Dikkatlisiniz.» Lothar durumu anlayarak tekrar gülümsedi.</p>

        <p>«Çok kişi bizi kandırmaya kalktı... beşbin İngiliz iyi para,» dedi Garry ona. Ama Lothar resimlerden başını bile kaldırmadı.</p>

        <p>İki fotoğrafı alta aldı, üçüncüsünde durdu.</p>

        <p>«Buydu.»</p>

        <p>Centaine de Thiry, beyaz mezuniyet elbisesiyle, ona utangaç bakışlarla gülümsüyordu.</p>

        <p>«Şimdi daha büyümüş Saçları da...» Lothar eliyle gür, çalı demetini anlatır bir hareket yaptı. «Ama o gözler. Evet, ta kendisi.»</p>

        <p>Garry de, Anna da tek kelime söyleyemediler. Bir buçuk yıldır hep bu dakika için uğraşmışlardı. Şimdi gerçekleşince... bu sefer de inanamıyorlardı.</p>

        <p>«Oturmam gerek,» dedi Anna. Sesi çok zayıf çıkıyordu.</p>

        <p>Garry ona yardım etti, mağara ağzındaki bir kütüğe oturttu.</p>

        <p>Onlar bu işlerle meşgulken Lothar gömleğinin içinden altın madalyonunu çekti, kapağını açtı. Siyah bukleyi çıkarıp Anna'ya uzattı. Anna hemen hemen korkarak aldı, sonra korumak ister gibi bir hareketle dudaklarına götürdü. Gözlerini yumdu, göz uçlarından ilk yaş damlası kırmızı yanaklarına doğru akmaya başladı.</p>

        <p>Garry kendini tutamadı. «Yalnızca bir saç parçası o,» dedi.</p>

        <p>«Herkesin saçı olabilir. Nereden bilebilirsin?»</p>

        <p>«Seni budala,» diye boğuk boğuk fısıldadı Anna. «Binbir gece fırçalamışımdır ben o saçları! Görünce tanımaz mıyım sanıyorsun? Dünyanın neresinde olursa olsun...»</p>

        <p>«Ne kadar zamana ihtiyacınız var?» diye sordu Garry tekrar. Lothar sıkıntıyla kaşlarını çattı.</p>

        <p>«Kaç kere söylemem gerek. Bilemem diyorum.»</p>

        <p>Mağaranın kapısındaki ateşin başında, üçü birlikte oturuyorlardı. Saatlerdir konuşmaktaydılar. Tepede yıldızlar belli olmaya başlamıştı bile.</p>

        <p>«Kızı nerede gördüğümü anlattım. Hangi şartlar altında gördüğümü de anlattım. Anlamadınız mı? Hepsini yeni boştan tekrar mı etmeliyim?»</p>

        <p>Anna onu sakinleştirmek için elini havaya kaldırdı. «Çok kaygılıyız. Budalaca sorular soruyoruz. Bağışlayın bizi.»</p>

        <p>«Pekala.» Lothar ateşten bir dal alıp purosunun izmaritini tekrar yaktı. «Kız vahşi San'ların tutsağıydı. Onlar hayvan kadar kurnaz ve zalimdir. Kendilerini izlediğimi biliyorlardı. İzi kolaylıkla şaşırttılar. Yine yapabilirler. Tabii izi tekrar bulursam, Taramam gereken alan koskocaman. Belçika toprakları kadar, bir ülke sayılır. Kızı göreli bir yılı geçti. Hastalanıp ölmüş olabilir, vahşi hayvanlar parçalamış olabilir, ya da o sarı maymunlar hakkından gelmiş olabilir.»</p>

        <p>«Lütfen öyle söylemeyin, Mijnheer,» diye yalvardı Anna.</p>

        <p>Lothar iki elini birden havaya kaldırdı.</p>

        <p>«Bilmiyorum,» dedi. «Belki aylar sürer, belki bir yıl! Ne kadar zamanda bulabileceğimi ben nereden bileyim?»</p>

        <p>«Biz de sizinle gelmeliyiz,» diye mırıldandı Garry. «Aramaya katılmamıza izin vermelisiniz. En azından, onu ilk nerede gördüğünüzü açıkça göstermelisiniz.»</p>

        <p>«Albayım, bana güvenmiyordunuz. Pekala. Şimdi de ben size güvenmiyorum, Kız elinize geçer geçmez, artık bana ihtiyacınız kalmayacak.» Lothar puro izmaritini ağzından çekti, hüzünlü bakışlarla puroyu süzdü. Bir soluk daha çekemezdi artık ondan. Ateşe doğru fırlattı.</p>

        <p>«Hayır, Albayım. Kızıl bulduğum zaman resmi değiş tokuş yapacağız. Bana af, size de kız.»</p>

        <p>«Kabul ediyoruz, Mijnheer.» Anna, Garry'nin koluna dokundu. «Bin İngiliz lirasını size ilk fırsatta vereceğiz. Centaine'i sağ salim bulduğunuz zaman bize onun beyaz atının adını bildirin. Bunu size ancak kendisi söyleyebilir. Böylelikle bizi kandırmadığınızı anlarız. Af belgeniz imzalı ve hazır olur.»</p>

        <p>Lothar ateşin üzerinden elini uzattı.</p>

        <p>«Albayım, kabul mu?»</p>

        <p>Garry bir an kararsızlık geçirdi ama Anna onu öyle hızlı dürttü ki, homurdandı, uzanan eli tutmak zorunda kaldı.</p>

        <p>«Kabul.»</p>

        <p>«Son bir rica, Mijnheer De La Rey. Centaine için bir paket hazırlayacağım. Ona iyi giysiler, kadınca bazı ihtiyaçlar gerekecek. Parayla birlikte size yollarız. Bulunca kendisine verir misiniz?»</p>

        <p>«Eğer bulursam,» dedi Lothar.»</p>

        <p>Anna hemen, «Bulduğunuz zaman,» diye düzeltti.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
