<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Ufacık ihtiyarlar her zamanki haleriyle ölçülemeyecek kadar ciddiydiler. Giysilerini, sırt torbalarını yerleştirdiler, sonra Hani, Centaine'e yaklaştı, onun torbasının askısını kontrol etti, diz çöktü, branda potinleri Centaine'in bileklerine iyice bağladı.</p>

        <p>«Neler oluyor?» Bu ciddi halleri Centaine'i tedirgin etmişti.</p>

        <p>Hani soruyu anladı ama açıklama yapmaya kalkışmadı.</p>

        <p>Bunun yerine, Centaine'e bir işaret yaptı, ikisi birlikte Owa'nın peşi sıra yola koyuldular.</p>

        <p>Owa sesini yükseltti. «Aydedenin Ruhu, bize bu gece ışık ver, yolumuzu görelim.» Tüm ruhların hoşuna giden o çatlak sesle söylüyordu. Kumlar üzerinde birkaç adımlık küçük bir dans bile yaptı.</p>

        <p>Dansını bir sıçramayla bitirdi, çocuksu ayaklarının üzerine düştü. Şimdilik bu kadar yeterdi. Ufak bir peşinat. Bakiyesi, ruhlar anlaşmanın kendilerine düşen tarafını yerine getirdikten sonra ödenecekti.</p>

        <p>«Gel, koca nine,» dedi. «Dikkat et, Nam çocuk yanımızda olsun, gerilerde kalmasın. Kalırsa geri dönüp onu arayamayız, biliyorsun.» Sonra o hızlı adımlarıyla plajın dibindeki ilk kum tepeye tırmanıp aradaki vadiye yöneldi. Tam o sırada ay da kararmakta olan ufuktan yükseldi, yıldızlı gökteki yolculuğuna başladı.</p>

        <p>Gece yolculuğu bir garipti. Çöl yepyeni ve esrarengiz bir boyut kazanmış gibiydi. Kumullar sanki daha yakın, daha yüksekti. Gümüş renkli ay ışığıyla çerçeveleniyor, mor mor görünüyorlardı. Aralardaki vadiler birer sessizlik boğazıydı. Hepsinin üzerinde yıldızlar ve saman yolu daha yakın, ay Centaine'in daha önce hiç görmediği kadar parlaktı. Elini uzatsa hepsini gökyüzünden olgun meyveler gibi toplayabileceğini sanıyordu.</p>

        <p>Okyanusun anısı, onu göremeyecek kadar uzaklaştıkları zaman bile akıllarında kaldı. Ayaklarının kumlarda çıkardığı o yumuşak ses sanki dalgaların sarı kumsalı öpüşünün yankısıydı.</p>

        <p>Hava okyanusun yeşil sularından gelen serinliği hala taşıyordu.</p>

        <p>Ay gökyüzündeki yolunun bir çeyreğini almış, onlar hala boğazda ilerliyorlardı. Birden Centaine adımını bir sıcak dalgasına doğru attığını hissetti. Deniz serinliğini taşıyan havadan sonra sanki katı bir engele taslamış gibi oldu. Şaşırarak soludu. Hani adımının temposunu bozmadan, «Şimdi başlıyor,» diye mırıldandı. Sıcağın içinden çabucak geçtiler. Biraz ilerde hava tersine pek soğuk oluverdi. Centaine ürperdi, branda bluzuna daha bir sıkı sarındı.</p>

        <p>Vadi kıvrılıyor, gidiyordu. Onlar kumulun yamacına pek yakın ilerlemekteydiler. Bir köşeyi dönünce çöl soluğunu onlara doğru bir kere daha üfledi.</p>

        <p>«Uzaklaşma, Nam çocuk.» Ama bu sıcakta öyle bir yapışkanlık, öyle bir ağırlık vardı ki, Centaine kendini bir lav akımına giriyor sandı. Geceyarısı, ortalık Mort Homme'daki kalorifer dairesinden daha sıcaktı. Havayı ciğerlerine çekti, sıcağın vücuduna girip içeriyi istila ettiğini hissetti. Dışarı verdiği her solukta, vücudundaki nemin o sıcak tarafından hırsız gibi çalındığını seziyordu.</p>

        <p>Bir tek kere, kısacık durdular, yumurta şişelerin birinden su içtiler. Hani ile Owa, Centaine'in yumurtayı dudaklarına götürüşünü dikkatle seyrediyorlardı. Ama artık ikisinin de onu uyarmalarına gerek yoktu.</p>

        <p>Gökyüzü ağarmaya başladığında Owa adımlarını biraz yavaşlattı, bir iki kere durup vadiyi dikkatli bakışlarla süzdü. Besbelli günü geçirmek üzere konaklayacak bir yer seçmeye çalışıyordu. Sonunda durdukları zaman dimdik bir kum tepesinin dibindeydiler.</p>

        <p>Ateş yakacak malzeme yoktu. Hani yosuna sarılmış kuru balıklardan birini Centaine'e uzattı ama Centaine yiyemeyecek kadar yorgundu. Hem şimdi yemek, belki gün boyu onu susatır diye korkuyordu. Yumurta şişeden kendine düşen suyu içti, sonra yorgun bir tavırla ayağa kalktı, ötekilerden biraz uzağa yürüdü. Çömeldiği anda Hani tiz bir çığlık attı, hızla ona doğru ilerledi.</p>

        <p>«Hayır,» diye tekrarladı. Centaine utanmış, aklı da karışmıştı. Yaşlı kadın torbasında biraz arandı, kurumuş ağaç kabuğundan çanağı ona uzattı.</p>

        <p>«İşte, bu...» diyordu bir yandan. Centaine hala anlayamıyordu. İhtiyar kadın bezgin bir tavırla kabı tekrar kaptı, kendi bacakları arasında tutup içine işedi.</p>

        <p>«Al, yap!» Kabı tekrar Centaine'e uzattı.</p>

        <p>«Yapamam, Hani, herkesin önünde olmaz,» diye itiraz etti Centaine.</p>

        <p>«Owa, buraya gel,» diye seslendi Hani. «Göster çocuğa.»</p>

        <p>Yaşlı adam kalkıp geldi, Hani'nin gösterisini gürültüyle tekrarladı.</p>

        <p>Centaine tüm utancına rağmen biraz imrenmekten kendini alamadı. «Ne kadar daha rahat!» diye düşünüyordu.</p>

        <p>«Şimdi yap!» Hani kabı tekrar uzattı, Centaine bu sefer söz dinledi. İki ihtiyar ona cesaret vermeye çalışırken başını çevirdi, ortak kaba kendi katkısını da sundu. Hani kabı bir zafer edasıyla alıp uzaklaştı.</p>

        <p>«Çabuk ol. Nam çocuk!» diye işaret etti ona. «Güneş neredeyse doğacak.» Centaine'e kumlarda nasıl hendek kazılıp içine yatılacağım gösterdi.</p>

        <p>Güneş kumulun vadiye bakmayan yamacına vurdu, ışığının sıcaklığı aynadan yansır gibi onları buldu. Onlar şerit gibi ince gölgede, siperleri içinde yatmayı sürdürdüler.</p>

        <p>Güneş yükseldi, kumul gölgesi küçüldü. Sıcaklık arttı, vadiyi gümüş rengi seraplarla doldurdu, kum tepeleri dansetmeye, kumlar şarkı söylemeye başladılar. Alçak ama sürekli bir titreşimdi. Sanki çöl dev bir yaylı sazın ses kutusuydu. Ses yükseliyor, alçalıyor, sonra tekrar başlıyordu.</p>

        <p>«Kumlar şarkı söylüyor,» dedi Hani ona alçak sesle. Centaine anladı. Kulağını yere dayayıp yattı, çölün o garip ve harikulade müziğini dinledi.</p>

        <p>Sıcak daha da arttı, Centaine San'ları taklit ederek branda şalını başına örttü, sessizce yattı. Uyunamayacak kadar sıcaktı. Garip bir komaya girdi, sıcak dalgalarıyla yüksele alçala, deniz üzerindeymiş gibi bir yolculuğa başladı.</p>

        <p>Ortalık daha bile ısındı. Güneş tepeye gelince gölge yokoldu, o amansız ışınlardan korunacak bir yer kalmadı. Centaine yaralı bir hayvan gibi soluyarak yattı. Her kısacık soluk boğazını yakıyor, vücudundaki gücü tüketiyordu.</p>

        <p>«Bundan beter olamaz,» dedi kendi kendine. «Bu en sonu.</p>

        <p>Yakında serinlemeye başlayacak.»</p>

        <p>Yanılmıştı. Sıcak daha da arttı, çöl işkence altında bir hayvan gibi tıslayıp titreşti. Centaine göz bebeklerinin yanmasından korkarak gözünü bile açmadı.</p>

        <p>Yaşlı kadının kıpırdadığını duydu, örtüsünün ucunu kaldırıp baktı. İdrar kabına dikkatle kum atıyordu. Sonra Centaine'in yattığı yere yaklaştı, ıslak kumları onun haşlanıp duran teni üzerine sıvadı.</p>

        <p>Bu serin temas Centaine'in rahatlayarak soluk vermesine yol açtı. Daha o kumlar kuruyamadan Hani sığ hendeğe biraz kuru kum attı, Centaine'i gömdü, örtüyü başının üzerine örttü.</p>

        <p>«Sağol, Hani,» diye fısıldadı Centaine. Yaşlı kadın kocasını örtmek üzere uzaklaştı.</p>

        <p>Teninde ıslak kumlarla, üzerinde de koruyucu tabakayla, Centaine çölün o en sıcak saatlerine dayanmayı başardı. Derken yine o Afrika beklenmezliğiyle, yanaklarına değen sıcağın değiştiğini hissetti. Güneş artık öyle bembeyaz değildi. Tereyağı tonuna dönüşmüştü.</p>

        <p>Gece bastırırken yataklarından kalkıp silkindiler, kumlarını döktüler. Sularını hemen hemen dinsel bir saygıyla içtiler. Centaine yine yemek yiyemedi. Owa öne düştü, yola koyuldular.</p>

        <p>Bu sefer gece yolculuğu Centaine için bir yenilik sayılmıyordu. Çevredeki esrarengiz gölgeler artık hayran olunacak varlıklar değil, yalnızca bu meşakatli yolculuğun işaret taşlarıydı.</p>

        <p>Ayağının altındaki toprak karakter değiştirdi. Eskiden ayaklarını sürüklemesine yol açan yumuşak ve gevşek bir kumken, şimdi sımsıkı, mika gibi yamyassı oldu. Üzerinde 'çöl gülü' denilen çiçeksi kristaller bıçak gibi keskindi. Branda sandaletlerini kesip parçalıyordu. Durup onları yeniden bağlamak zorunda kaldı. Derken düzlükten ayrılıp alçak bir kumulu aştılar. Tepesine vardıklarında önlerinde ikinci bir vadi gördüler.</p>

        <p>Owa ne adımını yavaşlattı ne de kararsızlık gösterdi. Centaine bu kum dağlarının rüzgarlar önünde yürüyüp yer değiştirebileceğini, durmadan biçim değiştirebileceğini, güvenilmez olduklarını hissediyordu ama minik adam tıpkı usta bir denizcinin akıntılarda seke seke ilerlemesi gibi onların arasından yoluna devam etti.</p>

        <p>Çölün sessizliği Centaine'in kafasına erimiş balmumu gibi giriyordu. İşitme duyusunu köreltiyor, kulak zarlarını derin bir yoklukla dolduruyor, kız kendini sanki kulaklarına deniz kabukları tutuyormuş gibi hissediyordu.</p>

        <p>«Bu kum hiç bitmeyecek mi?» diye sordu kendi kendine.</p>

        <p>«Burası bir kumullar kıtası mı?»</p>

        <p>Şafak sökerken durdular, güneşin saldırısına karşı savunmalarını hazırladılar. Günün en sıcak saatlerinde Centaine yine sığ, mezara benzer yatağında, sidikli kumla sıvanmış durumda yatıyordu. Bebeğinin içinde daha kuvvetle hareket ettiğini hissetti. Sanki o da sıcakla, susuzlukla mücadele ediyordu.</p>

        <p>«Sabır, sevgilim,» diye fısıldadı ona. «Gücünü sakla. Bu diyarın öğreteceği dersleri öğrenmemiz gerek. Bir daha böyle ıstırap çekmemek için. Bir daha asla.»</p>

        <p>O akşam kumlardan kalktığında bebeğin hatırı için biraz kuru balık yedi ama tam korktuğu gibi susuzluğu daha arttı.</p>

        <p>Yine de verdiği kuvvet gece yolculuğuna dayanmasını sağladı.</p>

        <p>Yüksek sesle konuşmaya kuvvet harcamıyordu. Üçü de enerjilerini ve vücut nemlerini koruma çabasındaydılar. Gereksiz hiçbir kelime söylemiyor, hiçbir hareket yapmıyorlardı. Centaine gökyüzünün kendini yenileyişine baktı. Michael’ın yıldızını kendininkinden ilerde görebiliyordu hala.</p>

        <p>«Lütfen bitsin artık,» diye yakardı onun yıldızına. «Çabuk bitsin. Daha ne kadar devam edebilirim, bilemiyorum.»</p>

        <p>Ama bitmedi. Geceler daha uzuyordu sanki. Kumlar daha derinleşiyor, ayakları da çok gömülüyor, her geçen gün hava bir öncekine göre daha sertleşiyor, güneş tepelerine demircinin çekici gibi inip duruyordu.</p>

        <p>Centaine artık günleri ve geceleri sayamadığını gördü.</p>

        <p>Hepsi birleşmiş, bir tek "upuzun sıcak ve susuzluk cehennemi olarak uzuyordu.</p>

        <p>«Beş gün mü, altı mı, yoksa yedi mi?» diye düşündü dalgın dalgın. Sonra boş yumurta şişelerini saydı. «Altı olmalı,» diye karar verdi. «Yalnızca iki dolu şişemiz kalmış.»</p>

        <p>Centaine'le Hani torbalarına birer dolu şişeyi koydular, yükü eşit olarak paylaştılar, sonra kuru balıkların sonuncularını yediler, gece yolculuğuna başlamak üzere ayağa kalktılar, ama bu sefer hemen yola koyulmadılar.</p>

        <p>Owa bir süre doğuya doğru baktı, başını bir şey dinliyormuş gibi yavaşça sağa sola çevirdi, Centaine ilk defa olarak onun başını tutuşunda hafif bir güvensizlik hissetti. Derken Owa alçak sesle şarkı söylemeye başladı. Centaine bu sesi artık Owa’nın hortlak sesi olarak tanıyordu</p>

        <p>«Ey, Aslan Yıldızının ruhu!» diyerek Büyük Ayı'nın içindeki Sirius yıldızına baktı. «Burada bizi tek görebilen sensin. Öteki ruhların hepsi şarkı söyleyen kumlardan kaçıyor. Biz yalnızız. Bu yolculuk da gençliğimde hatırladığımdan daha zorlu çıktı. Yol gözükmüyor, büyük Aslan Yıldızı. Ama senin gözün parlaktır. Akbaba gibi her şeyi görür. Bize yol göster, yalvarırım sana Yolumuzu aç bize.»</p>

        <p>Sonra Hani'nin torbasındaki yumurta şişesini aldı, kapağını çekti, kumlara biraz su akıttı. Sular kumda küçük toplar gibi kaldılar. Centaine'in boğazından inler gibi bir ses çıktı, kız dizüstü çöktü.</p>

        <p>«Görüyorsun, Büyük Yıldız'ın ruhu, suyumuzu seninle paylaşıyoruz,» diye bir ezgi tutturdu Owa. Sonra yumurtanın tıpasını kapattı. Ama Centaine gözünü yerdeki ıslak toplardan ayırmaksızın tekrar inledi.</p>

        <p>«Sus, Nam çocuk,» diye fısıldadı Hani. «Özel bir şans elde etmek için bazen değerli bir şey vermek şarttır.»</p>

        <p>Centaine'i bileğinden yakaladı, yavaşça çekip ayağa kaldırdı, sonra sonu gelmez kumullar arasında ilerlemeye başlayan Owa'yı izledi.</p>

        <p>Sessizlik kulaklarını sağır eder, sırtındaki yük onu çökertmeye uğraşırken Centaine mücadele edip ilerledi. Tüm yön ve mesafe kavramları bir kere daha körelmişti. Önündeki iki gölgeden başka hiçbir şey görmüyordu.</p>

        <p>Öyle apansız durdular ki Centaine, Hani'ye çarptı. Kadın onu tutmasa yere düşecekti Hani onu yavaşça yatırdı, yanyana uzandılar.</p>

        <p>«Ne...» diye başlayacak oldu Centaine. Hani elini onun ağzına kapayıp susturdu.</p>

        <p>Owa yanlarında yatıyordu. Centaine susunca elini uzatıp üzerinde yattıkları kumulun dibini gösterdi.</p>

        <p>İkiyüz kadem kadar aşağıda, kumulun bittiği yerde dümdüz bir ova başlıyordu. Ayın gümüş ışığında pırıl pırıldı. Centaine'in görebildiği yere kadar uzanıyordu. Yamyassı, sonsuz bir ovaydı. Kumulları artık geride bırakmış olabileceklerini düşününce içine bir umut doldu. Bu ovada çoktan ölmüş ağaçların iskeletleri duruyordu. Ay ışığında cüzzamlı gibi griydiler.</p>

        <p>Aldırmaz gökyüzüne kıvrık dallarını dilenir gibi uzatıyorlardı. Bu garip manzara Centaine'in içinde batıl bir ürperti uyandırdı. İri, biçimsiz bir gölge, o eskiden kalma ağaçlar arasından bir mitoloji canavarı gibi geçtiğinde titredi, Hani'ye daha da sokuldu.</p>

        <p>San'ların ikisi de tasması tutulmuş av tazıları gibi heyecanla titriyorlardı. Hani, Centaine'in elini sarstı, sessizce parmağıyla işaret etti. Centaine'in bakışları odaklaştı, orada ilk gördüğünden başka canlıların da olduğunu farketti. Beş tanesini sayabiliyordu.</p>

        <p>Owa yan yatmış durumda yine o av şarkısına başladı. Yayının gerginliğini denedi, başındaki banttan iki ok seçti, Hani'ye bir işaret yaptı, sonra kumuldan aşağıya doğru süzülmeye başladı. Gökyüzüne karşı görülmeyecek yere gelince ayağa kalktı, gölgelere doğru kaydı, inişli çıkışlı kumların arasında gözden kayboldu.</p>

        <p>İki kadın tepenin hemen gerisinde yatmayı sürdürdüler.</p>

        <p>Gölgeler kadar sessiz ve hareketsizdiler. Centaine bu eski kıtanın her canlıdan beklediği o hayvansal sabrı yavaş yavaş öğreniyordu. Gökyüzü günün ilk ışıklarının vaadiyle aydınlanmaya başladı. Artık ovadaki canlıları daha belirgin biçimde görebiliyordu.</p>

        <p>İri antiloplardı bunlar. Dört tanesi sessiz yatıyor, içlerinde en iri olan bir tanesi biraz ilerde duruyordu. Centaine onu sürünün başı olan erkek olarak düşündü. Omuz yüksekliği Bulut kadar vardı. Boynuzları harikuladeydi. Uzun, dümdüz ve gaddar. Centaine vaktiyle, onikinci doğum gününde babası onu Cluny müzesine götürdüğü zaman gördüğü La Dame à la Licorne halısını hatırladı</p>

        <p>Işık güçlendi, hayvan koyu dut renginde parıldadı. Yüzünde daha da koyu renkli çizgiler vardı. Karo biçiminde desenler oluşturuyordu bu çizgiler. Gururlu bir hayvandı.</p>

        <p>Soylu başını Canteine'in yattığı tarafa doğru çevirdi, boru gibi kulaklarını uzattı, koyu renk, çalı gibi kuyruğunu tedirgin tedirgin salladı. Hani elini Centaine'in koluna dayadı, ikisi birlikte sindiler. Hayvan onlardan tarafa uzun uzun baktı. Mermer bir heykel gibi hareketsizdi. Ama kadınların ikisi de kıpırdamadı. Sonunda hayvan başını eğdi, ovanın yumuşak toprağını ön ayaklarıyla eşelemeye koyuldu.</p>

        <p>«Ya, evet! Kaz da bitkilerin tatlı kökünü bul koca boğa!» diye düşündü Owa içinden. «Başını kaldırma, iyi beslen! Sana öyle bir dans sunacağım ki, tüm hemcinslerin imrenecek!»</p>

        <p>Owa hayvandan yüzelli adım kadar ilerde yatıyordu. Okun menzilinden hala pek uzaktaydı. Kumul vadisinin gölgesinden bir saat kadar önce çıkmıştı. Bunca zamanda ancak beş yüz adım yaklaşabilmişti.</p>

        <p>Ovanın yüzeyinde hafif bir oyuk vardı. Bir el derinliğinden fazla değildi. Ama Owa alacakaranlıkta o keskin avcı gözleriyle onu görmüş, hemen içine kaymıştı. Amber renkli bir yılana benziyordu. Tıpkı yılan gibi de karnı üzerinde, dalgalana dalgalana, sessizce ilerlemekteydi. Bir yandan bu avı karşısına çıkaran Aslan yıldızına dualar ediyordu.</p>

        <p>Hayvan birden başını kaldırdı, kuşkuyla çevresine bakındı.</p>

        <p>Kulaklarını iki yana faraş gibi açmıştı.</p>

        <p>«Korkma, tatlı boğa!» dedi Owa içinden. «Sen bitkinin kökünü kokla. Bırak yüreğin sakinleşsin yine.»</p>

        <p>Dakikalar uzadı, hayvan burun deliklerinden ufacık, balonlu bir soluk verdi, başını eğdi. Dişilerden kurulu haremi onu rahat pozlarda uzanmış seyrediyorlardı. Geviş getirirken çeneleri oynamaktaydı.</p>

        <p>Owa öne doğru kaydı. Hendeğin yassılmış kenarından daha alçak bir düzeyde ilerliyor, hiç görünmüyordu. Kendini toprakta dizleri ve kalçalarıyla, ayak parmaklarıyla itmekteydi.</p>

        <p>Hayvan topraktaki kökü nihayet çıkarmıştı. Gürültülü biçimde çiğneyip duruyordu. Ön ayağını üzerine bastırıyor, bir parçayı ısırıp koparıyordu. Owa aradaki mesafeyi dikkatli, sabırlı bir inatla kapamaktaydı.</p>

        <p>«İyi beslen, tatlı boğa! Sen olmazsan üç insan ve bir de doğmamış çocuk yarın güneş altında ölecek. Sakın kaçma, iyi yürekli boğa. Biraz daha kal. Birazcık daha.»</p>

        <p>Artık cesaret edebileceği kadar yaklaşmıştı ama hala epey uzakta sayılırdı. Hayvanın sağrısı sert, kürkü kalındı. Ok hafif ve inceydi. Ucu kemikten olduğundan, demir uçlu oklar kadar sivri de değildi.</p>

        <p>«Aslan Yıldızının ruhu, bizden yüz çevirme,» diye yakardı Owa. Sol elini havaya kaldırdı ufacık, solgun bir avuç boğaya doğru döndü.</p>

        <p>Hemen hemen bir dakika boyunca hiçbir şey olmadı, sonra hayvan yerden çıkmışa benzeyen vücutsuz eli gördü, başını kaldırıp ona baktı. Tehlikeli olamayacak kadar küçük gibiydi.</p>

        <p>Bir dakikalık sessizlikten sonra Owa parmaklarını, kışkırtırcasına kıpırdattı, hayvan burun deliklerinden hava verdi, başını uzattı, kokuyu almaya çalıştı. Owa rüzgar altındaydı. O aldatıcı sabah güneşini de arkasına almıştı.</p>

        <p>Elini yine hareketsiz tuttu, sonra ağır ağır indirdi, yanına uzattı. Hayvan ona doğru bir iki adım attı, birden döndü... bir iki adım daha attı. Meraklanmıştı. Kulaklarını öne doğru uzatıyor, Owa’nın soluk almadan yatmakta olduğu ufacık hendeğe bakıyordu. Derken merakını yenemedi, bir kere daha ilerledi ve Owa’nın menziline girmiş oldu.</p>

        <p>Yılan sokması gibi ani bir hareketle Owa yan döndü, yayını yanağına dayayıp nişan aldı ve okunu fırlattı. Ok aradaki mesafeyi bir arı gibi aldı, hayvanın desenli yanağına tokat gibi bir sesle saplandı, dikenleri kulağın altına takıldı.</p>

        <p>Hayvan bir batma duygusuyla şahlandı, olduğu yerde döndü.</p>

        <p>Haremindeki dişiler kum yastıklarından bir anda fırlayıp dört nala kalktılar, tüm sürü koşan erkeğin peşinden uzaklaşmaya başladı. Kuyruklarını sallıyor, peşlerinden bir toz bulutu kaldırıyorlardı.</p>

        <p>Erkek hayvan başını sallıyor, yanağından sarkan oktan kurtulmaya çalışıyordu. Yolunu bilerek saptırıp başını yan tarafını ölü ağaçlardan birinin gövdesine sürttü.</p>

        <p>«Derine bat!» Owa ayaktaydı. Zıplıyor, bağırıyordu. «Tutun, ey sevgili ok! Owa’nın zehirini onun kalbine taşı. Hızlı taşı, küçük ok!»</p>

        <p>Kadınlar kumuldan koşarak inip onun yanına geldiler,</p>

        <p>«Ah, ne kurnaz bir avcı,» diye kocasını alkışladı Hani. Centaine soluk soluğaydı. Ama sürünün karanlık ovada çoktan gözden kaybolduğunu görünce hayal kırıklığına uğradı. Şafağın alaca karanlığında hiç görünmüyorlardı.</p>

        <p>«Gittiler mi?» diye sordu Hani'ye.</p>

        <p>«Bekle,» dedi yaşlı kadın. «Takip etmek birazdan. Bak şimdi. Owa sihir yapmak.»</p>

        <p>İhtiyar adam silahlarını bir kenara bırakmış, yalnızca oklarından iki tanesini hayvanın boynuzlarına benzeyecek biçimde başındaki banda takmıştı. Ellerini hayvanın kulakları gibi başının iki yanına dayadı, duruşunu, başını tutuş biçimini değiştirdi. Burun deliklerinden hava verdi, yeri ayağıyla eşeledi. Centaine'in bakışları altında antilop oldu çıktı. Taklit öyle kusursuzdu ki Centaine sevinçle ellerini çırptı.</p>

        <p>Owa hayvanın havaya kaldırılan eli görmesinden başlayıp bir pantomim yapmaya koyuldu, o ele yavaşça yaklaştı, sonra okla vuruldu. Centaine bir déjà vu duygusuna kapıldı. Sahne o kadar iyi canlandırılıyordu ki!</p>

        <p>Owa tıpkı antilop gibi dört nala koşmaya başladı ama çok geçmeden zayıf düşüp sendeledi. Soluk soluğaydı. Başı sarkıyordu. Centaine yaralı hayvana karşı bir acıma duygusu hissetti. Aklına Bulut geldi. Gözlerine yaşlar doldu. Hani ise el çırpıyor, cesaret verici sesler çıkarıyordu.</p>

        <p>«Öl, koca boğa... öl ki biz yaşayalım!»</p>

        <p>Owa geniş bir daire çizdi. Boynuzlu başı taşıyamayacağı kadar ağır gelmeye başlamıştı. Yere çöktü, zehir kana karışırkenki debelenmeleri canlandırdı.</p>

        <p>Her şey son derece inandırıcıydı. Centaine artık karşısında minik San'ı değil, o hayvanı görüyordu. Owa’nın yaptığı bu büyünün etkisinden bir an için hiç kuşku duymadı.</p>

        <p>«Ah!» diye bağırdı Hani. «Düştü. Koca boğanın işi bitti!»</p>

        <p>Centaine de ona tümüyle inandı.</p>

        <p>Yumurta şişeden su içtiler, sonra Owa ölü ağaçların birinden bir dal kırdı, ucunu sivriltti, cebinde taşıdığı bufalo kemiğinden yontulmuş mızrak başını geçirebilecek hale getirdi, bu ağır silahı eline aldı.</p>

        <p>«Hayvanı izlemenin zamanı geldi,» diye duyuruda bulundu, ovanın ortasından yola koyuldu.</p>

        <p>Centaine'in ilk sezgisi doğruydu. Kumul bölgesi artık bitmişti. Ama karşılarında uzanan ova da bir o kadar ürkütücüydü.</p>

        <p>Ölü ormanın o garip görünümü pek gerçek dışı, pek öbür dünyasaldı. Acaba bu orman ne zaman öldü diye merak etti, bu ağaçların belki de bin yıldır burada böyle duruyor olabileceğini düşününce ürperdi. Kupkuru hava onları oldukları gibi korumuş olabilirdi. Tıpkı firavun mumyaları gibi.</p>

        <p>Owa hayvan sürüsünün izini sürmekteydi. Çakıllı tabanda Centaine hiçbir iz göremezken, minik San güvenli adımlarla yolunu bulabilmekteydi. Bir tek kere durdu, hayvanın sürtündüğü bir ağacın dibinde yatmakta olan ok çubuğunu aldı.</p>

        <p>«Bak. Fırçası yapışmış.»</p>

        <p>Okun başı yoktu. Owa bunu bilerek böyle planlamıştı. Oklar iki kısımdan oluşuyordu. Zayıf eklem, tam zehirli kısmın gerisindeydi. Kolayca kopup düşsün diye.</p>

        <p>Işık hızla arttı. Centaine'in önünde yürümekte olan Hani sopasıyla işaret etti. Centaine önce bir şey göremedi. Sonra kurumuş asmayı gördü. Birkaç kahverengi yaprağı toprağın üzerinde yatıyordu. Kıyıdan ayrıldıklarından beri ilk gördükleri canlı bitki izi buydu.</p>

        <p>Artık nereye ve nasıl bakacağını bildiği için daha başka bitkileri de görmeye başladı. Kahverengi, kavrulmuş ve önemsizdiler ama, altlarında neyin yattığını tahmin edecek kadar tanımıştı çölü. İncecik, gümüş rengi çöl otlarını görünce keyfi biraz daha yerine gelir gibi oldu. Kumullar geride kalmıştı. Toprak tekrar canlanmak üzereydi.</p>

        <p>Sabah rüzgarı güneş ufuktan yükseldikten sonra da esmeyi sürdürdü. Sıcak artık kumul bölgesindeki kadar bezdirici değildi. San'ların davranışı daha hafif, daha gamsızdı. Hani ikide bir, «Artık iyi, yakında yemek, içmek,» diye cesaret vermese bile, Centaine yolculuğun en kötü kısmını aşmış olduklarını zaten biliyordu. Gözlerini kısıp eliyle siper etmesi gerekiyordu.</p>

        <p>Mika uçlarından, parlak çakıllardan, çok fena yansıyordu ışıklar. Gökyüzü sabunlu gibi bir aydınlığa dönüşmüştü. Ufuk çizgisi eriyip yok oluyordu.</p>

        <p>İlerde yatan bir cisim gördü Centaine. Onün ötesinde dört dişi antilop, düşen erkeklerine sadakat gösteriyor, uzaklaşmadan oralarda dolaşıyorlardı ama korku içindeydiler. Yaklaşan insanlar bir mile varınca dişiler nihayet erkeği terkettiler, titreşen sisin içine doğru dört nala uzaklaştılar.</p>

        <p>Erkek tam Owa’nın taklidini yaptığı pozda yatıyordu. Soluyordu. Dermansızdı. Başını sağa, sola çeviriyor, koca boynuzlarını sallıyordu. Gözlerinde yaşlar parıldamaktaydı. Kirpikleri güzel bir kadının kirpikleri gibi uzun ve kıvrıktı. Owa yaklaşırken kendini korumaya çalıştı, aslanı bile delebilecek güçteki boynuzlarını havada çevirdi, sonra başı yine düştü.</p>

        <p>Owa dikkatle onun çevresinden dolaştı. Hayvanın yanında öyle güçsüz ve ufacık görünüyordu ki! Bir fırsat arıyordu kendine. Mızrağı elinde hazırdı. Hayvan yarı felçli vücudunu bu sefer ona doğru çevirdi. Okun başı kulak altındaki yaradan hala sarkıyordu. Yüzünün güzelim desenleri zehirli yaradan akan pıthılaşmış kan izleriyle doluydu.</p>

        <p>Centaine yine Bulut'u hatırladı. Bu ıstırabın çabuk son bulmasını istiyordu. Torbasını yere koydu, eteğinin belini açtı, onu matador pelerini gibi tuttu, yaralı hayvanın karşısından, Owa’nın ters tarafından ilerledi.</p>

        <p>«Hazır ol, Owa, hazır ol!» Hayvan Centaine'in sesine döndü.</p>

        <p>Centaine eteği hayvanın üzerine fırlattı, hayvan ona doğru atıldı, boynuzları havayı kılıç gibi yardı, hayvan Centaine'e doğru sürüklendi, dev ayaklarıyla toz kaldırdı, Centaine çevik bir hareketle yana sıçradı.</p>

        <p>Hayvanın dikkati dağılınca Owa ileri atıldı, mızrağını yaralı avının boğazına sapladı, kıvırarak bastırdı, şah damarı aradı.</p>

        <p>Parlak atar damar kanları güneş altına kırmızı bir fiskiye gibi fışkırdı, Owa geri sıçradı, onun ölüşünü seyretti.</p>

        <p>«Teşekkürler, koca boğa! Bizi yaşattığın için teşekkürler!»</p>

        <p>Yardımlaşarak hayvanı sırtüstü çevirdiler. Owa taş bıçağıyla kesmeye hazırlanırken Centaine çakısını açıp ona uzattı.</p>

        <p>Owa kararsızlık gösterdi. Daha önce bu güzel silaha hiç dokunmamıştı. Dokunursa parmaklarına yapışacağından bir daha ondan ayrılmayacağından korkuyordu.</p>

        <p>«Al, Owa.» diye zorladı onu Centaine. O hala kararsız kaldı. Çakıya çekingen bir saygıyla bakıyordu. Centaine birden içgüdüsel bir sezgiyle Owa’nın kendisine düşmanlığının nedenini hissetti.</p>

        <p>«Bıçağı istiyor. İçi gidiyor ona.»</p>

        <p>Neredeyse gülecekti ama kendini tuttu. «Al, Owa!» İhtiyar adam yavaşça uzandı, çakıyı onun elinden aldı.</p>

        <p>Parmakları arasında sevgiyle çevirdi, bıçağını okşadı, sonra baş parmağıyla denedi.</p>

        <p>«Ai! Ai!» diye bağırdı. Çelik deriyi yarmış, baş parmağından kan çıkarmıştı. «Ne silah! Bak, Hani!» Kesilmiş parmağım gururla gösterdi. «Bak, ne kadar keskin!»</p>

        <p>«Benim budala kocam! İnsan avı keser, avcıyı değil!»</p>

        <p>Owa bu şakaya keyifle güldü, işine eğildi. Hayvanın husyelerine sol eliyle sarıldı, dışarı çekti, bir tek darbede kesti çıkardı.</p>

        <p>«Ai! Ne kadar keskin!» Husyeyi kenara koydu. Bunlar kömür ateşinde ızgara edilince nefis olurdu. Dışındaki deri torbası da ok başlarını, ufak tefek değerli şeyleri taşımak için işe yarardı.</p>

        <p>«Bacaklar arasından yaradan başlayıp deriyi azıcık, yukarı doğru yardı. Bıçağı yatık tutuyor, karın boşluğunu delmemeye çalışıyordu. İşaret parmağını deri altına sokarak yönlendiriyordu bıçağı. Kollar arasına geldi, boyun altına ilerledi, çenenin ucunda durdu. Hayvanın boynuna halka halinde çizikler yaptı, sonra dört bacağın birleşme yerlerinde halkaları ve bacakların içlerini yardı, en sonunda ilk uzun kesiğe tekrar vardı. Kadınlar derinin ucuna asılıp çekerken Owa yumruğunu deri altındaki beyazlığa daldırıyor, ayırıyordu. Postu yüzdüler, tek parça halinde çıkardılar. Ayrılırken yumuşak, yırtılma sesine benzer bir ses çıkardı. Kürklü tarafı toprağa gelecek biçimde yere yaydılar.</p>

        <p>Sonra Owa karın boşluğunu açtı. Cerrah gibi dikkatli çalışıyordu. Bağırsak tomarını bin zorlukla çıkarıp postun üzerine koydu.</p>

        <p>Hani hemen çevreden o solgun, ince çöl otlarını topladı. Bu iş için epey dolaşması gerekmekteydi. Otlar seyrek ve dağınıktı. Çabucak döndü, otları bir kabın ağzına döşedi. Bu arada Owa hayvanın ilk midesini yardı, içindeki kuşkulu sıvıdan iki avuç dolusu aldı. Sindirilmemiş otlardan sular damlıyordu. Daha Owa sıkmadan damlamaya başlamıştı.</p>

        <p>Hani'nin otlarını süzgeç gibi kullanan Owa, kabı o sıvıyla doldurdu, sonra iki eliyle kaldırıp dudaklarına götürdü. Doya doya içti. Gözlerini keyifle yumuyordu. Kabı indirince geyirdi, sırıtarak Hani'ye uzattı. O da gürültüyle içti, geyirdi, güldü, ağzını elinin tersiyle silip kabı Centaine'e geçirdi.</p>

        <p>Centaine soluk, yeşilimsi kahverengi sıvıya baktı. «Alt tarafı sebze suyu,» diye avuttu kendini. «Daha çiğnememiş, mide sularıyla karışmamış...» Kabı ağzına kaldırdı.</p>

        <p>Sandığından çok daha kolaydı. Sebze çorbasına benziyordu. Sonradan ağızda hafif bir acılık bırakıyordu. Boş kabı tekrar Owa'ya uzattı, o midedeki suyun geri kalanını da kaba aktardı. Centaine onu seyrederken gözünün önüne Mort Homme'daki sofra, üzerindeki gümüş çatal bıçaklar, kristaller ve Sevres porselenleri geldi. Anna'nın çiçekleri onca özenle yerleştirişini, şarabın ısısına nasıl önem verdiklerini, etin pembe pişmesine nasıl itina ettiklerini hatırladı, yüksek sesle güldü. Mort Homme'dan çok, çok uzaklardaydı şu anda.</p>

        <p>İki San onun neye güldüğünü hiç anlayamadan onunla güldüler, o sıvıdan hep birlikte tekrar tekrar içtiler.</p>

        <p>«Çocuğa bak,» dedi Hani kocasına. «Şarkı söyleyen kumların orada korkmuştum onun için. Ama bak, yağmur görmüş çöl çiçekleri gibi açıverdi yeni baştan. Kuvvetli kız. Ciğeri aslan ciğeri. Öldürme sırasında nasıl yardım etti, gördün mü? Hayvanın gözünü kendi tarafına çekti.» Hani başını salladı, güldü, geyirdi. «Sağlam bir oğul doğuracak... sen Hani'ye inan... yaman bir oğlan olacak.»</p>

        <p>Owa midesi sularla dolu, memnun memnun sırıttı. Tam kabullenmek üzereyken parmakları arasındaki bıçağı yere düşürdü, gülümsemesi yokoldu.</p>

        <p>«Budala kadın, tavuk gibi aptal aptal konuşuyorsun, et burada bozuluyor.» Bıçağı hemen kaptı. Kıskanmak onun yapısına öyle yabancı bir duyguydu ki, mutsuzluğunun nedenini anlayamıyordu Owa. Ama çakıyı kıza geri verme fikri, içini öfkeyle dolduruyordu. Kaşlarını çattı, bir yandan keserken ince et şeritlerini ağzına atıp çiğ çiğ çiğnemeye koyuldu.</p>

        <p>Güneş çeyrek yolu almışken ölü ağaçlardan birinin dallarını yığıp ateşi yakmışlardı. Etler çabucak kararıp kuruyuverdi.</p>

        <p>Yenemeyecek kadar sıcaktı. Hani ile Centaine ıslak postu ölü dalların üzerine yayıp çadır bozuntusu bir çardak kurdular, güneşten korunmaya uğraştılar. Vücutlarından demin içtikleri mide suları buharlaşmaya başladı.</p>

        <p>Güneş batarken Owa ateşin kuru dallarını kaptı, onlardan bir kıvılcım çıkarmaya uğraştı. Centaine sabırsız bir hareketle dalları onun elinden çekti. O zamana kadar San'lara karşı bir çekingenlik duyuyor, kendi insiyafitini kullanamayacak kadar yetersiz hissediyordu. Ama kumulları açtıktan sonra, hele de avda yardım ettikten sonra ona da bir ataklık gelmişti. Dalları yere koydu, çakıyla çakmak taşını eline aldı. San'lar ilgiyle bakıyorlardı.</p>

        <p>Centaine kuru dallara doğru bir kıvılcım fiskiyesi püskürttü, hemen eğilip alevlere üfledi. San'lar şaşkınlık ve telaşla bağrıştılar, batıl bir dehşetle geri çekildiler. Ancak ateş iyice yanmaya başladığı zaman onlara bir güven geldi. Tekrar yanaştılar, çeliğe ve çakmak taşına hayran hayran baktılar. Centaine'in eğitmenliğiyle Owa nihayet kıvılcım çıkarmayı öğrendi.</p>

        <p>Sevinci coşkun ve çocuksuydu.</p>

        <p>Gece bastırıp onları güneşin sıcağından kurtarınca kendilerine bir ziyafet hazırladılar. Karaciğeri, bağırsakların çevresindeki yağa sardıkları böbrekleri ızgara ettiler. Kadınlar ateşin başında çalışırken Owa da antilopun ruhu için adadığı dansı yaptı, gençliğindeki kadar yükseklere zıpladı, şarkısını da sesi iyice kısılıncaya kadar sürdürdü. Sonra o da ateşin başına çömeldi, üçü birlikte yemeğe başladılar.</p>

        <p>San'lar yağları çenelerinden göğüslerine damlata damlata yiyorlardı. Mideleri şişip dışarıya sarkıncaya kadar yediler. Centaine tıka basa doyup sofradan çekildikten sonra onlar hala yemeye devam ettiler.</p>

        <p>Arada sırada Centaine onların da doyduğuna inanacak oluyordu. Çeneleri yavaşlıyor, gözleri uykulu baykuşlar gibi bakıyordu. Owa iki elini şiş midesine dayıyor, tek kalçası üzerine devriliyor, buruşuk suratını daha buruşturup homurdanıyor, sonunda barsağındaki gazı gürültüyle dışarı atmayı başarıyordu.</p>

        <p>Ateşin karşı tarafından Hani ona aynı derecede kulak tırmalayıcı bir çığlıkla cevap veriyor, karşılıklı kahkahalar atıyorlar, sonra yine ağızlarına et lokmaları tıkıyorlardı.</p>

        <p>Centaine uykuya dalarken, sık sık açlıkla yüzyüze gelen, ara sıra dağlar kadar yiyecek bulunca da onu bozulmadan koruyacak olanakları olmayan insanlar için bu tepkinin en doğal tepki olduğunu anladı. Sabah uyandığında onlar hala yiyorlardı.</p>

        <p>Güneş doğunca iki San postun çadırı altında yattılar, gün boyu horladılar, güneş batarken ateşi tekrar canlandırıp yine yemeğe başladılar. O zamana kadar etlerden geriye kalanlar iyice kokmaya başlamıştı ama bu durum onların iştahını ancak daha artırıyordu.</p>

        <p>Owa özel işi için ayağa kalkıp sendeleyerek ateşten uzaklaştığında Centaine onun kalçalarına baktı. Kumullardan indikleri sıra gevşek, sarkık olan kalçaları yine gerginleşmiş, yuvarlaklaşmış, cilalı gibi parlıyordu.</p>

        <p>«Deve hörgücü gibi, diye kıkırdadı Centaine. Hanideonunta kıkırdadı, ona kızarmış, çıtır çıtır olmuş bir yağ parçası uzattı.</p>

        <p>Gün boyu tekrar uyudular. Gargantua'ya layık bir ziyafeti hazmetmeye çalışan pitonlar gibi uyuyorlardı. Güneş batarken torbaları kurutulmuş antilop etinden şeritlerle dolu olarak yola koyuldular. Owa onları mehtaplı ovada doğuya doğru yürüttü.</p>

        <p>Katlanmış postu kafasının üzerinde dengeleyerek taşıyordu.</p>

        <p>Yavaş yavaş içinden geçmekte oldukları ova şekil değiştirdi. İnce çöl otlarının arasında ufacık dikenler belirmeye başladı. Centaine'in dizine bile geliniyorlardı. Bir keresinde Owa durdu, ta uzakta, önlerinden bacaklarını yükseğe kaldıra kaldıra geçmekte olan bir karaltıyı işaret etti. Koyu renk bir vücut, çevresinde beyaz tüyler. Ancak gölge kaybolduktan sonra anladı Centaine. Devekuşuydu o.</p>

        <p>Şafak sökerken Owa postu yine çadır gibi kurdu, günü geçirmek üzere yerleştiler. Güneş batarken yumurta şişelerden suyun son damlalarını içtiler. San'lar yine sessiz ve ciddi bir havaya bürünmüşlerdi. Yola koyuldular. Suları olmayınca ölüm onlardan birkaç saat uzakta demekti.</p>

        <p>Şafak sökerken, hemen kampı kuracakları yerde, Owa ayakta dikilip uzun süre gökyüzünü inceledi, normal rotalarından saparak bir yarım daire çizdi, başını kuş gibi havaya kaldırdı,, yavaş yavaş sağa, sola çevirdi, burun deliklerine havayı çekti durdu.</p>

        <p>«Owa ne yapıyor?» diye sordu Centaine.</p>

        <p>«Koklamak.» Hani ona göstermek için kendi burnuna hava çekti. «Suyu koklamak.»</p>

        <p>Centaine inanamamıştı. «Su kokmaz, Hani.»</p>

        <p>«Evet! Evet! Bekle, görürsün.»</p>

        <p>Owa bir karara vardı. «Gelin!» diye işaret etti, iki kadın torbalarını kapıp hızla onun peşinden ilerlediler. Bir saat kadar sonra, eğer Owa yanılmışsa yakında öleceklerini Centaine de anlamıştı. Yumurta şişeler boştu. Isı ve güneş vücutlarındaki nemi emiyordu. Öğle sıcağı bastırmadan ölmüş olmaları işten değildi.</p>

        <p>Owa birden koşmaya başladı. Avcının avlayacağı hayvanın boynuzlarını gördüğü zaman kopardığı koşuya benzer bir koşu kopardı. Kadınlar sırtlarında yükleriyle ona yetişmeye kalkışmadılar bile.</p>

        <p>Bir saat sonra, onun minik gölgesini ancak çok uzaklarda görebiliyorlardı. Yanına vardıklarında, o sırıttı, kolunu 'hoşgeldiniz' der gibi bir yay çizdirerek çevirdi. «Owa sizi fil hortumlarının su çektiği kuyuya getirdi,» dedi. Bu takılan adların kökleri San'ların belleğinde çoktan kaybolmuş gitmişti, Owa onları yamaçtan nehir yatağına indirirken hiç utanmadan kırıtıp duruyordu.</p>

        <p>Geniş bir su yatağıydı ama Centaine buranın tümüyle kurumuş olduğunu hemen gördü. İçi kumul yöresindekilere benzer gevşek kumlarla dolmuştu. Çevresine bakınırken büyük bir hayal kırıklığına uğradığını hissetti.</p>

        <p>Kıvrılarak ilerleyen su yatağı yaklaşık yüz adım enindeydi. Ovanın çakılları arasından geçiyordu. Su olmamasına rağmen iki kıyısında, ovanın geri kalanına oranla çok daha sık, koyu renk bitki kalabalığı görülmekteydi. Çalılar bel hizasına varıyordu. Arasıra bir dal daha da yukarlara uzanıyordu. San'lar keyifle çene yarıştırmaktaydılar. Hani kocasının hemen peşinden, nehrin kumları içinde ciddi adımlarla ilerliyordu.</p>

        <p>Centaine olduğu yere çöktü, parlak turuncu kumlardan bir avuç alıp parmakları arasından akıttı. Derken farkına vardı.</p>

        <p>Kumların üzeri antilop dışkılarıyla doluydu. Ayrıca kum kümecikleri vardı. Sanki çocuklar kumdan şato yapmak için orayı eşelemişler gibi. Owa şu anda çukurlardan birini dikkatle inceliyordu. Centaine sürüklenerek ilerledi, onun ne bulduğuna bakmaya gitti. Herhalde geyikler eşelemişti bu nehir yatağını. Ama sonradan açtıkları çukura yeni baştan kum dolmuştu. Hemen hemen tümüyle de doldurmuştu. Owa bilgiç başını salladı, Hani'ye döndü.</p>

        <p>«Burası iyi. Emme kuyumuz burası olsun. Çocuğu eri, barınak kurmasını öğret.»</p>

        <p>Centaine öyle susamıştı ki, başı dönüyor, midesi bulanıyordu.Yinede torbasını sırtından indirdi. Hani'nin peşi sıra yamaca tırmandı, dikenli dallardan toplamaya başladılar.</p>

        <p>Nehir yatağına çabucak iki ilkel kulübe kurdular. Dalları çember halinde kuma saplıyor, tepelerini eğerek birbirine tutturuyorlardı. Birinin üzerini çalılarla, diğerini hayvanın postuyla örttüler. Bundan ilkel barınak olamazdı. Duvarları yoktu. Tabanı nehir kumuydu. Ama Centaine kendini hemen gölgeye atıp serildi, Owa’yı seyretmeye devam etti.</p>

        <p>Owa önce başındaki okların zehirli uçlarını çıkarmaya koyuldu. Bu işi çok dikkatli yapıyordu. Bir ufacık çizik, ölüm demekti. Her ok başını bir parça ham deriye sarıyor, kemerindeki keselerden birine koyuyordu.</p>

        <p>Sonra ok çubuklarını birbirine takmaya koyuldu. Eklem yerlerini akasya reçinesiyle yapıştırıyordu. Sonunda kendi boyundan büyük bir saz oluştu.</p>

        <p>«Yardım et bana, hayatımın çiçeği,» diye yağ çekti Hani'ye.</p>

        <p>Elleriyle kumları kazmaya koyuldular. Kumların tekrar açılan deliğe dökülmesini engellemek İçin bacanın ağzını geniş tutuyor, dibe indikçe daraltıyorlardı. Yavaş yavaş Owa’nın başı ve omuzları çukurun içinde görünmez oldu. Az sonra dışarıya daha koyu renkli, nemli topraklar atmaya başladı. Hala derinleştiriyordu çukuru. Sonunda Hani onu ayak bileklerinden tutmak zorunda kaldı. Owa’nın tüm vücudu çukurun içindeydi artık.</p>

        <p>Derinlerden boğuk sesler gelince Hani uzun sazı ona uzattı.</p>

        <p>Owa çukurda başaaşağı durumda, sazın ucuna dal ve yapraklardan bir süzgeç yaptı, deliğin tıkanmasını önlemeğe çalıştı. İki kadın ayak bileklerinden yakalayıp onu çukurdan çekti1er. Çıktığında ustü başı turuncu kumlar içindeydi. Hani onun kulaklarının içini temizlemek saçlarındaki kumları dökmek zorunda kaldı.</p>

        <p>Owa çukuru yavaş yavaş, dikkatle, birer avuç kum atarak tekrar doldurdu. Süzgeçli sazı hiç yerinden kıpırdatmadı. İşi bitince kumları okşaya vura yasılttı, sazın ucunu yüzeyden biraz yukardaki bir boya ayarladı.</p>

        <p>Owa kuyusunun son işlemlerini bitirirken Hani yeşil bir dal seçti, dikenlerini ve kabuğunu soydu. Sonra Centaine'e yardım etti, yumurta şişelerin kapaklarını açtılar, hepsini kuyunun yanına düzgün bir sıra halinde yerleştirdiler.</p>

        <p>Owa kumlara yüzüstü uzandı, dudaklarını sazın ucuna kapattı. Hani onun yanıbaşına çömelip dikkatini ona yöneltti. Yumurta şişeler yakınında, yeşil dal elindeydi.</p>

        <p>«Ben hazırım, kalbimin avcısı,» dedi. Owa da emmeye başladı.</p>

        <p>Centaine kulübenin gölgeliğinden seyrediyordu. Owa yavaş yavaş canlı bir körüğe benzemeye başlamıştı. Göğsü şişiyor, iniyor, her soluk çekişinde eski boyunun iki katına çıkıyordu.</p>

        <p>Sonunda Centaine sazın içinden ağır bir yükün geçmekte olduğunu hissetti. Owa’nın gözleri sımsıkı yumuldu, buruşukların arasında kayboldu, suratı karardı, gösterdiği çabadan iyice kahverengi oldu. Vücudu hala pompalıyor, nabız gibi şişip iniyordu. İnce uzun sazdaki o ağırlığı yukarı çekebilmek için büyük savaş vermekteydi.</p>

        <p>Birden, soluk temposunu bozmaksızın ağzından miyavlar gibi bir ses çıkardı. Hani öne doğru eğildi, yeşil dalın ucunu yavaşça onun ağzının köşesine soktu. Elmas gibi parlak bir su damlası Owa’nın dudakları arasında belirdi, dalın üzerinden kaydı, bir an ucunda oynaştı, sonra Hani'nin tutmakta olduğu yumurta şişeye düştü.</p>

        <p>«İyi su, ruhumun şarkıcısı,» diye cesaret verdi Hani ona.</p>

        <p>«İyi, tatlı bir su!» Yaşlı adamın ağzından akan sular sürekli bir sızıltıya dönüştü. Bir yandan emiyor, bir yandan soluk verirken salıyordu.</p>

        <p>Gereken çaba korkunç bir şeydi. Owa suyu altı kadem yukarıya çekiyordu. Centaine'in dehşetle açılan bakışları altında yumurta şişelerden önce birinin, sonra ikincisini doldurdu, hiç ara vermeden üçüncüye geçti.</p>

        <p>Hanı başına çömelmiş ona cesaret veriyor, dalı ve şişeleri ayarlıyor, ona mırıltıyla tatlı sözler söylüyordu. Centaine birden bu yaşlı çifte karşı bir imrenme hissettiğini farketti. Hayatın sevinçleri ve açılarıyla, aralıksız zorluklarıyla, nasıl sımsıkı bağlı bir hale geldiklerini, nasıl hemen hemen tek bir kişilik oluşturduklarını düşündü. Geçen zor yılların onlara nasıl bir mizah anlayışı, nasıl bir duyarlılık, basit bir bilgelik, kadercilik kattığını, ama her şeyden çok da sevgi verdiğini bilinçlendirdi, onlara derinden derine imrenme duydu.</p>

        <p>«Keşke ben de,» diye düşündü. «Keşke ben de bir başka insana, bu ikisinin birbirine bağlandığı gibi bağlanabilseydim!»</p>

        <p>Bir anda farkına vardı. Onları pek çok seviyordu.</p>

        <p>Sonunda Owa sazdan ağzını çekip yan döndü, soluk soluğa, titreyerek yattı. Koşusunu bitirmiş bir maratoncuya benziyordu. Hani yumurta şişelerden birini Centaine'e getirdi.</p>

        <p>«İç, Nam çocuk,» diyerek uzattı.</p>

        <p>Centaine suyu hemen hemen isteksiz yudumlarla içti. Her damlanın ne büyük çabalarla elde edilmiş olduğunu bildiğinden hevesi kaçıyordu.</p>

        <p>Az içti, Suçluluk duydu. Sonunda şişeyi geri uzattı.</p>

        <p>«İyi su, Hani,» dedi. Oysa su acıydı. İçine yaşlı adamın tükürüğü karışmıştı. Ama San'lar çölde insanın susuzluğunu dindirebilecek her suya 'iyi su' diyorlardı. Bunu artık öğrenmişti.</p>

        <p>Ayağa kalktı, Owa’nın yatmakta olduğu yere yürüdü.</p>

        <p>«İyi Su Owa.» Onun yanına diz çöktü, zavallının yorgunluktan nasıl tükenmiş olduğunu gördü. İhtiyarcık sırıttı, ona başını salladı. Hala yerinden kalkamayacak kadar yorgundu.</p>

        <p>«iyi su, Nam çocuk,» diye onu destekledi.</p>

        <p>Centaine belindeki ip kuşağı çözdü, ona geçirilmiş çakıyı iki eliyle tuttu. O çakı kendisine vereceği hizmeti çoktan vermiş, onun hayatını kurtarmıştı. Saklasa, ilerdeki zor günlerde de aynı hizmeti verebilirdi.</p>

        <p>«Al Owa,» diyerek ona uzattı. «Bıçak Owa'ya!»</p>

        <p>Adam bıçağa baktı, yüzünün koyu rengi soldu, gözlerine yerleşen yeni bir duygu tüm diğer ifadeleri sildi.</p>

        <p>«Al, Owa,» diye ısrar etti Centaine.</p>

        <p>«Çok fazla,» diye fısıldadı. Owa. Bıçağa dehşet dolu gözlerle bakıyordu. Paha biçilmez bir armağandı bu.</p>

        <p>Centaine uzandı, onun bileğini tuttu, elini çevirip avucunu yukarıya döndürdü, çakıyı içine koyup parmakları üzerine kıvırdı. Owa güneş altında, elinde çakıyla doğrulup oturduğunda göğsü tıpkı sazdan su emiyormuş gibi şişip kabardı, bir gözünün kenarından bir yaş damlası çıktı, burnunun yanındaki kırışıktan aşağıya süzüldü.</p>

        <p>«Ne diye ağlıyorsun, budala adam?» diye sordu Hani.</p>

        <p>«Bu armağanın sevincinden ağlıyorum.» Owa gururunu korumaya çalışıyordu ama, sesi boğuk çıkıyordu.</p>

        <p>Hani ona, «Ağlamak için amma da budalaca bir neden,» dedi, gülmesini elinin zarif bir hareketiyle saklamaya çalışırken gözleri yaramaz yaramaz parıldadı.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
