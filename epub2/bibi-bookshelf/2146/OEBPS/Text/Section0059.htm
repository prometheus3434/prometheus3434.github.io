<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Çölün gündüz sıcağından kaçınmak için gece yolculuk yaptılar.</p>

        <p>Şasa arabadaki yatakta uyuyor, tekerlerin sarsıntısı ona salıncak gibi etki yapıyordu. Centaine'le Lothar, yan yana atları üzerindeydiler. Lothar'ın saçları ay ışığında pırıl pırıldı. Yüz çizgilerindeki katılıklar ve acılar, gecenin gölgeleriyle yumuşuyordu. Centaine gözlerini ondan ayırmakta zorluk çekiyordu.</p>

        <p>Her sabah, şafaktan önce mola vermekteydiler. Su çukurlarına uzak bir yerdelerse, sığırlara ve atlara kovalarla su getirip veriyor, sonra arabaların gölgesine yerleşiyor, sıcak günün geçmesini bekliyorlardı.</p>

        <p>Öğleden sonra, akşama doğru hizmetkarlar kampı toplar, yol hazırlıkları yaparlarken Lothar atına binip ava çıkıyordu.</p>

        <p>Başlangıçta Centaine de onunla gitmeyi seçiyordu. Ondan bir saatliğine bile ayrılmayı içi götürmüyordu. Sonra bir akşam, ışıklar solarken Lothar kötü bir atış yaptı, kurşun avın karnını yırtıp geçti.</p>

        <p>Zavallı geyik olanca hızıyla atların önünden koşarken bağırsakları karnından sarkıyordu. Sonunda düştüğü zaman bile, başını kaldırıp Lothar'a baktı, onun avcı bıçağını çıkarışını seyretti.</p>

        <p>Bu yüzden, bu gece Centaine kampta yalnızdı. Birden kuzey rüzgarı buz gibi esmeye başladı. Centaine arabaya tırmandı, Şasa için sıcak bir ceket aradı.</p>

        <p>Arabanın içi eşya doluydu. Herşey paketleniyor, gece.yolculuğuna hazırlanıyordu. Anna'nın yolladığı giysilerin bulunduğu torba arka tarafta kalmıştı. Centaine yazı masasının üzerine basıp oraya ulaşmaya çalıştı.</p>

        <p>Tutunabileceği en yakın şey çekmecenin kulpuydu. Çekerken çekmece iki santim kadar açıldı.</p>

        <p>«Kilitlemeyi unutmuş,» diye düşündü. «Onu uyarmam gerek.» Çantaya uzandı, Şasa'nın ceketini çıkardı, tam arabadan ineceği sırada gözü tekrar aralık duran çekmeceye ilişti.</p>

        <p>Merak, içini kemiren bir kurt gibiydi. Lothar'ın günlüğü vardı o çekmecede.</p>

        <p>«Benim için neler yazmış olabilir?» Çekmeceyi biraz daha çekti, kalın, deri ciltli deftere baktı. «Gerçekten bilmek istiyor muyum?» Çekmeceyi tekrar itmeye koyuldu, sonra birden kendini kabaran merakına teslim etti. «Yalnız benimle ilgili olan yerleri okurum,» diye söz verdi kendi kendine.</p>

        <p>Arabanın arka perdesinden dışarıya suçlu suçlu baktı.</p>

        <p>Swart Hendrick hayvanlara su veriyordu.</p>

        <p>«Reis dönmedi mi daha?» diye seslendi ona.</p>

        <p>«Hayır, bayan. Kurşun sesi de duymadık. Bu gece geç kalacaktır.»</p>

        <p>«Geldiğini görürseniz bana seslenin,» diye emir verdi adama. Sonra çekmeceye doğru ilerledi.</p>

        <p>Oracığa çömeldi, ağır defteri kucağına aldı, baştan sona Afrikaans dilinde yazıldığını, araya pek az Almanca karıştığını görünce sevindi. Sayfaları tarayıp Lothar'ın kendisini kurtardığı güne geldi. O gün yazdıkları dört sayfa sürüyordu. Koca defterdeki en uzun anı buydu.</p>

        <p>Lothar aslanın saldırısını ve kendi kurtarışını ayrıntılı biçimde anlatmış, onu baygınken arabalara nasıl getirdiğini tarif etmiş, sonra da Şasa'ya değinmişti.</p>

        <p>«Sapasağlam, şirin bir delikanlı. Mantred'i son gördüğüm <i>zamanki</i> yaşlarda. Kendimi çok etkilenmiş buluyorum.»</p>

        <p>Centaine hala gülümseyerek sayfayı gözleriyle taradı, bir yerinde duraladı:</p>

        <p>«Bu kadın olduğundan hiç kuşkum yok. Gerçi biraz değişmiş, o eski resmine pek benzemiyor. Benim hatırladığım halinden de farklı. Saçları Nama kızları gibi gür ve kıvırcık, suratı zayıf, maymun gibi kahverengi...» Centaine'in soluğu boğazına tıkandı, gücendiğini hissetti,</p>

        <p>«...ama gözlerini bir an için açtığında yüreğim yarılacak sandım. Öyle iri, öyle yumuşak bakışlı gözleri var ki!»</p>

        <p>Genç kadın sakinleşmişti. Biraz daha ileri sayfalara baktı.</p>

        <p>Defteri hızla tarıyor, bir yandan da hırsızlar gibi Lothar'ın nal seslerini bekliyordu. Gözüne bir kelime çarptı: «Boesmanne!»</p>

        <p>Dikkati hemen oraya çekildi. Bushman! Yüreği duracak gibi oldu. Büyük bir tutkuyla okumaya başladı.</p>

        <p>«Bushman'lar gece kampa sokuluyor. Hendrick atların ve sığırların yakınında ayak izlerini buldu. Şafakla birlikte izlemeye çıktık. Zor bir avdı...»</p>

        <p>Centaine burada 'jog' kelimesini görünce yerinden hopladı.</p>

        <p>«Av mı?» Şaşırmıştı. Bu kelime yalnızca hayvanların öldürülmesi için kullanılırdı. Okumaya devam etti.</p>

        <p>«İki Bushman'a yetiştik ama, kayalara maymunlar gibi tırmandılar. Neredeyse elimizden kurtuluyorlardı. Onları izleyemezdik. Kaçıracaktık. Sonunda merakları baskın çıktı... yine maymun yanları ağır bastı. Bir tanesi bir kayanın tepesinde durup aşağıya, bize baktı. Nişan almak zordu. Dimdik yukarı doğru, üstelik uzaktaydı...»</p>

        <p>Centaine'in yüzündeki tüm kan çekildi. Okuduklarına inanamıyordu. Her kelime kafasının içinde titriyor, başını boş, kocaman, yankılar oluşturan bir mağara gibi hissediyordu.</p>

        <p>«Ama ben başardım ve Bushman'ı düşürdüm. Sonra çok garip bir olay oldu. İkinci kere ateş etmeme gerek kalmadı. Öteki Bushman kayanın tepesinden kendi kendine düştü. Benim durduğum yerden bakıldığında, sanki kendini oradan bilerek atmış gibi göründü. Ama öyle olduğunu pek sanmıyorum. Hayvanlar intihar edemez. Belki de korku ve panikten adımını şaşırmıştır. İkisi de çok zor yerlere düştüler. Ama ben yine de onlara bir bakmakta kararlıydım. Tırmanış zor ve tehlikeliydi ama değdi.</p>

        <p>İlki çok ihtiyar bir erkekti. Sonradan düşendi o. Hiçbir özelliği yoktu ama, belinde asılı ipin ucunda Joseph Rodgers yapımı, Sheffield malı bir çakı taşıyordu.»</p>

        <p>Centaine başını sağ sola sallamaya başladı.</p>

        <p>«Yoo!» diye fısıldadı. «Yoo, olamaz!»</p>

        <p>«Sanıyorum bunu bir başka gezginden çalmış olmalı.</p>

        <p>Bizim kampa da herhalde buna benzer bir amaçla girmişti koca serseri.»</p>

        <p>Centaine'in gözünün önünde minik Owa’nın güneş altında çömelmiş durumda, elindeki çakıya gözünde sevinç gözyaşlarıyla bakışı belirdi.</p>

        <p>«Ah, Tanrım, sen bana acı! Olamaz!» diye titredi. Ama gözleri daha sonraki satırları okumayı sürdürüyordu.</p>

        <p>«İkinci ceset ise daha zengin bir ganimet sundu. Bu seferki kadındı. Belki adamdan bile daha yaşlıydı. Ama boynunda en alışılmadık bir süsü vardı...»</p>

        <p>Defter Centaine'in kucağından kaydı, yüzünü ellerine gömdü.</p>

        <p>«Hani!» diye bağırdı San dilinde. «Benim bilge ninem, yaşlı, saygın ninem... sen bize gelmiştin... o da seni vurdu, öldürdü!»</p>

        <p>Sağa sola sallanıp duruyor, ağzından iniltiler çıkıyordu.</p>

        <p>San'lar'ın üzüntü ifadesiydi bu hareketler.</p>

        <p>Birden kendini masaya doğru attı, çekmeceyi raylarından dışarı çekti, içindeki mektup kağıtlarını, kalemleri, mühürlük balmumlarını yerlere saçtı.</p>

        <p>«Kolye!» diye hıçkırdı. «Kolye. Emin olmam gerek!»</p>

        <p>Alt çekmecelerden birinin kulpuna sarılıp asıldı. Kilitliydi.</p>

        <p>Arabanın krikosu geçti eline. Çelik uçla kilidi parçaladı, çekmeceyi açtı. İçinde gümüş çerçeveli bir resim vardı. Tombul, sarışın bir kadınla kucağında bir çocuk. Bir tomar da kırmızı kurdeleyle bağlanmış mektup duruyordu.</p>

        <p>Hepsini yere döktü, üçüncü çekmeceyi kırdı. Orada bir Luger pistol, bir kutu fişek vardı. Onları kapıp yerdeki mektupların üzerine fırlattı, sonuncu çekmecede de bir puro kutusu buldu.</p>

        <p>Kapağını açtı. Desenli fulara sarılmış bir şey vardı içinde.</p>

        <p>Titreyen eleriyle tutup kaldırdı. Kumaşın arasından Hani'nin gerdanlığı sarktı. Centaine ona zehirli bir mamba'ya bakar gibi baktı. İki elini arkasında kavuşturmuş, alçak sesle, «Hani... ah, benim sevgili ninem...» diye söylenip duruyordu.</p>

        <p>Ellerini ağzına götürdü, dudaklarının titremesini engellemek için bastırdı. Sonra yavaşça gerdanlığa uzandı, alıp kol uzaklığında havaya kaldırdı.</p>

        <p>«Seni öldürdü,» diye fısıldadı... Birden taşların üzerindeki kara kan lekelerini gördü, boğulur gibi oldu. «Seni bir hayvan vurur gibi vurdu.»</p>

        <p>Kolyeyi göğsüne bastırdı, tekrar mırıldanarak sallanmaya başladı. Gözyaşlarını durdurmak için gözlerini sımsıkı yummuştu. Nal seslerini duyduğunda hala aynı pozda oturuyordu.</p>

        <p>Hizmetkarlar Lothar'ı karşılamaktaydılar.</p>

        <p>Ayağa kalktı, başı döndü, sendeledi. Duyduğu elem onu felç ediyordu. Derken Lothar'ın sesini duydu. «Gel, Hendrick, atımı al! Bayan nerede?» Bu sesi duyunca Centaine'in duyguları birden biçim değiştirdi. Elleri hala titriyordu ama, çenesi kalktı, gözleri yaşlarla değil, korkunç bir öfkeyle yanmaya başladı.</p>

        <p>Luger pistolu kapıp kılıfından çekti, emniyetini açtı, fişeğin namluya kayışına baktı. Sonra onu eteğinin cebine soktu, arabanın arka perdesine döndü.</p>

        <p>O aşağıya atlarken Lothar da yüzünde onu görmenin sevinciyle yaklaşıyordu.</p>

        <p>«Centaine...» Onun yüzündeki ifadeyi görünce durdu. «Centaine, bir şey mi oldu?»</p>

        <p>Genç kadın kolyeyi ona doğru uzattı, taşlar titreyen parmakları arasında parıldadı. Konuşamıyordu.</p>

        <p>Lothar'ın yüzü karardı, gözleri sertleşti, öfke yansıttı.</p>

        <p>«Masamı mı açtın?»</p>

        <p>«Onu sen öldürdün!»</p>

        <p>«Kimi?» Gerçekten şaşırmıştı. Sonra birden, «Ha, Bushman kadını...» diyecek oldu.</p>

        <p>«Hani'yi!»</p>

        <p>«Anlayamıyorum.»</p>

        <p>«Benim sevgili ninemi.»</p>

        <p>Lothar bu sefer gerçekten telaşlanmıştı. «Bir terslik var! Lütfen bırak da...»</p>

        <p>Ona doğru bir adım attı, Centaine gerileyip bağırdı. «Uzak dur... dokunma bana! Bir daha asla, asla dokunma bana!» Cebindeki tabancaya uzandı.</p>

        <p>«Centaine, sakin ol.» Luger'i onun elinde görünce sustu, olduğu yerde durdu.</p>

        <p>«Deli misin?» Ona şaşkın bakışlarla bakıyordu. «Dur, ver onu bana.» Tekrar bir adım attı.</p>

        <p>«Seni katil, seni soğukkanlı canavar... onu sen öldürdün.»</p>

        <p>Pistolu iki eliyle kaldırdı. Kolye silaha dolanıyor, namlu havada çılgın daireler çiziyordu. «Benim küçük Hani'mi öldürdün.</p>

        <p>Senden nefret ediyorum!»</p>

        <p>«Centaine!» Silahı ondan olmak için elini uzattı.</p>

        <p>Tabancadan bir duman çıktı, Luger yukarıya doğru tepti, Centaine'in elini de başının üzerine fırlattı. Patlama sesi büyük bir gürültüyle yankılandı, kulak zarlarını uyuşturdu.</p>

        <p>Lothar'ın vücudu geriye sıçrayıp topukları üzerinde döndü. Uzun altın bukleleri o yıkılırken havada olgun başaklar gibi dalgalandı. Önce dizüstü çöktü, sonra uzandı, kaldı.</p>

        <p>Centaine Luger'i elinden düşürdü, arabaya sırtını dayadı.</p>

        <p>O sırada Hendrick fırlayıp geldi, tabancayı kaptı.</p>

        <p>«Senden nefret ediyorum!» diye haykırıyordu Centaine, Lothar'a. «Geber, Allah belanı versin! Hemen geber, doğru cehenneme git!»</p>

        <p>Centaine atın dizginlerini serbest bırakmıştı. Kendi hızını, kendi patikasını seçme hakkını ata veriyordu. Şasa'yı kalçasını oturtmuş, bir bezle beline bağlamıştı. Çocuğun başı annesinin koluna dayalıydı. Sessizce uyuyordu.</p>

        <p>Rüzgar beş günden beri çölü aralıksız kasıp kavurmaktaydı. Uçan kumlar yüzeyi tıslayarak tarıyor, kumsala vuran dalgalar gibi sesler çıkarıyordu. Ot kümeleri yuvarlak yuvarlaktı ovada. Küçük geyik sürüleri rüzgara arkalarını dönüyor, kuyruklarını bacakları arasına kıstırıyorlardı.</p>

        <p>Centaine başına bir eşarbı türban gibi dolamış, omuzlarına bir battaniye atmış, Şasa'yla kendini rüzgardan koruyordu.</p>

        <p>Eğerin üstüne eğildi, soğuk rüzgar battaniyenin uçlarını kaldırmaya çalıştı, atın yelesini uçurdu. Centaine gözlerini kıstı, karşısında Tanrı'nın Parmağı'nı gördü.</p>

        <p>Hala çok uzaktaydı. Tozlu havanın içinden bulanık görünüyordu. Ama yüksekliği onu miller öteden bile belirgin kılmaktaydı. Lothar De La Rey burayı bu yüzden seçmişti. Benzersiz bir işaretti. Şaşırmaya olanak yoktu. Başka hiçbir doğal harikayla karıştırılamazdı.</p>

        <p>Centaine atın başını biraz çekip onu hızlandırdı. Şasa uykusunda itiraz edercesine sızlandı ama Centaine eğerde doğruldu, ruhunu ezercesine üstüne yüklenen üzüntülerden ve öfkeden kurtulmaya çalıştı.</p>

        <p>Yavaş yavaş Tanrı'nın Parmağı silueti tozlu sarı gökyüzüne karşı bir netlik kazandı. İnce bir kaya sütunuydu. Göklere doğru yükselirken ucu kobra başı gibi kalınlaşıveriyordu. Ovanın altmış metre yukarısında son buluyordu. Centaine ona bakarken, bu kayaya 'Mukurob' adını veren Hottento'lar gibi içini batıl bir korkunun kapladığını hissetti.</p>

        <p>Birden koca kayanın dibinde bir ışık, metale çarpıp yansıdı, gözünü aldı, Centaine elini kaldırıp gözüne siper etti, dikkatle baktı.</p>

        <p>«Şasa,» diye fısıldadı. «Oradalar! Bizi bekliyorlar.»</p>

        <p>Yorgun atı hızlandırdı, üzengiler üzerinde ayağa kalktı.</p>

        <p>Taş sütunun gölgesinde parketmiş duran bir motorlu araç vardı. Yanına küçük yeşil bir çadır kurulmuştu. Çadırın önünde bir kamp ateşi yanıyor, mavi dumanları rüzgarın önüne katılıp ovaya yayılıyordu.</p>

        <p>Centaine türbanı başından çekti, havada bayrak gibi salladı.</p>

        <p>«Hey!» diye bağırdı. «Hey! İşte geldim!»</p>

        <p>Belirsiz iki kişi ateşin yanında ayağa kalktılar, ona doğru baktılar.</p>

        <p>Centaine dörtnala ilerlerken hala eşarbı sallıyordu. Derken bir tanesi ona doğru koşmaya başladı. Bir kadındı. İri bir kadındı. Etekleri yerlere kadar uzundu. Eliyle tutup dizlerine kadar kaldırıyor, yumuşak kumlarda bin zorlukla koşuyordu. Suratı bu çabadan kıpkırmızı kesilmişti.</p>

        <p>«Anna!» diye haykırdı Centaine. «Ah, Anna!»</p>

        <p>O şişman surattan yaşlar süzülüyordu. Anna eteklerini bıraktı, kollarını iki yana açıp durdu.</p>

        <p>«Bebeğim! Yavrum!» diye bağırdı. Centaine hemen Şasa'yı göğsüne bastırıp kendini eğerden attı, onu kucaklamaya koştu.</p>

        <p>İkisi de ağlıyorlardı. Sımsıkı sarılmış, bir ağızdan konuşmaya çalışıyorlardı, saçmalıyorlar, hıçkırıklar arasında gülüyorlardı. Sonunda aralarında ezilen Şasa avazı çıktığı kadar bağırdı.</p>

        <p>Anna onu kepip kucakladı.</p>

        <p>«Bir oğlan... oğlan olmuş.»</p>

        <p>«Michael.» Centaine mutlu mutlu hıçkırıyordu. «Ona Michael Şasa adını verdim.» Şasa yine bağırdı, iki eliyle karşısındaki harikulade suratı yakaladı. Tıpkı yenilebilecek bir meyveye benziyordu Anna.</p>

        <p>«Michael!» Yaşlı kadın ağlayarak öptü onu. Öpüşme konusunda bilmediği yoktu Şasa'nın. Ağzını kocaman açtı, onun çenesini sıcak tükürüklere boğdu.</p>

        <p>Anna çocuğu kucağında taşıyarak, Centaine'i kolundan tutmuş durumda kamp ateşine doğru yürümeye başladı.</p>

        <p>Uzun boylu, yuvarlak omuzlu biri onlara doğru geliyordu.</p>

        <p>Dökülmekte olan kır saçları alnından arkaya doğru taranmıştı.</p>

        <p>Yumuşak ifadeli, hafif miyop gözleri, Michael’ınkilerden biraz daha çamurlu bir Courtney mavişiydi. Burnu hiç de General Sean Courtney'inkinden aşağı kalmıyordu ama, bu adam bu burundan utanıyor gibiydi.</p>

        <p>«Ben Michael’ın babasıyım,» dedi utangaç bir sesle. Ger çekten de insan sanki Michael’ın solmuş, kirlenmiş bir resmine bakar gibi oluyordu. Centaine içini bir suçluluk duygusunun kapladığını hissetti. Michael'ın anısına verdiği sözleri tutamamıştı. Sanki karşısında Michael vardı şu anda. Bir an için yunan uçağın pilot yerindeki kıvranan vücut geldi gözünün önüne. Yeis ve suçluluk içinde Garry'ye koştu, kollarını onun boynuna doladı.</p>

        <p>«Baba!» dedi. Bu kelime Garry'nin tüm çekingenliğini yıktı, boğazından boğulur gibi bir ses çıktı, Centaine'e sarıldı.</p>

        <p>«Umudumu kesmiştim...» Garry devam edemedi. Onun gözyaşlarını görmek Anna'yı da yeni baştan ağlattı. Bütün bunlar Şasa'ya pek ağır geldi. Müthiş bir itiraz çığlığı kopardı, o da ağlamaya koyuldu. Dördü birlikte Tanrı'nın Parmağı dibinde durmuş, hüngür hüngür ağlıyorlardı.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
