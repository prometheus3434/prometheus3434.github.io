<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Centaine karanlıkta uyandığı zaman, kendisi uyurken bir değişiklik olduğunu hissetti. Ateşi yatarken beslemişlerdi ama ışığı garip bir biçimde dağılıyordu. Hani ile Owa'nın heyecanlı sesleri uzaktan geliyormuş gibi kısıktı. Hava soğumuş, nem doluydu. Centaine çevrelerini yoğun bir sisin sarmış olduğunu ancak bir süre sonra anladı. Onlar uyurken denizden doğru gelmişti sis.</p>

        <p>Hani heyecan ve sabırsızlıktan zıp zıp zıplıyordu.</p>

        <p>«Gel, Nam. çocuk, çabuk ol.» Centaine'in bu dildeki kelime hazinesinde daha şimdiden yüz kadar kelime birikmişti.</p>

        <p>Bunlar San dilinin en önemli kelimeleriydi. Hemen toparlanıp ayağa kalktı.</p>

        <p>«Taşı. Getir.» Hani içinde devekuşu yumurtaları bulunan çantayı gösteriyordu. Sonra kendi çantasını sırtladı, sise doğru yürüdü. Centaine onu gözden kaçırmamak için hemen peşinden koştu. Ortalık o inci rengi sisten hiç gözükmez olmuştu.</p>

        <p>Kumullar arasındaki vadide Hani dizüstü oturdu.</p>

        <p>«Bak, Nam çocuk.» Centaine'i bileğinden yakaladı, yanına çekti, yerde yayılarak büyümüş bir çöl bitkisini gösterdi. Taşa benzeyen yapraklar bukalemun gibi çevrenin kum rengini almıştı.</p>

        <p>«Su, Hani!» diye bağırdı Centaine heyecanla.</p>

        <p>«Su, Nam çocuk.» Hani de sevinçle güldü.</p>

        <p>Sis düzgün yapraklar üzerinde yoğunlaşmış, damlalar halinde süzülüyor, yaprak oluklarından uçlara inip toprağa damlıyordu. Bu bitki suyu tutabilmek için kusursuz bir şekilde biçimlendirilmişti. Centaine o inanılmaz kökün her sisle nasıl beslendiğini kolay anlıyordu.</p>

        <p>«Çabuk!» diye emir verdi Hani. «Güneş neredeyse doğar.»</p>

        <p>Devekuşu yumurtalarından birinin tıpasını açtı. onu kuma dik oturttu. Elindeki hayvan kürkü topağıyla yaprak üzerindeki pırıltılı çiğleri alıp alıp yumurta şişeye dikkatle sıkmaya başladı. Nasıl yapıldığını gösterdikten sonra kürk topağını Centaine'e uzattı.</p>

        <p>«Çalış!» diye emretti.</p>

        <p>Centaine de yaşlı kadın kadar hızlı çalıştı, bir yandan onun mutlu mutlu konuşmasını dinledi. Bir bitkiden ikincisine geçerlerken arada ancak tek tük kelimeleri anlıyordu.</p>

        <p>«Bu gerçekten bir şans. Ruhlar bize denizden su yollamakla iyilik ettiler. Artık Tüm Hayat Yeri'ne gitmek daha kolay olacak. Ne güzel bir kutsama bu! Çocuğun doğunca ömrü boyunca ruhlar tarafından kutsanmış olacak. Avcıların en büyüğü, şarkıcıların en tatlı seslisi, dansçıların en çeviği, klanının en şanslısı o olacak.»</p>

        <p>Centaine anlayamadı ama yaşlı kadına güldü. Yüreği kuş gibi hafiflemiş, kendini pek mutlu hissediyordu. Gülüşündeki sevinç kendini de şaşırttı. Ne kadar uzun zaman olmuştu gülmeyeli! Yaşlı kadına Fransızca cevap verdi.</p>

        <p>«Sizin bu sert topraklarınızdan iyice nefret etmeye başlamıştım, Hani Hakkında onca güzel şey duyduktan, görmeyi onca hevesle bekledikten sonra. Michael'in bütün o anlattıklarından sonra, ne kadar farklı, ne kadar zalim, ne kadar kötü gelmişti bana.»</p>

        <p>Onun ses tonunu duyunca Hani elindeki kürk topak havada, öylece durup soru soran gözlerini ona çevirdi.</p>

        <p>«Afrika'ya ayak bastığımdan beri ilk defa şimdi güldüm.»</p>

        <p>Centaine tekrar güldü. Hani de güldü, dikkatini tekrar şişesine çevirdi. «Bugün Afrika bana ilk defa iyi yüzünü gösterdi.»</p>

        <p>Centaine ıslak kürkü kendi dudaklarına kaldırdı, soğuk nemi emdi. «Bu özel bir gün, Hani. Bebeğim ve benim için çok özel bir gün bu.»</p>

        <p>Bütün yumurta şişeler ağzına kadar dolup dikkatle kapatıldıktan sonra keyiflerine baktılar, çiği iyice doyana kadar emdiler, içtiler. Centaine ilk defa ondan sonra çevresine baktı, sisin çöl canlıları için ne demek olduğunu anladı.</p>

        <p>Parlak kırmızı karıncalar derinlerdeki yuvalarından çıkmış, bu fırsattan yararlanmaya çalışıyorlardı. İşçi karıncalar bitkiden bitkiye koşuyor, su damlalarını içiyor, karınlarını şişiriyor, renkleri yarı saydam oluyor, sonra tekrar deliklerine giriyorlardı. Her yuvanın ağzında diğer karıncalar da toplaşmıştı. Düğün alayıydılar sanki. Kağıt gibi kanatları üzerinde sisli havayı yükseltiyor, kanatlarını çırpıyorlardı. Bunların pek çoğu çıktıkları yeni yolculukta, çölde öleceklerdi. İçlerinden çok azı yeni koloniler kurmayı başaracaktı.</p>

        <p>Kum kertenkeleleri kumullardan inmiş, göçen karıncaları yemeğe hazırlanmaktaydılar. Arada küçük fareler de vardı.</p>

        <p>Renkleri kırmızımsıydı. Vadi tabanında minyatür kangurular gibi sıçrayıp duruyorlardı.</p>

        <p>«Bak, Hani, bu nedir?» Centaine garip bir böcek keşfetmişti. Boyu kara çekirge kadar vardı. Başı üzerinde duruyordu.</p>

        <p>Nem damlaları parlak zırhının aralıklarında yoğunlaşıyor, sonra kavisli sırtının içine doğru akıyordu.</p>

        <p>«İyi yemek,» dedi Hani ona. Hemen böceği yakalayıp ağzına attı, ısırdı, çiğnedi, keyifle yuttu.</p>

        <p>Centaine ona güldü. «Seni komik ihtiyar,» dedi, sonra Çevresine bakındı, çölün o gizli küçük yaşamını inceledi. «Ne harikulade bir diyar bu kıta! Sonunda Michael'in bana anlatmaya çalıştığı şeyleri anlayabiliyorum.»</p>

        <p>Centaine'in artık pek de şaşmadığı bir Afrika çabukluğuyla çevrelerindeki hava bir anda tekrar değişti. Sis perdeleri uzaklaştı, birkaç dakika içinde güneş parladı, taş bitkilerin üzerindeki damlalar kuruyuverdi. Karıncalar deliklerine girip kayboldular, yuvalarının ağzını arkalarından kapadılar, kum kertenkeleleri kaygan kumullara geri döndü, yedikleri karıncaların zar kanatlarını rüzgarda uçuşmaya terkettiler.</p>

        <p>Kertenkeleler siste üşümüş olduklarından önce kumulların güneşli yamacında kendilerini ısıtmaya çalıştılarsa da, birkaç dakika içinde sıcaklık dayanılmaz bir hal aldı, onlar da hemen gölge yamaca kaçtılar. Daha sonra, öğle güneşi tüm gölgeleri yok edince yüzeyin altına girecek, aşağıdaki serin kumlara doğru ilerleyeceklerdi.</p>

        <p>Hani ile Centaine çantalarını sırtladılar. Yumurtaların ağırlığı omuzlarını büküyordu. Kumsala doğru yürüdüler. Owa çoktan kampa dönmüş, bir düzine kadar tombul kertenkeleyi şişe geçirmişti. Bir torba dolusu çöl faresi da ateşin yanındaki yassı taşın üzerinde yatıyordu.</p>

        <p>«Ah, kocam, ne becerikli aile reisisin sen.» Hani torbasını yere bırakıp yaşlı adamı daha etkin biçimde övmeye uğraştı.</p>

        <p>«San'lar arasında senden yaman avcı hiç çıkmadığından eminim!»</p>

        <p>Owa kadının bu aşırı iltifatlarına karşı hiç utanmadan kasıldı. Hani gözlerini bir an ondan kaçırdı, Centaine baktı, aralarında kadınların gizli dilinde bir bakışma gidip geldi.</p>

        <p>«Küçük çocuk bunlar,» diyordu gülümsemesi açık seçik biçimde. «Yedisinden yetmişine kadar hep çocuk kalırlar.»</p>

        <p>Centaine tekrar güldü, ellerini çırptı, alkışlama ve yağ çekme oyununda Hani'ye katıldı.</p>

        <p>«Owa iyi! Owa akıllı!» Yaşlı adam başını salladı, ciddi ve önemli görünmeye uğraştı.</p>

        <p>Dolunaya dört beş gece kalmıştı. Yemeklerini yedikten sonra ortalık hala aydınlıktı. Kumulların gölgesi mor mor görünüyordu. Sabahki sisten ötürü hala uyuyamayacak kadar heyecanlıydılar.</p>

        <p>Centaine artık San dilinin kilit açılır gibi çatırtılı seslerini, boğulur gibi hırıltılı nüanslarını öğrenmişti. Ama ses tonu varyasyonlarını anlamak için hala çok çaba gösteriyordu. Bu ton farkları batılı kulağına hemen hemen hiçbir şey ifade etmiyordu. Centaine onların varlığını ancak şu son birkaç günde duyabilmişti. Hani aynı kelimeyi birkaç türlü tekrarlayıp da Centaine aradaki farkı duyamayınca çok umutsuzlaşıyordu. Derken birdenbire, sanki kulaklarından balmumu tıkaçlar çekilmiş gibi, telaffuz farklarını duymaya başlamıştı Centaine. Beş değişik ton vardı. İnce, orta, kalın, yükselen, alçalan. Bunlar kelimenin yalnız anlamını değil, cümlenin geri kalan kelimeleriyle ilişkisini de değiştiriyordu.</p>

        <p>Zor ve çaba isteyen bir işti. Hani'ye yakın oturuyor, dudaklarına bakıyordu. Birden şaşkınlık dolu bir çığlık atıp iki eliyle karnına sarıldı.</p>

        <p>«Kıpırdadı!» Centaine'in sesi dehşet doluydu «Kıpırdadı... bebek kıpırdadı!»</p>

        <p>Hani hemen anladı uzanıp Centaine'in kısa branda bluzunu kaldırdı karnını tuttu Vücudun derinlerinden bir kıpırtı daha geldi.</p>

        <p>«Ai! Ai!» diye bağırdı Hani de «Dokun, bak! Erkek zebra gibi çifte atıyor!» Çinli gibi kısık gözlerinden iki damla sevinç gözyaşı kabardı, yanaklarının buruşuklarından aşağıya akarken ateşin ışığında parıldadı. «Çok güçlü... cesur ve güçlü! Dokun, koca dede!»</p>

        <p>Owa böyle bir daveti reddedemezdi. Centaine ateşin başına diz çöküp eteklerini havaya kaldırdı, yaşlı adamın dokunmasından hiç de utanç duymadı.</p>

        <p>«Bu çok önemli bir şey!» diye duyuruda bulundu Owa. «Bunu kutlamak için dansetmem gerek!» Ayağa kalktı, Centaine'in doğmamış bebeği için ay ışığında dansetti.</p>

        <p>Ay uyuyan denize gömüldüğü sırada kara tarafındaki gökyüzünün rengi solmaya başlamıştı bile. Centaine uyandıktan sonra birkaç saniye öylece yattı. İki ihtiyarın ateşin külleri yanında hala ölü gibi yatması onu şaşırttı ama kamp yerinden hızla uzaklaştı. Yürüyüşün güneş doğmadan başlayacağını biliyordu.</p>

        <p>Yeterince uzaklaşınca çömelip doğal ihtiyacını karşıladı, sonra yırtık giysilerini çıkarıp denize koştu. Soğuk suda ürpererek serinledi, kumlarla vücudunu temizledi. Islak vücuduna tekrar giysilerini çekti, kampa koştu. İhtiyarlar hala derilerine sarılmış, hareketsiz yatmaktaydılar. Centaine bir an için korktu ama o sırada Hani boğuk boğuk öksürdü ve kıpırdadı.</p>

        <p>«Neyse, sağlar bari!» Centaine gülümsedi, birkaç parça eşyasını topladı, Hani dürtmeden hazırlandığı için gurur duydu. İhtiyar kadın tekrar kımıldadı, uykulu uykulu mırıldandı.</p>

        <p>Centaine ancak birkaç kelimeyi anlayabildi. «Bekle, dinlen, uyu.» Hani sustu, örtüyü tekrar başına çekti.</p>

        <p>Centaine pek şaşırmıştı. Ateşe birkaç tahta parçası attı, alevleri üfledi, oturup beklemeye başladı.</p>

        <p>Sabah yıldızı Venüs kumulların gerisindeydi. Solgundu. Güneş yaklaşıyordu çünkü. İki San hala uyuyorlardı. Centaine bu hareketsizlikten tedirgin olmaya başladı. Güçlü ve sağlıklıydı artık. Günlük yürüyüşü hevesle bekler hale gelmişti.</p>

        <p>Güneş kumulların tepesinden belirince Hani doğrulup oturdu, esnedi, gerindi, kaşındı.</p>

        <p>«Gitmek?» diye sordu Centaine. Sesini peşten başlatıp tizleştiriyor, kelimeyi soru haline getiriyordu.</p>

        <p>«Yo, yo.» Hani olumsuz bir işaret yaptı. «Bekle... gece... cry... oraya gitmek.» Parmağıyla kumulları gösterdi.</p>

        <p>«Karaya gitmek?» diye sordu Centaine. İçinde bir heves kabardı. Deniz kıyısından ayrılıyorlardı nihayet!</p>

        <p>«Karaya gitmek,» diye onayladı Hani.</p>

        <p>«Şimdi gitmek?» Centaine iyice sabırsızdı.</p>

        <p>Son birkaç günden beri günde iki kere durup kamp kurar olmuşlardı. Centaine en yakın kumula tırmanıp içerlere bakmıştı. Akşam göklerinde, ta uzaklarda mavi dağlar görüyormuş gibi gelmişti ona. O dağları aşmak, bu tekdüze kıyıdan kurtulup esrarengiz interland'ı keşfetmek istiyordu.</p>

        <p>«Şimdi gitmek?» diye tekrarladı hevesle. Owa ateşe doğru yaklaşırken güldü.</p>

        <p>«Maymun bakıyorum leoparla karşılaşmaya pek hevesli!» dedi. «Ama karşılaşınca seyret çığlığı sen!»</p>

        <p>Hani ayıplar gibi dilini şaklattı, Centaine'e döndü. «Bugün dinlenmek. Gece yolculuğun en zoru başlamak. Bu gece. Nam çocuk, bunu anlıyor musun? Bu gece, ay bizi aydınlatırken. Bu gece, güneş uyurken. Şarkı söyleyen kumların diyarında hiç kimse güneş altında yürüyemez. Bu gece. Şimdi dinlen.»</p>

        <p>«Bu gece,» diye tekrarladı Centaine. «Şimdi dinlen.» Kamptan ayrıldı, ilk sıra kumulların tepesine tekrar tırmandı.</p>

        <p>Yüz otuz metre aşağıdaki kumsalda, ateş başında oturan iki kişi önemsiz iki benekten farksızdı. Dönüp iç tarafa baktı, basmakta olduğu kum tepesinin, kocaman bir kum dağının eteği olduğunu gördü.</p>

        <p>Kumulların rengi solgun açık sarıdan altın rengine, turuncuya kadar gidiyor, sonra morumsu kahverengi, derken koyu kan rengi oluyordu. Centaine bakarken onların gerisinde de kaya doruklu gölge dağlar bulunduğunu hayal etti. Ama ufuk onun bakışları altında sütlü bir maviye dönüştü, bulanıklaşmaya, erimeye boşadı. Sanki çölden bir sıcaklık, gözle görülür biçimde yükseliyordu. O sıcağın soluğuyla kavruluyormuş gibi hissetti kendini. Az sonra karşısındaki manzara sıcak seraplarının titreşimli perdelerini örtünüverdi.</p>

        <p>Centaine dönüp aşağıya indi, tekrar kampa yöneldi. Owa da, Hani de, hiçbir zaman tam anlamıyla boş kalan insanlar değildi. İhtiyar adam oturmuş, beyaz kemiklerden ok başları yontuyor, karısı ise bir kolye daha yapıyordu. Boncuk olarak, kırılmış devekuşu kemiklerini kullanmakta, onları iki taş arasında yontarak istediği biçimi vermekte, sonra içine bir delik açmaktaydı. Boncuklar hazır olunca onları barsak derisinden yapılmış bir sicime geçiriyordu.</p>

        <p>Onu çalışırken seyretmek Centaine'e Anna'yı hatırlattı. Hemen ayağa kalkıp kamptan tekrar çıktı. Hani gözlerini boncuklardan kaldırıp onun arkasından baktı.</p>

        <p>«Nam çocuk çok mutsuz,» dedi.</p>

        <p>«Yumurta şişelerde su var, midesinde de yemek var!»</p>

        <p>Owa ok başını yontarken pek kızgın homurdanıyordu. «Mutsuz olmak için hiç sebebi yok.»</p>

        <p>«Kendi klanını özlüyor,» diye fısıldadı Hani. Yaşlı adam cevap vermedi. İkisi de anlıyorlardı durumu. Issız bir diyarda, sığ kazılmış mezarlar içinde bıraktıklarını düşünürken ikisi de sessizdiler.</p>

        <p>Centaine kendi kendine yüksek sesle, «Artık yeterince güçlüyüm,» dedi. «Sağ kalmanın yollarını da öğrendim. Onları izlemek zorunda değilim. Tekrar güneye dönebilirim. Tek başıma.» Kararsızlık içinde durakladı Böyle bir şeyin nasıl olacağını hayalinde canlandırmaya çalıştı. Sonunda kararını vermesine o bir tek kelime yol açtı. «Tek başıma,» diye tekrarladı.</p>

        <p>«Anna sağ olsaydı, ya da oralarda gidebileceğim bir yer olsaydı... yapardım bunu.» Plajın kumlarına oturdu, dizlerini kucakladı. «Geriye dönüş yolu yok. Ben yoluma devam etmek zorundayım. Her günümü bir hayvan gibi, bir vahşi gibi geçirmek, bu vahşilerle yaşamak zorundayım.» Vücudunu ancak örten paçavralara baktı. «Devam etmeye mecburum. Üstelik nereye gittiğimi bile bilmiyorum.» Umutsuzluk neredeyse onu esir alacaktı. Canlı bir düşmanla mücadele ediyormuş gibi savaşması gerekliydi onunla. «Teslim olmayacağım,» diye mırıldandı. «Asla teslim olmayacağın. Bu seferki sona erince, asla çaresiz duruma düşmeyeceğim. Ne susayacağım, ne açlıktan ölmelere düşeceğim, üzerime ne paçavra, ne de tenimi acıtan deriler giyeceğim.» Başını eğip ellerine baktı. Tırnakları çatlamış, altlarına siyah kirler dolmuştu. Görmemek için yumruklarını sıktı. «Bir daha asla. Oğlum da, ben de, bir daha asla düşkün duruma gelmeyeceğiz. Yemin ediyorum.»</p>

        <p>Akşama doğru kumulların eteğindeki ilkel kampa döndü.</p>

        <p>Hani başını kaldırıp ona buruş buruş bir maymun gibi sırıttı, Centaine'in içinden apansız ona yönelik bir sevgi kabardı.</p>

        <p>«Sevgili Hani,» diye fısıldadı. «Bir tek sen kaldın elimde.»</p>

        <p>Yaşlı kadın ayağa kalktı, ona doğru yaklaştı. Devekuşu kemiğinden kolyeyi iki eliyle taşıyordu.</p>

        <p>Parmak uçlarında yükseldi, kolyeyi Centaine'in boynuna dikkatle geçirdi, göğsünde düzeltip ayarladı, kendi yaptığından memnun, mırıldanıp durdu.</p>

        <p>«Çok güzel, Hani.» Centaine'in sesi boğuk çıkıyordu. «Teşekkür ederim. Çok teşekkür ederim sana.» Birden gözyaşlarına gömüldü. «Bir de sana vahşi diyordum. Bağışla beni.</p>

        <p>«Anna'yla sen dünyanın en tatlı insanlarısınız» Çömeldi, yüzleri aynı hizaya geldi. Centaine yaşlı kadını çaresizlikten gelen bir kuvvetle kucakladı, kendi yanağını onun kırışık suratına yasladı.</p>

        <p>«Neden ağlıyor?» diye sordu Owa ateşin başından.</p>

        <p>«Mutlu da ondan.»</p>

        <p>«Bu da ağlamak için pek saçma bir sebep. Galiba bu kadın deli.»</p>

        <p>Başını iki yana sallayarak ayağa kalktı, gece yolculuğunun son hazırlıklarına başladı.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
