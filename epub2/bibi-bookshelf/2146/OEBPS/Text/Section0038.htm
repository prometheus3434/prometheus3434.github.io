<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Centaine «G» güvertesinde, en sevdiği koğuşta, alt yataklardan birinin ayak ucuna oturmuştu. Kucağında bir kitap açık duruyordu.</p>

        <p>Nisbeten genişçe koğuşlardan biriydi burası. Sekiz yatak vardı. Hastaların hepsi de omurgalarından yara almışlardı. İçlerinden bir teki bile bir daha ömrünün sonuna kadar yürüyebilecek değildi. Üstelik sanki bu duruma meydan okuyorlarmış gibi, en gürültücü, en neşeli, en inatçı grup bunlardı Protea Castle'da.</p>

        <p>Her akşam ışıklar söndürülmeden önce Centaine onlara kitap okuyordu Daha doğrusu, kitap okumaya niyetleniyordu!</p>

        <p>Daha yazarın fikirlerini birkaç dakika boyunca seslendirdiği anda, sanki bir tetik çekilmiş gibi tartışmalar başlıyor, en ateşli biçimde, yemek gongu çalınana kadar da sürüp gidiyordu.</p>

        <p>Centaine pek hoşlanıyordu bu okuma seanslarından. Onlara hep, kendi öğrenmek istediği konulardaki kitapları seçiyordu.</p>

        <p>Seçtikleri Afrikayı anlatan kitaplardı.</p>

        <p>Bu akşam da Levaillant'ın «Afrika İçlerine Yolculuk» adlı eserinin ikinci cildini seçmişti. Kitap Fransızcaydı. Onlara Levallant'ın hipopotam avını tercüme etti, dikkatle dinlediler. Derken Centaine bir ayrıntı tarifinin yapıldığı yere geldi. «Dişi hayvan hemen avlandığı yerde yüzülüp kesildi. Bana bir kase getirmelerini söyledim, kaseyi hayvanın sütüyle doldurdum. Hipopotam sütü pek fil sütü kadar tatsız ve itici değil. Ertesi gün hemen kaymağa kesti. Tadı bir garip, kokusu pek pisti ama kahveya kattığınız zaman hoşa bile gidiyordu.»</p>

        <p>Yataklardan tiksinti dolu sesler yükseldi. «Tanrım!» diye bağırdı biri. «Şu Fransızlara bak! Ne beklersin hipo sütü içen, kurbağa yiyen insanlardan!»</p>

        <p>Herkes bir anda bunları söyleyene dönüp çıkıştı. «Güneş Işığı da Fransız, aptal! Derhal özür dile ondan!» Koğuşun içinde yastıklar havalarda uçtu, bu gafı yapan gencin kafasına yağdı.</p>

        <p>Centaine gülerek ayağa fırladı, düzeni sağlamaya çalıştı.</p>

        <p>Bununla uğraşırken birden ayağının altındaki taban titredi, kendini tekrar yatağa yaslanmış buldu, korkunç bir patlama gemiyi baştan aşağı sarstı.</p>

        <p>Centaine doğrulmaya uğraşırken, birincisinden büyük ikinci bir patlamayla tekrar yıkıldı.</p>

        <p>«Ne oluyor?» diye bağırdı. O anda üçüncü patlama geldi, karanlığa gömüldüler, Centaine yatağın üzerinden yere devrildi, birisi onun üzerine yuvarlandı, Centaine kendini yatak örtüleri ve battaniyeler arasında buldu.</p>

        <p>Boğulacağını sanarak tekrar haykırdı. Geminin içinde başka çığlıklar da yükseliyordu.</p>

        <p>«Kalk üstümden!» Centaine debelenip kapıya doğru emekledi, sonra ayağa kalktı. Çevresindeki pandomina, karanlıkta koşuşan gölgeler, boşuna haykırılan emirler, tabanın da eğrilmesiyle birleşince Centaine'in içini bir panik duygusu kapladı.</p>

        <p>Görünmeyen bir gövde ona doğru çarparken kendini korumaya çalıştı, elleriyle yoklayarak dar koridora çıktı.</p>

        <p>Alarm zilleri karanlıkta sinirleri yırtarcasına haykırıyor, kargaşalığa katkıda bulunuyordu. Bir ses, «Gemi batıyor!» diye haykırdı. «Gemiyi terkediyorlar. Burada tuzağa kısıldık!»</p>

        <p>Koridorlarda bir koşuşmadır başladı, Centaine bu akımın kendisini de sürüklediğini farketti. Yalnızca dengesini korumaya, devrilmemeye uğraşıyordu. Düştüğü anda ayaklar altında ezileceğini biliyordu. İçgüdüsel olarak karnını korumak istedi ama birden yan duvara savruldu, dişlerini takırdatan, dilini ısırmasına yol açan bir hızla çarptı. Yere düşerken ağzı o madensi kan tadıyla doldu. İki kolunu yukarı savurduğu anda koridorun yan rayına tutundu, sürüklenerek yoluna devam etmeye uğraştı.</p>

        <p>Merdivene varınca kendini çekip doğruldu, panik içindekilerin baskısından kendini korumaya çalışarak tırmandı.</p>

        <p>«Bebeğim!» diyordu tekrar tekrar yüksek sesle, «Bebeğimi öldüremezsiniz!»</p>

        <p>Gemi yana yattı, metal yırtılır gibi bir gürültü oldu, arkasından kırılan cam sesleri geldi, çevresindeki ayak sesleri yeni baştan hareketlendi.</p>

        <p>«Batıyor!» diye bir çığlık koptu yanıbaşından. «Çıkmak gerek! Bırakın, çıkayım!»</p>

        <p>Işıklar tekrar yandı, Centaine üst güverte koridorunun çabalayan, küfreden insanların kalabalığıyla tıklım tıklım olduğunu gördü. Kendini çürükler içinde, ezilmiş, çaresiz hissediyordu.</p>

        <p>.Bebeğim!» diye hıçkırdı, tekrar duvar dibine kısıldı. Işığın yanması çevresindeki kalabalığı bir dereceye kadar ayırtmış gibiydi. Kör korkularından biraz utanç duymaya başlamışlardı.</p>

        <p>«İşte Güneş Işığı!» diye bağırdı biri. İri yarı bir Afrikalıydı.</p>

        <p>Centaine'in başta gelen hayranlarındandı. Koltuk değneğini kaldırıp kalabalığın arasından Centaine'e yol açmaya çalıştı.</p>

        <p>«Bırakın geçsin... yol açın, it herifler, Güneş Işığı geçsin!»</p>

        <p>Eller uzanıp Centaine'i yakaladı, ayaklarını yerden kesti.</p>

        <p>«Güneş Işığına yol verin geçsin!»</p>

        <p>Onu başlarının üstünden taş bebek gibi taşıdılar. Bu yolculuk sırasında hem başlığını hem de pabuçlarından birini kaybetti.</p>

        <p>«İşte Güneş Işığı! Geçirin onu ileriye!» Sert parmaklar onu yakalarken hıçkırıklarının sesini kendi de duyuyordu. Eller etini acıtırcasına yakalıyordu ama, hızla da ileriye doğru yo! almaktaydı.</p>

        <p>Merdivenin tepesinde onu yeni eller yakaladı, açık güverteye çıkardı. Güverte karanlıktı. Rüzgar saçlarını savurdu, eteğini bacaklarına sardı. Adımını attığı anda güverte daha da eğildi, kendini parmaklığa savrulur buldu, çarpmanın etkisiyle canı fena halde yandı, elinde olmadan ağzından bir çığlık kurtuldu.</p>

        <p>Birden 'C' güvertesindeki koğuşta çaresiz durumda bıraktığı gençler geldi aklına.</p>

        <p>«Onlara yardım etmeye çalışmalıydım,» dedi kendi kendine.</p>

        <p>Sonra Anna'yı hatırladı. Kararsızlık içinde, aklı karmakarışık, arkaya baktı. Koridor kapılarından hala güverteye insanlar boşalıyordu. Bu akımın tersine gitmeye çalışmak boşunaydı. Kendi kendilerine yürüyemeyenlere de yardım edecek gücü olmadığını biliyordu.</p>

        <p>Çevresindeki subaylar düzen sağlama çabasındaydılar ama siperlerdeki cehenneme bile dayanmasını bilmiş olan bu askerler şu anda mantıksız bir korkuya kapılmışlardı. Batan bir gemide tuzağa sıkışmış olduklarını biliyorlardı. Yine de içlerinden bazıları sakatlara, körlere yardım etmekte, onları parmaklığa yakın yerdeki kurtarma sandallarına doğru götürmekteydiler.</p>

        <p>Centaine kararsızlık içinde parmaklığa sarılmış duruyordu.</p>

        <p>Yüreğine, asla güverteye çıkamayacak olan, alt koğuşlarda yatan yüzlerce insanı düşünmenin dehşeti sinmişti. O sırada gemi ayaklarının altında tekrar sarsıldı, çatırdadı, su kesiminin altında kalan deliklerde hava uğuldadı, bir deniz ejderi gibi sesler çıkardı.</p>

        <p>«Bebeğim!» diye düşündü Centaine tekrar. «Onu kurtarmam gerek. Ötekilerin hiç önemi yok... bir tek bebeğim!»</p>

        <p>«Güneş Işığı!» Subaylardan biri onu görmüştü. Meyilli tabanda kayıp yaklaştı, kollarını onu korumak istiyormuş gibi omuzlarına sardı.</p>

        <p>«Sandalların birine gitmelisin... gemi her an batabilir!»</p>

        <p>Boş kalan bir eliyle sırtındaki can yeleğinin bantlarını açtı, sıyırıp çıkardı, Centaine'in kafasına geçirdi.</p>

        <p>«Ne oldu?» diye soludu Centaine yeleği giyerken.</p>

        <p>«Torpillendik. Haydi, gel!»</p>

        <p>Onu sürükleyerek parmaklık boyunca ilerletti. Tutunmadan güvertede durmaya olanak yoktu.</p>

        <p>«Kurtarma sandalı! Seni buna bindirmemiz şart!»</p>

        <p>Tam önlerinde sandal asıldığı kancalarda fena halde sallanıyordu. Adamlar onu kurtarıp suya indirmeye uğraşmaktaydılar.</p>

        <p>Centaine aşağıya baktığında kapkara denizin kaynayıp köpürdüğünü gördü, rüzgar saçlarını gözlerine doğru üfürdü, görüşünü örttü.</p>

        <p>Tam o sırada kara suların ta ötesinden zalim bir ışık gelip onları buldu, gözlerini korumak için ellerini kaldırıp siper ettiler.</p>

        <p>Centaine'i kolunda tutmakta olan subay, «Denizaltı!» diye bağırdı. «Kasap herif işlediği cinayetin zevkini çıkarmaya geliyor!»</p>

        <p>Işık onlardan ayrıldı, borda boyunca ilerledi.</p>

        <p>«Yürü, Güneş Işığı!» Adam onu parmaklığa doğru çekti ama o anda sandal kancalardan kurtuldu, telaş içindeki insanlardan oluşan yükünü aşağıdaki sulara boşaltıverdi.</p>

        <p>Geminin su altı kesiminden yeni bir soluk çıktığı duyuldu, bu sefer taban inanılmaz bir biçimde eğildi, subay da, Centaine de, parmaklığa çok sert çarptılar.</p>

        <p>O insafsız beyaz ışık geminin bir başından öbür başına doğru kayıyor, gidip geliyordu. Bir kere daha onların üstünden geçti, gözlerini kör etti, sonra gece eskisinden beter bir karanlığa gömüldü.</p>

        <p>«Domuzlar! Katil domuzlar!» Subayın sesi çok sertti. Öfkeden boğuk çıkıyordu.</p>

        <p>«Atlamak zorundayız!» diye bağırdı Centaine ona. «Buradan kurtulmak zorundayız!»</p>

        <p>İlk torpil çarptığında Anna kamaradaki tuvalet masasının yanında oturuyordu. Öğleden beri o da 'C güvertesindeki hastalara yardım etmeye çalışmış, yemek saati yaklaştığı zaman yanlarından ayrılmıştı. Centaine'in bu kamarada kendisini bekliyor olacağını sanmış, onun henüz dönmediğini görünce de biraz canı sıkılmıştı.</p>

        <p>«Bu çocukta hiç zaman kavramı yok,» diye mırıldanıyordu.</p>

        <p>Kendi tuvaletine başlamadan önce onun giyeceği çamaşırları ve kıyafeti çıkarıp hazırladı.</p>

        <p>İlk patlama Anna'yı tabureden fırlattı, başını yatağın köşesine çarpmasına yol açtı. Orada sersemlemiş durumda yatarken diğer patlamaları duydu, ışıklar söndü, ortalık karardı. Çabalayıp dizleri üzerinde doğrulurken alarm zilleri neredeyse kulaklarını sağır edecekti. Calais'den ayrıldıklarından beri her gün provasını yaptıkları kurtarma sürecini uygulayabilmek için kendini zorladı.</p>

        <p>«Can yeleği!» Yatağın altını yokladı, yeleği bulup giydi, bağlarını bağladı, kapıya doğru emeklemeye çelişti. Birden ışıklar tekrar yandı, Anna doğrulup ayağa kalktı, duvara yaslandı, kafasındaki şişliği ovaladı.</p>

        <p>Duyuları yavaş yavaş netleşti, Centaine'i düşündü.</p>

        <p>«Yavrum!» Kapıya doğru atıldığı sırada taban ayaklarının altında eğrildi, tekrar tuvalet masasına çarptı, Centaine'in mücevher kutusu masadan kayıp yere düşmek üzereyken Anna içgüdüsel bir hareketle onu yakalayıp göğsüne dayadı.</p>

        <p>«Gemiyi terkedin!» diye bağırıyordu bir ses kapının dışından. «Gemi batıyor! Gemiyi terkedin!»</p>

        <p>Anna'nın İngilizcesi bu sözleri anlayabilecek kadar gelişmişti. Her zamanki pratik duyuları yeni baştan canlandı.</p>

        <p>Mücevher kutusunda tüm paraları ve belgeleri vardı. Başının üzerindeki dolabı açtı, kocaman çantayı çekti, kutuyu onun içine attı, sonra hızla çevresine bakındı. Centaine'le annesinin resmi bulunan gümüş çerçeveyi de çantaya attı, arkadan Michael’ın birliğinin resmini de yakalayıp aldı. Sonra çekmeceyi çekti, Centaine ve kendisi için birkaç sıcak giysi çekip çantaya tıktı, kapağını kapattı, çevresine son bir defa daha baktı. Değerli neleri varsa almıştı. Kapıyı açıp dışardaki koridora adımını attı.</p>

        <p>Birden kendini akıp duran bir insan ırmağına kapılmış buldu. Adamların çoğu can yeleklerini kuşanmaya uğraşıyorlardı.</p>

        <p>Anna geri dönmeye çabaladı. «Centaine'i bulmam gerek, yavrumu bulmam gerek!» Ama İnsan seli onu karanlık güverteye doğru sürüklüyordu. Kurtarma sandallarından birine doğru kaymakta olduğunu gördü.</p>

        <p>İki denizci onu yakaladı. «Haydi gel, hayatım, birikihooop!»</p>

        <p>Anna bir tanesinin kafasına çantayı indirmeye uğraştıysa da, adamlar onu sandalın kenarından aşırtıp içine bindirdiler. Anna kendini eteklerine dolanmış durumda sandalın dibinde buldu.</p>

        <p>Doğrulduğunda hala çantaya sıkı sıkı sarılmış durumdaydı. Sandaldan inmeye uğraştı.</p>

        <p>«Birisi tutsun şu kafasız kadını!» diye haykırdı denizcilerden biri umutsuz bir sesle. Sert eller onu yakalayıp tekrar sandalın içine çekti.</p>

        <p>Birkaç dakika içinde sandal öylesine doldu ki Anna kendini kalabalığın arasına sıkışmış buldu. Yalnızca Fransızca, Flamanca biraz da o bozuk İngilizcesiyle yalvarıp yakarıyor, elinden başka bir şey gelmiyordu.</p>

        <p>«Bırakın ineyim! Kızımı, yavrumu bulmam gerek...»</p>

        <p>Kimse ona aldırış etmedi. Sesi öbür çığlıkların arasında boğuldu kaldı, rüzgarın ve dalgaların gürültüsü içinde duyulamadı. Bir yandan da geminin çıkardığı ölüm sesleri katılıyordu genel gürültüye.</p>

        <p>«Artık dayanamaz, başka kimseyi alamayız!» diye gürledi sert bir ses. «Bunu indirin, gitsin!»</p>

        <p>İnsanın midesini ağzına getiren bir düşmeyle alçaldılar, karanlığın içine doğru indiler, sonunda sandal suyun yüzüne hızla çarptı, üstlerine sular sıçradı, Anna tekrar sandalın su dolu dibine serildi, üzerine de başkaları düştü. Bir kere daha tüm gücüyle mücadele edip doğruldu. Sandal savruluyor, inip çıkıyor, geminin bordasına çarpıyordu.</p>

        <p>«Şu kürekleri çıkarın!» diye haykırdı aynı ses tam bir yetkiyle. «Uzaklaştırın sandalı buradan. Tamam! Evet, hafif sancak yapın! Asılın küreklere, asılın!»</p>

        <p>Tam o anda o bembeyaz ışık sütunu uzandı, arkalarındaki gemiyi buldu. Pırıl pırıl bordanın üzerinde gidip geldi, tiyatrolardaki sahne ışığı gibi sağa sola kaydı, güverte parmaklığına sarılmış insanları gösterdi. Taşınan sedyeler, sandal iplerine darağacı gibi sarılmış insanlar ışığa çıktı... sonunda ışık bordaya boyanmış kocaman kızıl kaçın üzerinde hareketsizleşti.</p>

        <p>Sandalda, Anna'nın arkasında durmakta olan adamlardan biri, «Evet, iyi bak, katil domuz!» diye haykırdı, bu çığlığa bir anda herkes bir ağızdan katıldı.</p>

        <p>«Katil Hun...»</p>

        <p>«Pis kasaplar.:.»</p>

        <p>Anna'nın çevresinde herkes kin ve öfkeyle haykırıp duruyordu.</p>

        <p>Işık yoluna devam etti, bordanın alt tarafına doğru alçaldı, denizin üzerinde yüzlerce kişinin yüzmekte olduğunu gösterdi. Başların sayısı çok kalabalıktı. Suratlar parlak ışığın altında solgun aynalar gibi parıldıyordu. Güverteden aşağıya hala yeni yeni insanlar atlamakta, suları sıçratmaktaydılar. Deniz bir anda onları sarıyor, dalgalar yeniden bordaya doğru savuruyordu.</p>

        <p>Işık tekrar yukarıya, güverteye yükseldi, güvertenin inanılmaz bir açıyla eğilmiş olduğunu gösterdi. Burun denize batmakta, kıç taraf göklere doğru yükselmekteydi, Işık bir an için parmaklığa tutunmuş bir grup insan üzerinde duraladı, Anna avazı çıktığı kadar «Centaine!» diye haykırdı.</p>

        <p>Kız kalabalığın ortasındaydı. Yüzü denize dönük, aşağıdaki mesafeyi ölçüyor gibiydi. Saçları rüzgarda çılgınca savrulup durmaktaydı.</p>

        <p>«Centaine!» diye haykırdı Anna tekrar. O anda kız çevik bir hareketle parmaklığın üzerinden atladı. Eteklerini beline sıvamış, bir an kendini parmaklığın tepesinde bir akrobat gibi dengelemişti. Çıplak bacakları solgun, ince ve biçimli görünüyordu. Etekleri balon gibi havalanır, kendisi aşağıya doğru düşerken, çıt diye kırıtabilecek, güçsüz bir varlık gibiydi. Işığın alanından çıktı, karanlıklara daldı.</p>

        <p>Anna bir kere daha «Centaine!» diye bağırdı. Yüreğini sanki buzlar kaplıyordu. Doğrulmaya çalıştı, biri onu tekrar çekip oturttu, o sırada beyaz ışık söndü, Anna sandala oturdu, boğulmakta olan insanların çığlıklarını dinlemeye başladı.</p>

        <p>«Asılın küreklere, be adamlar! Çabuk uzaklaşmamız gerek, yoksa sular bizi de yutar!»</p>

        <p>Sandalın her iki yanından kürekler uzanıyordu. Karmaşık, temposuz dalıp çıkıyorlar, sandalı yaralı gemiden yavaş yavaş uzaklaştırıyorlardı.</p>

        <p>«İşte batıyor!» diye bağırdı biri. «Ah, Tanrım, şu hale baksanıza!» Koca geminin kıçı iyice havaya yükseldi, kürekçiler küreklerini bırakıp baktılar.</p>

        <p>Gemi düşey duruma geçince birkaç saniye öylece kaldı.</p>

        <p>Pervanesinin silueti yıldızlara karşı belli oluyordu. Lombozlarında hala ışıklar çıkmaktaydı.</p>

        <p>Derken yavaş yavaş aşağıya doğru kaymaya başladı. Önce burun girdi, sonra lomboz ışıkları suların altından hala parlamaya devam ederek kaydı, hızını arttırdı, köpüklerin arasından hava çıkararak, çatırdayarak sulara gömülüp gözden kayboldu.</p>

        <p>Beyaz köpükler, hava, su fiskiyeleri yükseldi, yavaş yavaş onlar da bitti, ortalıkta yalnız yüzenlerin çığlıkları duyulur oldu.</p>

        <p>«Geriye! Alabildiğimiz kadar insan almamız gerek!»</p>

        <p>Gece boyunca gemi birinci subayının emri altında çalıştılar, uğraştılar. Adam sandalın dümeninde, ayakta duruyordu.</p>

        <p>Yüzenleri donmuş halde sulardan çekiyor, sarmalayıp sandala yatırıyorlardı. Sonunda sandal tehlikeli biçimde alçaldı, her kıpırtıyla su alır hale geldi.</p>

        <p>«Artık tamam!» diye bağırdı birinci subay. «Geri kalanlar, kurtarma iplerine sarılmak zorundasınız.»</p>

        <p>Yüzenler aşırı yüklü sandalın çevresine boğulmak üzere olan fareler gibi toplanmışlardı. Ama birinci subaya yakın yerde olduğundan adamın mırıldandığını duyabiliyordu. «Zavallılar, sabaha kadar bile dayanamazlar... soğuk işlerini bitirmeye yeter... köpek balıkları gelmese bile!»</p>

        <p>Çevrede diğer sandalların da seslerini duyuyorlardı. Kürek şıpırtıları rüzgarla taşınıp gelmekteydi.</p>

        <p>«Akıntı kuzey-kuzeybatıya doğru dört knot.» dedi birinci subay tekrar. «Şafakta ufuk hattına dağılmış oluruz. Elden geleni yapıp birarada kalmaya çalışmak zorundayız.» Ayağa kalkıp seslendi. «Hey, ordakiler! Burası Onaltıncı Sandal!»</p>

        <p>«Beşinci sandal!» diye cevap verdi zayıf bir ses.</p>

        <p>«Yanınıza geliyoruz!»</p>

        <p>Karanlığın içinde küreklere asıldılar, diğer sandaldakilerin seslerine doğru ilerlediler, sonunda iki sandal yanyana geldi.</p>

        <p>Sabah oluncaya kadar başka iki sandala daha seslenip yanlarına almayı başardılar.</p>

        <p>Gün ışığı suyun yüzeyini gri bir renge dönüştürdüğünde, yarım mil kadar ilerde bir sandal daha buldular. Aralarındaki deniz enkaz parçalarıyla doluydu. Hala suda yüzenler de vardı ama, okyanusun ve gökyüzünün arasında önemsiz küçük benekler gibi gözüküyorlardı.</p>

        <p>Sandalların içindekiler kamyona yüklenmiş sığır gibi birbirlerine sokuluyorlardı. Sudakiler ise can yeleklerine asılı, bata çıka bir ölüm dansı yapmaktaydılar. Yüzleri bembeyaz, cansızdı.</p>

        <p>«Otur yerine, kadın!» Anna'nın yanında oturanlar onu her kalkmaya çalıştığında geri çekiyorlardı.</p>

        <p>«Hepimizi suya devireceksin, Tanrı aşkına!» Ama Anna onların itirazlarına aldırış bile etmiyordu.</p>

        <p>«Centaine!» diye seslendi. «Centaine oralarda mı?» Anlamaz bakışlarla ona baktıkları zaman kıza taktıkları o ismi hatırlamaya çalıştı, sonunda buldu.</p>

        <p>«Güneş Işığı!» diye haykırdı. «Het iemand gesien? Güneş Işığını gören oldu mu?» Adamlar arasında bir ilgi ve bir kıpırtı dolaştı.</p>

        <p>«Güneş Işığı! Yanınızda mı?» Soru bir sandaldan diğerine ulaştırıldı.</p>

        <p>«Onu güvertede gördüm. Gemi batmadan hemen önceydi.»</p>

        <p>«Can yeleği giymişti.»</p>

        <p>«Burada yok.»</p>

        <p>«Hayır burada da yok.»</p>

        <p>«Ben atladığını gördüm, ama sonradan kaybettim.»</p>

        <p>«Yek, sandalların hiçbirinde yok.»</p>

        <p>Anna tekrar yerine çöktü. Yavrusunu kaybetmişti. Duyduğu umutsuzluk onu boğacaktı neredeyse. Sandalın kenarında can yeleklerine asılı durumda yüzen ölülere baktı, yeşil suların Centaine'i öldürüşü gözünün önünde canlandı. Karnındaki çocuk da ölmüş, buz gibi olmuş demekti. Anna yüksek sesle inledi.</p>

        <p>«Hayır,» diye fısıldadı. «Tanrı bu kadar zalim olamaz. İnanmıyorum. Hiçbir zaman inanmayacağım.» Reddetmek ona bir kuvvet, bir dayanma gücü verdi. «Başka sandallar da vardı.</p>

        <p>Centaine onların birindedir... sağdır!» Rüzgarlı ufuklara doğru baktı. «Sağ o. Onu bulacağım. Ömrümün sonuna kadar bile sürse, yine de bulacağım onu.»</p>

        <p>Kızı aramak için gösterdikleri çaba, gece boyunca yakalarına sarılmış olan soğuk şok dalgasını yenmelerine yol açmıştı.</p>

        <p>Liderler yeni baştan güç kazanıp seslerini duyurdular, sandallardaki yükün dağılımını ayarladılar, sayımları yaptılar, içme suyu şişelerini, yiyecek stokunu kontrol ettiler, yaralılara göz attılar, ölülerin iplerini kesip onları bıraktılar, kürekçilerin görevlerini hatırlattılar ve sonunda yüz mili aşkın uzaklıktaki doğu sahiline doğru yola koyuldular.</p>

        <p>Kürekçiler ikide bir değişiyordu. Hırçın denizde zorlukla, azıcık bir mesafe alabiliyorlar, sonra bir dalga onlara bu kazandıkları mesafeyi yeni baştan kaybettiriyordu.</p>

        <p>«Tamam çocuklar!» diye sesleniyordu birinci subay dümen tarafından. «Devam edin...» Çaba göstermek, asıl düşmanları olan umutsuzluğu ve miskinliği yenmeye yarayacaktı. «Haydi, bir şarkı söyleyelim, olmaz mı? Biri bize ses versin. Tipperary'yi söyleyim mi? Haydi öyleyse.»</p>

        <p>«Tipperary'ye yol çok uzun, çok uzun, çok uzun...» Dakikalar geçtikçe deniz de, rüzgar da kuduruyordu. Sandal dalgaların tepesinde yükseliyor, kürekler suya değmiyordu. Kürekçiler birer birer vazgeçmeye başladılar, suratlarını asıp yerlerine çöktüler, şarkı dudaklarda öldü, oturup beklediler. Bir süre sonra, bir şey bekleme duygusu da öldü. Yalnızca oturur oldular.</p>

        <p>Öğleden epey sonra güneş bulutların arasından yüzünü gösterdi, suratlarını oraya doğru kaldırdılar ama yeni bir bulut hemen güneşi örttü, omuzlar yeni baştan sarktı.</p>

        <p>O sırada Anna'nın kinin yanındaki kayıktan bir ses, «Bakın! Gemi değil mi o?» deyiverdi.</p>

        <p>Bir süre sessizlik oldu. Böylesine olmayacak bir sözü anlayabilmeleri zaman aldı. Derken bir başka ses, deminkinden daha keskin, daha canlı olarak,</p>

        <p>«Evet, gemi! Gemi o!» dedi.</p>

        <p>«Nerede? Nerede gemi?»</p>

        <p>Sesler artık heyecanlıydı.</p>

        <p>«İşte... o kara bulutun tam altında.»</p>

        <p>«Bir gemi!»</p>

        <p>«Gemi!»</p>

        <p>Adamlar ayağa kalkmaya çalışıyorlardı. Bazıları ceketlerini çıkarmış delice sallıyor, ciğerlerinin elverdiği kadar çağırıyorlardı.</p>

        <p>Anna gözlerini kırpıştırıp onların baktığı, gösterdiği tarafa bakmaya çalıştı. Az sonra üçgen biçimli bir şey görebildi. Ufkun grisinden biraz daha koyu gri gibiydi.</p>

        <p>Birinci subay dümen başında uğraşıyordu. Birden doğrulup gökyüzüne, şiddetli patlamayla birlikte duman izi püskürten bir şeyle ateş etti. İzlerin arasında kırmızı kıvılcımlar uçuştu. Dümen altı dolabındaki sinyal fişeklerinden birini ateşlemişti.</p>

        <p>«Gördü bizi!»</p>

        <p>«Bakın! Bakın! Rota değiştiriyor!»</p>

        <p>«Savaş gemisi! Üç bacalı»</p>

        <p>«Üç ayaklı yön kulesine baksanıza... I. sınıf kruvazörlerden biri...»</p>

        <p>«Vay canına, bu Inflexible. Onu geçen yıl Scapa Plow'da görmüştüm...»</p>

        <p>«Her kimse. Tanrı şansını daim etsin! Gördü bizi! Ah, Tanrıya şükür gördü bizi!»</p>

        <p>Anna bir yandan gülerken bir yandan hıçkıra hıçkıra ağlamakta olduğunu farketti. Centaine'la arasındaki tek bağ olan koca çantaya sımsıkı sarılmıştı.</p>

        <p>«Artık kolay, yavrum,» diye söz verdi ona. «Anna seni bulacak artık. Üzülmeye gerek yok. Anna geliyor seni almaya.»</p>

        <p>Savaş gemisinin ölüm ilham eden gri silueti onlara doğru yaklaşıyor, yüksek burnuyla suları iki yana yara yara geliyordu.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
