<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Sekizinci gün dağ karşılarında titrek bir serap gibi belirince Centaine durdu. Ford'un kaputu üzerine çıktı, baktı. Yüz anıyı birden yaşıyordu. Yoğun duyguların etkisiyle sallanmakta olduğunu farketti. Yuvaya dönüş sevinci vardı içinde. Ama bir yandan da derin üzüntü ve kuşkuların yükü altında ezilmekteydi.</p>

        <p>Lothar onu rüyasından uyandırdı. Konvoyun başından yaklaştığını hiç görmemişti Centaine.</p>

        <p>«Seni tam nereye götürmemi istediğini bana söylemedin.»</p>

        <p>«Aslan ağacına,» dedi Centaine. «Beni bulduğun yere.»</p>

        <p>Hayvanın pençe izleri mopani gövdesinde hala görünüyordu. Kemikleri yerdeki otlar arasına saçılmıştı. Beyaz yıldızlar gibi parlıyorlardı güneş altında.</p>

        <p>Lothar inşaat ekibiyle iki gün uğraşıp ona sürekli bir kamp kurdu. Tek başına duran ağacın çevresine mopani dallarından bir çit çekti, yaban hayvanları giremesin diye çevresini dikençalılarla besledi. Etrafı kapalı bir lağım çukuru kazdı, alttan bir tünelle ağacın altındaki yere bağladı, sonra Centaine'in çadırını, hazırladığı bahçenin ortasına, mopani'nin gölgesine kurdu, önüne açık ateş yapmak için bir taş ocak yaptı. Bahçenin girişinde ağır bir tahta kapıyla bir nöbetçi kulübesi vardı.</p>

        <p>«Swart Hendrick burada yatıp kalkacak. Seslendiğin zaman duyacak,» dedi Centaine.</p>

        <p>Orman ucunda, kampın ikiyüz adım ilerisinde, hizmetkarlarla işçilerin kampı için bir yer beğendi. İşler bitince tekrar Centaine'in yanına geldi.</p>

        <p>«Gerekli olan herşeyi yaptım.»</p>

        <p>Centaine başını salladı. «Evet, sen pazarlığın kendine yüklediklerini yerine getirdin,» diye kabullendi. «Üç ay sonra gel, ben de kendime düşeni yerine getireyim.»</p>

        <p>Bir saat içinde Lothar ikinci kamyonla yola çıktı, yanına yalnızca siyah sürücüyü aldı, biraz su ve benzin yükledi, Windhoek'e kadar olan yolculuğu güven altına almaya uğraştı.</p>

        <p>Kamyonun mopaniler arasında gözden kayboluşuna bakarken Centaine, Swart Hendrick'e, «Seni gece üçte uyandıracağım,» dedi. «İnşaat işçilerinden dördünün bizimle gelmesini istiyorum. Battaniyelerini ve yemek tencerelerini alsınlar, on gün yetecek kadar da erzak alsınlar.»</p>

        <p style="text-align: center;"><b>***</b></p>
      </div>
    </div>
  </div>
</body>
</html>
