<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Cankurtaran konvoyu kasabanın çıkışında, geri çekilmekte olan İngiliz birliklerine yetişti. Askeri polis oraya geçici bir barikat kurmuştu. Eli silah tutan her askeri alıyor, tekrar gruplayıp ikinci bir savunma hattı oluşturmak üzere geri yolluyorlardı. Taşıtları arıyorlar, savaştan kaçanları bulmaya çalışıyorlardı.</p>

        <p>«Yeni hat dayanacak mı, çavuş?» diye sordu Bobby Clarke kağıtlarını kontrol eden polise, «Bu kasabada kalabilir miyiz?</p>

        <p>Hastalarımdan bazıları...»</p>

        <p>Yol kenarındaki evlerden birine düşen şarapnel sözlerini yarıda kesmesine yol açtı. Hala Alman toplarının menzili içindeydiler.</p>

        <p>«Bilinmez, efendim!» Çavuş kağıtları tekrar Bobby'ye uzattı. «Sizin yerinizde olsam Arras'taki ana üs hastanesine kadar çekilirdim. Buraları biraz karışık olacağa benziyor.»</p>

        <p>Böylece uzun sürecek, yavaş çekilme başlamış oldu. Yolu görebildikleri yere kadar doldurmuş olan trafiğin arasına karıştılar, aynı düşük hıza ayak uydurdular.</p>

        <p>Cankurtaranlar birden harekete geçiyor, birkaç metre gidiyor, sonra yine durup bilinmez bir süre bekliyorlardı. Gün ilerleyip sıcak bastırırken, daha birkaç gün önce kışın çamuruyla kaplı olan yollarda tozlar uçuşmaya başladı. Yakınlardaki çiftliklerden gelen sinekler kanlı sargılara konmaya, yaralıların yüzünde dolaşmaya başladılar, yaralılar, «Su! Su!» diye inler oldu. Anna'yla Centaine yakındaki bir çiftlik evine, su istemeye gittiler, orayı bomboş buldular. Kenardaki süt güğümlerini alıp tulumbadan doldurdular.</p>

        <p>Konvoy boyunca her arabaya uğrayıp maşrapayla su dağıttılar, yüzü ateşten yanan yaralıların yüzlerini! suyla sildiler, hastabakıcıların, vücut fonksiyonlarını kontrol edemeyecek durumda olanları temizlemesine yardımcı oldular, bu arada sürekli olarak neşeli görünmeye, güven vermeye uğraştılar. Kendi derin acılarına rağmen!</p>

        <p>Ortalık kararırken konvoy ancak beş mil yol gidebilmişti.</p>

        <p>Geride bıraktıkları savaşın sesini hala duyabiliyorlardı. Yine durdular, yürüyebilecekleri zamanı beklediler.</p>

        <p>«Galiba onları Mort Homme'da durdurmayı başardık.» Bobby Clarke, Centaine'in yanında durmuştu. «Herhalde gece burada konaklamak tehlikeli olmaz.» Centaine'in uğraşmakta olduğu hastanın yüzüne daha bir dikkatle baktı. «Tanrı da biliyor ya, bu zavallılar bundan fazlasına dayanamazlar. Yemeğe, dinlenmeye ihtiyaçları var. Gelecek dönemecin hemen ilerisinde kocaman ambarı olan bir çiftlik gördüm. Henüz kimse yerleşmemiş.</p>

        <p>Oraya gidelim.»</p>

        <p>Anna çuvalından birkaç demet soğan çıkardı, açık ateşte ısıtmakta oldukları konserve sığır eti yahnisini onunla lezzetlendirmeye çalıştı. Yahniyi kuru ordu bisküvileriyle dağıttılar, yanında birer maşrapa çay verdiler. Bunların hepsini, trafiğe sıkışan levazım kamyonlarından dilenerek toparlamışlardı.</p>

        <p>Centaine yemeklerini kendileri yiyecek durumda olmayanlara yardım ediyordu. Sonra hasta bakıcılara pansımanları değiştirmekte yardımcı oldu. Sıcak ve toz çok kötü olmuştu. Yaraların pek çoğunun iltihaplandığı, şiştiği, içlerinden sarı cerahat aktığı görülüyordu.</p>

        <p>Geceyarısından sonra Centaine ambardan sessizce süzüldü, bahçedeki su tulumbasına yürüdü. Kendini çok kirli ve terli hissediyor, bir iyi yıkanıp, temiz, ütülenmiş bir şeyler giymek istiyordu. Ama bunu yapacak kadar yalnız kalmasına imkan yoktu. Çantaya koyduğu temiz giysilerin de kıymetini bilmesi gerektiğinin farkındaydı. İçinden jüponuyla külotunu çıkardı, tulumbanın suyunda yıkadı, sıktı, soğuk suyla ellerini, yüzünü yıkarken bahçe kapısının kenarına astı.</p>

        <p>Tenini gece rüzgarının kurutmasını bekledi, sonra çamaşırlarını, hala nemli durumda tekrar giydi. Saçlarını tarayınca kendini biraz daha iyi hissetti. Gözleri hala yanıyordu. Şiş şişti.</p>

        <p>Göğsünde büyük bir ağırlık taşıyormuş gibi geliyordu. Korkunç bir yorgunluk dizlerini bükmekte. Kolları bile ağır gelmekteydi.</p>

        <p>Babasının dumanlar arasındaki hali, beyaz atın yeşil çimenlerde yatışı bir daha gözünün önünden geçti ama o zihnini bu hayallere kapadı.</p>

        <p>«Yeter,» dedi yüksek sesle kendi kendine. Bahçe çitine yaslandı. «Bugünlük bu kadar yeter. Yarın yine ağlarım.»</p>

        <p>Karanlığın içinden bir ses, «Yarın asla gelmez ki!» dedi.</p>

        <p>Bozuk bir Fransızca konuşuyordu. Centaine şaşırdı.</p>

        <p>«Bobby?»</p>

        <p>Sigaranın ateşini o zaman farketti. Doktor gölgelerin arasından çıktı, onun yanına gelip durdu.</p>

        <p>«Şaşılacak bir kızsın.» diye İngilizce devam etti sözlerine.</p>

        <p>«Benim altı kızkardeşim var. Ama senin gibi bir kız tanımadım.</p>

        <p>Hatta tanıdığım erkeklerin de pek azı senin çapındadır.»</p>

        <p>Centaine sessizdi. Doktor sigarasından duman çekerken parlayan ışıkta genç adamın yüzünü inceledi. Michael’ın yaşında ve yakışıklıydı. Dudakları dolgun, duyguluydu. Daha önce hiç farkına varma fırsatını bulamadığı bir inceliği vardı.</p>

        <p>Centaine'in sessizliği birden onu utandırır gibi oldu. «Bak, seninle konuşuyorum diye kızmıyorsun ya? Eğer tercih ediyorsan seni yalnız bırakırım.»</p>

        <p>O başını iki yana salladı. «Rahatsız olmuyorum.» Bir süre sessiz kaldılar. Bobby sigarasını içiyor, ikisi birlikte uzaktan gelen savaş seslerini dinliyorlardı. Arasıra araya ambar tarafından gelen iniltiler de karışmaktaydı.</p>

        <p>O sırada Centaine kıpırdadı, sordu. «O genç havacıyı hatırlıyor musunuz? Hani şatoya ilk geldiğinizde...»</p>

        <p>«Evet. Kolu yanmış olan. Neydi adı... Andrew mu?»</p>

        <p>«Yo, o arkadaşıydı.»</p>

        <p>«Çılgın İskoç... tabii, hatırladım.»</p>

        <p>«Kendi adı Michael'dı.»</p>

        <p>«İkisini de hatırlıyorum. Ne oldu onlara?»</p>

        <p>«Michael'la ben evlenecektik ama öldü...» İçine gömdüğü duygular taşmaya başlıyordu.</p>

        <p>Bobby bir yabancıydı ama, anlayışlıydı. Karanlıkta onunla konuşmak kolay geliyordu Centaine'e. O bozuk İngilizcesiyle ona, nasıl Michael'le ikisinin Afrika'ya yerleşmeyi planladıklarını anlattı, sonra kendi babasından, annesi ölünce babasının nasıl değiştiğinden söz etti. Onu nasıl kollamaya uğraştığını, içki içmesini engellemeye çalıştığını anlattıktan sonra, o sabah yanan şatoda gördüğü manzarayı tarif etti.</p>

        <p>«Sanıyorum istediği buydu. Yorulmuştu artık yaşamaktan.</p>

        <p>Ölüp tekrar annemle birlikte olmayı seçti. Ama artık o da, Michael de gittiler. Hiç kimsem kalmadı.»</p>

        <p>Sözlerini bitirdiği zaman kendini tükenmiş hissetti, sessiz kaldı.</p>

        <p>«Büyük acılar çekmişsin.» Bobby uzanıp onun kolunu sıktı. «Keşke sana yardım edebilseydim.»</p>

        <p>«Yardım ettin. Sağol.»</p>

        <p>«Sana bir şey verebilirim... bir müsekkin. Uyumana yardımcı olur.»</p>

        <p>Centaine kanının kabardığını, sunulan bu unutma fırsatını özlediğini hissetti. Bu duygu öyle güçlüydü ki... korkuttu onu.</p>

        <p>«Hayır,» dedi gereksiz bir sertlikle. «Bir şeyim yok.» Ürperdi.</p>

        <p>«Üşüyorum ve vakit de çok geç oldu. Beni dinlediğin için tekrar teşekkür ederim.»</p>

        <p>Anna ambarın bir köşesine bir battaniye asmış, samanlardan kendilerine bir de yatak yapmıştı. Centaine çabucak ölü gibi bir uykuya daldı, şafakta uyandığında kendini ter içinde buldu. Midesi yine fena halde bulanıyordu.</p>

        <p>Uykudan gözlerini zorlukla açarak kalktı, bahçenin taş duvarının öbür yanına geçmeyi başardı, oraya varınca kustu. Sarı, irin gibi bir şey çıktı içinden. Doğrulup ağzını sildi, düşmemek için duvara tutundu, birden Bobby Clarke'ı yanıbaşında buldu.</p>

        <p>Adam onun nabzını tutup saydı. Yüzündeki ifade kaygılıydı.</p>

        <p>«Sanırım seni bir muayene etsem iyi olacak,» dedi.</p>

        <p>«Hayır.» Kendini pek zayıf hissediyordu. Her zaman sağlam ve sağlıklı bir kız olageldiğinden, bu yeni hastalığı kaygılandırıyordu onu. Korkunç bir hastalığa tutulduğunun ortaya çıkacağından korkmaktaydı.</p>

        <p>«Bir şeyim yok aslında.» Doktor yine de onu parketmiş canturtaranlardan birine doğru götürdü, tenteleri indirdi, kendi başlarına kalmalarını sağladı.</p>

        <p>«Şuraya yat lütfen.» Onun itirazlarına aldırış etmeksizin bluzunu kaldırıp göğsünü dinledi.</p>

        <p>Davranışı öyle profesyoneldi ki. Centaine artık tartışmaz oldu, kendini muayeneye bıraktı. Onun verdiği talimata göre doğrulup oturuyor, soluk alıp veriyor, o söylediği zaman öksürüyordu.</p>

        <p>«Şimdi iç muayene yapacağım,» dedi Bobby. «Hizmetçinin yanında olmasını ister misin?»</p>

        <p>Centaine başını sessizce iki yana sallayınca doktor, «Eteğini ve jüponlarını çıkar lütfen,» diye ekledi.</p>

        <p>Muayene bittiğinde aletlerini toplayıp sarma işini gösterişli biçimde uzattı. Bu arada Centaine de giyiniyordu.</p>

        <p>Doktor ona yüzünde garip bir ifadeyle baktı, genç kız telaşlandı. «Ciddi bir şey mi?»</p>

        <p>O başını hayır anlamında salladı. «Centaine, senin nişanlın ölmüş. Bana dün gece söylemiştin.»</p>

        <p>Kız başını salladı.</p>

        <p>«Henüz emin olmak için erken... çok erken... ama sanıyorum taşıdığın bu çocuk için bir babaya ihtiyacın olacak.»</p>

        <p>Centaine'in elleri farkında olmadan, korumak ister gibi karnına yükseldi.</p>

        <p>«Seni tanıyalı daha birkaç gün oldu ama, bu süre sana aşık olduğumu anlamama yetti. Şeref duyarım...» sesi sönüp bitti.</p>

        <p>Centaine onu dinlemiyordu çünkü.</p>

        <p>«Michael,» diye fısıldıyordu. «Michael’in bebeği. Herşeyi kaybetmemişim. Hala ondan bir şey var bende.»</p>

        <p>Centaine jambonlu ve peynirli bir sandviç yedi. Öyle iştahla yiyordu ki Anna onu kuşkulu bakışlarla süzdü.</p>

        <p>«Kendimi şimdi çok daha iyi hissediyorum,» diye sorulan önledi Centaine</p>

        <p>Yaralıların yemek yemesine yardım ettiler, sonra onları yolculuğa hazırladılar. Kritik durumda olanlardan ikisi gece ölmüştü. Hastabakıcılar onları çabucak gömdü, sonra cankurtaranlar tekrar trafiğe karışıp yola koyuldu.</p>

        <p>Ordu kendini o kargaşadan kurtarıp bir dereceye kadar düzene sokunca, yoldaki durum da önceki güne oranla biraz düzelmişti. Trafik yine ağır gidiyordu ama, durmalar daha azdı.</p>

        <p>Yolun yanlarında, gece kurulan malzeme istasyonları da göze çarpıyordu.</p>

        <p>Bir ara küçük bir köyün dışında durdular. Köy ağaçların ve bağların arasında saklı gibiydi. Centaine bağın kenarına parketmiş uçakları görebildi.</p>

        <p>Daha iyi görebilmek için kamyonun yan korkuluğuna tırmandı. O sırada uçaklar kalkışa geçti, yolun üzerinde alçaktan uçtular.</p>

        <p>Bunların zarif görünümden uzak iki kişilik De Havilland'lar olduğunu anlayınca hayal kırıklığına uğradı. SE5a değildi bu uçaklar. Michael’ın birliği değildi. Onlaraı el salladı. Pilotlardan biri aşağıya baktı, ona karşılık verdi.</p>

        <p>Yeniden görevlerinin başına döndüğünde bu olay onu biraz neşelendirmişti. Kendini güçlü hissediyordu. Aksanlı İngilizcesini kullanıp yaralılarla şakalaştı, onlar da sevinçle karşılık verdiler. Bir tanesi ona «Güneş Işığı» diye bir isim taktı. İsim çabucak tüm cankurtaranlara yayıldı.</p>

        <p>Bobby Clarke onu yanından geçerken durdurdu. «İyi çalışıyorsun... ama unutma, fazlaya kaçmamalısın.»</p>

        <p>«Bir şeyim yok. Benim için kaygılanma.»</p>

        <p>«Elimde değil.» Sesini alçalttı. «Teklifimi düşündün mü?</p>

        <p>Bana ne zaman cevap verirsin?»</p>

        <p>«Şimdi değil, Bobby.» Bu ismi, her hecesini eşit vurulayacak söylüyordu. Her söyleyişinde de genç doktorun soluğu kesiliyordu. «Sonra konuşuruz... ama çok naziksin, çok iyisin.»</p>

        <p>Yol yine iyiden iyiye tıkandı. Yedek kuvvetler yine Mort Homme'a sevk ediliyordu. Sonu gelmez taburlar halinde askerler yanlarından geçti. Miğferler parıldıyor, silahlar sakırdıyor, malzeme yüklü kamyonlar onların peşinden geliyordu.</p>

        <p>İlerlemeleri büsbütün durmuştu. İkide bir cankurtaranlara yolun kenarına çekmeleri söyleniyor, geçen askerlere yol açılıyordu.</p>

        <p>Bir sefer durduklarında Bobby, Centaine'e, «Cankurtaranları yakında geri yollamam gerekecek,» dedi. «Orada da ihtiyaçları var. Bir arazi hastanesi bulduğumuz anda bu hastaları teslim edeceğim.»</p>

        <p>Centaine başını salladı, bir yaralının seslenmekte olduğu kamyona doğru ilerlemek istedi. «Buraya, Güneş Işığı!» diye çağırıyordu yaralı onu. «Bana yardım edebilir misin?»</p>

        <p>Bobby onun bileğini yakaladı. «Centaine, hastaneye vardığımızda orada mutlaka bir papaz da olacak. Yalnızca birkaç dakika sürer...»</p>

        <p>Centaine ona yeni gülümsemesiyle baktı, uzanıp traşsız yanağına parmağının ucunu dokundurdu. «Sen iyi adamsın, Bobby... ama benim oğlumun babası Michael. Ben düşündüm.</p>

        <p>Bir başka babaya ihtiyacımız yok.»</p>

        <p>«Centaine, anlamıyorsun! İnsanlar ne der? Babasız bir çocuk, kocasız genç bir anne... neler söylemezler!»</p>

        <p>«Çocuğum yanımda oldukça, Bobby, onlara hiç... nasıl diyorsunuz İngilizcede? Vız gelirler bana! Ne dedikleri de vız gelir. İstediklerini söylesinler. Ben Michael Courtney'in dul eşiyim.»</p>

        <p style="text-align: center;"><b>***</b></p>
      </div>
    </div>
  </div>
</body>
</html>
