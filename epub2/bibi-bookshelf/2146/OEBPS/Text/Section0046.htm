<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Kuru nehir yatağını doğuya doğru izlediler. Kumul yöresinden geçerkenki telaşları artık kalmamıştı. Kumun altında su olduğunu biliyorlardı.</p>

        <p>Güneş doğduktan sonra da yürümeye devam ediyorlar, sıcak onları bir yere sığınmaya zorlayıncaya kadar yolculuğu sürdürüyorlar, güneşin etkisi geçince, karanlık basana kadar yine yol alıyorlardı. Adımları yavaş ve rahattı. Yol boyu yiyip içiyor, avlanıyorlardı.</p>

        <p>Hani, Centaine için özel bir kazma değneği kesti, soydu, ucunu ateşte sertleştirdi, nasıl kullanılacağını ona öğretti. Birkaç gün içinde Centaine artık yerdeki çıkıntı ve tümseklerin nerelerinde yenilebilecek, yararlı bitki kökleri olduğunu tanıyabilmeğe başladı. Kısa zamanda anladığı bir şey de, Owa’nın yol bulmakta ve av avlamaktaki insanüstü yeteneklerine rağmen, grubun hayatta kalmasını kadınların o ufak tefek avlarının sağladığı oldu. Av bulunmadığı günler ve haftalar boyunca, hep kadınların bulup kampa getirdiği bitki kökleriyle beslendiler.</p>

        <p>Centaine gerçi çabuk öğreniyordu, genç gözleri atmaca gibi keskindi ama, yaşlı kadının bu konudaki sezgi gücüne asla ulaşamayacağını da biliyordu. Hani yüzeyden hiç belli olmayan bitki ve böcekleri bile teşhis edebilmekteydi. Yeri kazmaya başladığında sertleşmiş toprakları zorlukla kaldırabildiği zamanlar pek çoktu.</p>

        <p>«Nasıl yapıyorsun bunu?» diye sordu Centaine ona sonunda. San dilini kullanma ustalığı her geçen gün artıyor, onları dinledikçe daha ilerliyordu.</p>

        <p>Hani, «Owa’nın su kokusunu uzaktan aldığı gibi,» dedi</p>

        <p>«Kokluyorum, Nam çocuk. Koku! Burnunu kullan!»</p>

        <p>«Benimle şaka ediyorsun, bilge büyükanne!» diye itiraz etti Centaine. Ama ondan sonra Hani'yi dikkatle izledi, gerçekten de beyaz karıncaların ta derinlerdeki yuvalarını kokluyormuş gibi davrandığını farketti. Onları toplayıp, tadı kötü, ama çok besleyici bir karınca çorbası yapabiliyordu.</p>

        <p>«Tıpkı Kayzer Wilhelm gibi!» diye hayret etti Centaine.</p>

        <p>Hani'ye «Cherce!» diye seslendi. Mort Homme'da Anna'yla ikisi böyle bağırırlardı erkek domuza.</p>

        <p>«Cherce, Hani!» Yaşlı kadın güldü, anlayamadığı bu şaka karşısında kollarıyla kendi bedenini kucakladı, sonra beklenen mucizeyi bir anda sergiledi.</p>

        <p>Centaine'le Hani akşama doğru Owa’nın pek gerisinde kalmışlardı. İhtiyar adam, gençliğinde buralara geldiği zamandan hatırladığı bir devekuşu yuvasını bulmak üzere hızlanmıştı.</p>

        <p>İki kadın tatlı tatlı çene çalıyorlardı.</p>

        <p>«Yo, hayır, Nam çocuk. Aynı yerden iki kök çıkarmak olmaz. Deminki kazdığının ilerisine yürümelisin hep. Sana bunu</p>

        <p>.daha önce de söylemiştim,» diye azarladı Hani.</p>

        <p>«Neden?» Centaine doğruldu, gür buklelerini alnından geriye itti, suratında bir çamur izi bıraktı.</p>

        <p>«Bir tanesini çocuklara bırakmalısın.»</p>

        <p>«Seni budala ihtiyar, çocuk yok ki!»</p>

        <p>«Olacak...» Hani, elini Centaine'in karnına doğru uzattı.</p>

        <p>«Olacak. Onlara hiçbir şey bırakmazsak, açlıktan ölürken bizim için neler söylerler?»</p>

        <p>«Ama dünya kadar bitki var!» dedi Centaine bezgin bir sesle.</p>

        <p>«Owa devekuşu yuvasını bulunca da yumurtalardan birazını bırakacağız. İki kök bulduğun zaman birini onlara bırakacaksın. Oğlun büyüyüp güçlenecek, gülümseyecek, senin adını kendi çocuklarına öğretecek.»</p>

        <p>Hani konferansı kesti, ilerdeki çıplak, taşlaşmış bir lekeye yürüdü. Toprağı incelerken burnu kıpır kıpır kıvrılıyordu.</p>

        <p>«Cherche, Hani!» diye güldü Centaine ona. Hani de güldü, kazmaya başladı, sonra diz çöktü sığ çukurdan bir şey alıp kaldırdı.</p>

        <p>«Bunu ilk defa görüyorsun, Nam çocuk. Kokla, bak. Tadı çok iyidir.»</p>

        <p>Üzeri kambur dolu, kirle kaplı, patatese benzeyen kökü Centaine'e uzattı, Centaine yavaşça kokladı, kokuyu hatırlayınca gözleri fincan gibi açıldı. Hemen üzerindeki kirleri döküp ucundan ısırdı.</p>

        <p>«Hani, sen bir harikasın! Bu yer mantarı! Gerçek bir yer mantarı! Biçimi, rengi aynı değil ama, kokusuyla tadı tıpkı benim ülkemin mantarları gibi!»</p>

        <p>Owa da devekuşu yuvasını bulmuştu. Centaine koca yumurtalardan birini kendi kabuğu içinde çırptı, mantarı bulamaca doğradı, kamp ateşinde ısıtılmış kocaman, yassı bir taşın üzerinde nefis bir mantarlı omlet pişirdi.</p>

        <p>Parmaklarındaki kir omletin rengini biraz grileştirmiş olsa bile, kum zerrecikleriyle kabuk kırıkları ikide bir dişlerinde gıcırdasa bile, iştahla yediler.</p>

        <p>Yemekten sonra, çalı çırpıdan kulübelerine uzandıkları zaman Centaine vatan özlemine kendini ilk defa kaptırdı. Mantarın tadı yapmıştı bu işi. Yüzünü kolunun kıvrımına gömdü, hıçkırıklarını boğuklaştırmaya çalıştı.</p>

        <p>«Ah, Anna... senin o çirkin, o tatlı suratını bir kere daha görebilmek için ne olsa verirdim!»</p>

        <p>Kuru nehir yatağını izlerlerken haftalar aylara dönüştü, Centaine'in doğmamış çocuğu da iyice büyüdü.</p>

        <p>Az ama sağlıklı besin alıyordu. Günlük uzun yürüyüşler, yük taşımalar, hareketlerle çocuk fazla ağırlaşmadı. Centaine onu hala oldukça yüksekte taşıyordu. Ama memeleri doldu. Bazen yalnız kaldığında uçlarından akan o berrak, garip sıvıyla vücudunu sıvazlıyor, memelerine gururla bakıyor, pembe uçların yukarı doğru kıvrılışına hayranlık duyuyordu.</p>

        <p>«Keşke şimdi görseydin beni, Anna,» diye mırıldandı. «Oğlan çocuklara benziyorsun diyemezdin artık. Ama bacaklarımı da hiç beğenmezdin. Fazla uzun, ince, fazla adaleli derdin. Ah, Anna, nerelerdesin acaba?»</p>

        <p style="text-align: center;"><b>***</b></p>
      </div>
    </div>
  </div>
</body>
</html>
