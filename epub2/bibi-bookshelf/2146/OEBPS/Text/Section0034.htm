<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Protea Costle, Union Castle deniz yollarına ait bir posta gemisiydi. Aslında hızlı giden, üç bacalı bir yolcu gemisiydi.</p>

        <p>Cape'den Southampton'a seferler yaparken, savaş nedeniyle hastane gemisi haline getirilmiş, bordasına ve bacalarına kızıl haç işaretleri boyanmıştı.</p>

        <p>Calais'nin iç limanında demirliydi. Yolcularını güney seyahatına çıkarmaya hazırdı. Bu seferki yolcular da, her zamanki savaş öncesi zenginlerinden pek farklıydı. Rıhtımdaki demiryolunda beş vagon duruyordu. Bu vagonlardan indirilen acıklı ve sefil bir insan kafilesi gemiye bindirilmekteydi.</p>

        <p>Savaş alanının gerçek kurbanlarıydı bunlar. Sağlık kurulu bunları öylesine sakat bulmuştu ki, acele onarılıp her askere aç İngiliz kuvvetlerine takviye olarak bile kullanılamıyorlardı.</p>

        <p>Güney yolculuğunda bunlardan bin ikiyüz tane olacaktı.</p>

        <p>Sonra Protea Castle yeniden boyanacak, savaş gemisi olarak Avrupa'ya genç ve hevesli askerler getirecekti. Fransa'nın kuzey siperlerinde cehennemle yüzyüze gelsinler diye.</p>

        <p>Centaine, Rolls'un yanında durup gemiye binen zavallılara baktı. Kolu, bacağı kesilmiş olanlar vardı. İçlerinden şanslı olanlarınki dizin veya dirseğin altından kesilmişti. Merdivenlerde koltuk değneklerine dayanarak sekiyorlar, ya da ceketlerinin kolu omuzlarına iğnelenmişse, sağlam adımlarla çıkıyorlardı.</p>

        <p>Körler vardı. Onları arkadaşları yürütüyordu. Omurgasından yara alanlar sedyelerdeydi. Burnunun veya boğazının derisi yanmış gaz kurbanları, ikide bir tikleri tutan bomba şoku kurbanları, pembe, parlak yaraları gözüken ateş kurbanları vardı. Kimi yanık derilerini germemek için iki büklüm yürüyordu.</p>

        <p>«Bize yardım et, güzelim.» Görevlilerden biri Centaine'in üniformasını farketmişti. Centaine kendini toparladı, hemen Zulu şoföre döndü.</p>

        <p>«Baban Mbejane'yi bulacağım!»</p>

        <p>«Evet, Mbejane!» diye sırıttı adam mutlu mutlu. Kızın bu adı doğru söyleyebilmesi onu sevindirmişti.</p>

        <p>«Ona mesajını veririm.»</p>

        <p>«Sağlıkla gidin, bayan.» Centaine onunla el sıkıştı, sonra çantasını onun elinden aldı, peşinde Anna'yla yeni görevlerine doğru acele acele uzaklaştılar.</p>

        <p>Yükleme gece de devam etti. Ancak sabaha karşı, bu iş bittikten sonra, kendilerine verilen kamaraya bakmaya vakit buldular.</p>

        <p>Başhekim ciddi suratlı bir binbaşıydı. Ona haberin çok yükseklerden fısıldanmış olduğu da pek belliydi.</p>

        <p>Centaine binbaşının kamarasına başvurduğunda adam,</p>

        <p>«Nerelerdeydiniz?» diye sordu. «Sizi dün öğleden beri bekliyorum. İki saata kadar yola çıkıyoruz.»</p>

        <p>«Ben dün öğleden beri burada, 'C güvertesinde Doktor Solomon'a yardım ediyorum.»</p>

        <p>«Bana başvurmanız gerekirdi,» dedi adam soğuk bir sesle.</p>

        <p>«Gemide canınız istediği gibi gezinemezsiniz. Generale karşı sorumluluğum var...» Kendini tutup sustu, başka taraftan aldı.</p>

        <p>«Hem zaten 'C güvertesi erlerindir.»</p>

        <p>«Pardon?» Centaine'in İngilizcesi gerçi konuştukça epey gelişmişti ama, bazen anlayamadığı terimler de oluyordu.</p>

        <p>«Erlerin yeridir, subayların değil. Bundan böyle siz yalnız subayların bölümünde çalışacaksınız. Alt güverteler size yasak... yasak!..» diye tekrarladı yavaşça. Geri zekalı bir çocukla konuşuyordu sanki. «İyice anladınız mı söylediklerimi?»</p>

        <p>Centaine yorgundu. Hem bu tür muameleye de alışkın değildi «Aşağıdaki o adamların da acısı subaylarınki kadar,» dedi öfkeyle. «Tıpkı subaylar gibi onlar da kan kaybediyor ve ölüyor.»</p>

        <p>Binbaşı gözlerini kırpıştırdı, koltuğunda arkasına yaslandı. Bu şımarık Fransız kızının yaşında bir kızı vardı onun da.</p>

        <p>Ama asla böyle cevap vermeye cesaret edemezdi.</p>

        <p>«Sizinle epey uğraşmak gerekeceğini görüyorum, küçük hanım,» dedi karanlık bir ifadeyle. «Gemiye bayanları alma fikri zaten hoşuma gitmemişti... başımıza dert açılacağını biliyordum. Şimdi beni iyi dinleyin. Benim kamaramın tam karşısındaki kamaraya yerleşeceksiniz.» Açık duran kapının karşısını parmağıyla gösterdi. «Doktor Stewart'in emrinde çalışacak, onun talimatına uyacaksınız. Subaylar yemekhanesinde yemek yiyeceksiniz ve aşağı güverteler size yasak olacak. Her zaman kendinizi size yakışır biçimde yönetmenizi bekliyorum. Gözümün her an üstünüzde olduğunu da lütfen unutmayın.»</p>

        <p>Bu tatsız tanışmadan sonra Anna'yla ikisine ayrılan kamara hoş bir sürpriz oldu. Centaine bu işte de General Sean Courtney'in parmağını hissetti. Savaştan önce 200 İngiliz altınına gidecek bir süit ayrılmıştı.' onlara. Ranza yerine iki ayrı yatak vardı. Kanapeli, koltuklu bir küçük salonu, yazı masası, kendi öze! duş ve tuvaleti hep zevkle, sonbahar renklerinde döşenmişti.</p>

        <p>Centaine yatağın üzerinde zıpladı, kendini yastıklara sevince atıp içini çekti.</p>

        <p>«Anna, soyunamayacak kadar yorgunum.»</p>

        <p>«Çabuk geceliğini giy,» diye emir verdi Anna. Dişlerini fırçalamayı da unutayım deme.»</p>

        <p>Alarm kampanalarıyla uyandılar. Koridorda ıslıklar ötüyor, kamaranın kapısı güm güm vuruluyordu. Gemi yola çıkmıştı.</p>

        <p>Motorların sesi, dalgaların sallaması onu gösteriyordu.</p>

        <p>İlk panik geçtikten sonra, kamarottan bunun bir alarm tatbikatı olduğunu öğrendiler. Kocaman can yeleklerini hemen kuşanıp kayışlarını bağladılar, üst güverteye, filikaların yanlarında gösterilen mevkilere toplandılar.</p>

        <p>Gemi limanın mendireğinden yeni çıkmış, Manş'a açılmak üzereydi. Gri, sisli bir sabahtı. Rüzgar kulaklarına çarpıp duruyordu. 'Rahat' emri verildiğinde gerçekten genel bir rahatlama oldu. Kahvaltı birinci sınıf yemek salonundaydı. Burası yürüyebilen yaralılar için subaylar yemekhanesi haline getirilmişti.</p>

        <p>Centaine'in salona girmesi hafiften bir heyecan dalgasının dolaşmasına yol açtı. Gemide güzel bir kiziri bulunduğunu o zamana kadar subayların pek azı farketmişti. Sevinçlerini saklamak hepsine zor geldi. Ona yakın yer kapmak için bir hareket belirdiyse de birinci subay, kaptanın hala köprüde olmasından yararlanarak rütbesinin ağırlığını koydu, Centaine kendini onun sağında oturmuş buldu. Masada bir düzine kadar dikkatli ve nazik genç adam vardı. Anna, Centaine'in tam karşısındaydı. Koruyucu buldoglar gibi aksiydi.</p>

        <p>Gemi subaylarının hepsi İngiliz’di ama yaralılar sömürgelerin gençleriydi. Protec Castle Ümit Burnu'nu dolaşıp doğuya gidecekti... Centaine'in çevresindekiler arasında bir Avustralyalı Yüzbaşı vardı. Tek elini kaybetmişti. İki de Yeni Zelandalı vardı. Bir tanesinin tek gözüne siyah bant takılmıştı ama öteki de o tahta koltuk değneğiyle arkadaşı kadar korsana benziyordu. Jonathan Ballantyne adında genç bir Rodezyalı vardı. Somme'da MC madalyası kazanmış, ama onun bedelini karnına makineli kurşunları girince ödemişti. Diğer gençler de anatomilerinden şu ya da bu parçayı kaybetmiş kişilerdi.</p>

        <p>Ona büfeden yiyecek taşıyıp durdular. «Yo, hayır, ben sizin o şatafatlı İngiliz kahvaltılarınızın hepsini yiyemem, beni şişmanlatacak, çirkinleştireceksiniz.» Onlar buna imkan olmadığını söyleyince memnun olup süzüldü. Savaş Centaine'in ondört yaşından bu yana sürüyordu. Çevrede pek fazla genç kalmadığından, hayranlar arasında bulunmanın zevkini pek de tatmış sayılmazdı.</p>

        <p>Başhekimin kaptan masasından kendisine kaşlarını çatmakta olduğunu gördü. Biraz kendi hoşça vakit geçirmek, biraz da onu kızdırmak için, çevresindeki gençlerle şakalaşmaya koyuldu. Michael'a pek sadakat göstermediğini düşünüp hafif bir suçluluk hissettiyse de, kendini kolayca avuttu.</p>

        <p>«Benim görevim bu. Onlar benim hastalarım. Bir hemşire, hastalarına her zaman iyi davranmalı.» Onlarla birlikte gülümsedi, onlarla birlikte güldü. Onun dikkatini çekmeye acınacak kadar hevesliydiler. Ona küçük hizmetlerde bulunmaya, sorduğu soruları cevaplamaya can atıyorlardı.</p>

        <p>«Neden konvoy halinde gitmiyoruz?» diye sordu Centaine.</p>

        <p>«Güpegündüz Manş denizini aşmak tehlikeli değil mi? Rewa'yi ben de duymuştum.»</p>

        <p>Rewa bir İngiliz hastane gemisiydi. O yılın 4 Ocağında, Manş denizinde Alman U-bot'ları tarafından torpillenip 300 yaralıyla birlikte batmıştı. Bereket versin can kaybı yalnızca üç kişiyle sınırlanmıştı. Bu olay Almanlar aleyhine propagandayı da çok artırmıştı. Her tarafa pankartlar asılmış, «Kızıl İnek, azgın boğaya neyse, Kızıl Haç da Hun'a odur,» diye yazılmış, altına saldırının iğrenç resimleri eklenmişti.</p>

        <p>Centaine'in sorusu kahvaltı masasında tartışmalar doğurdu.</p>

        <p>Jonathan Ballantyne çok mantıklı bir açıklama yaptı. «Reuva gece törpülenmişti. U-bot komutanı herhalde kızıl haç işaretlerini görmemiştir.»</p>

        <p>«Haydi canım! U-bot kaptanları tam kasaptır...»</p>

        <p>«Aynı kanıda değilim. Onlar da senin benim gibi sıradan insanlar. Besbelli bu geminin kaptanı da aynı kanıda... bu yüzden kanalın en tehlikeli bölgesini gündüz aşıyoruz. U-bot kaptanları. Kızıl Haç işaretlerimizi iyice görebilsin diye. Bence bize dokunmazlar... kim olduğumuzu anladıkları anda, rahat bırakırlar bizi.»</p>

        <p>«Çok saçma! Bu lanet olası Hunlar kendi kaynanalarını bile torpiller...»</p>

        <p>«Onu ben de yaparım müsadenle!»</p>

        <p>«Bu geminin hızı yirmi iki knot,» diye açıklama yaptı subaylardan biri Centaine'e. «U-bot'lar daldıkları zaman yedi knot gidebilir. Bizi vurabilmek için tam yolumuzun üzerine rastlaması gerek. Milyonda bir şans, bayan. Kaygılanmayın.</p>

        <p>Siz yolculuğun tadını çıkarmaya bakın.»</p>

        <p>Uzun boylu, yuvarlak omuzlu, bilgin tavırlı genç bir doktor, gözünde maden çerçeveli gözlüğüyle durmuş, Centaine'in kahvaltı masasından kalkmasını bekliyordu.</p>

        <p>«Ben Dr. Archibald Stewart, Hemşire de Thiry. Binbaşı Wright sizi benim emrime yazmış.»</p>

        <p>Centaine bu yeni hitap biçiminden hoşlanmıştı. «Hemşire de Thiry» sözünde hoş bir profesyonel titreşim vardı. Ama birinin emrinde bulunmaktan pek o kadar hoşlandığını sanmıyordu.</p>

        <p>«Hemşirelik tecrübeniz veya eğitiminiz var mı?» diye devam sordu Doktor Stewart. Centaine'in ona karşı duyduğu ilk sempati birden soğuyuverdi. İki dakikada oyununu ortaya çıkarmıştı genç kızın. Hem de yeni bulduğu hayranlarının önünde. Başını iki yana saladı, itirafını herkesin birden duymasını önlemeye çalıştı ama adam acımadan devam etti.</p>

        <p>«Tahmin etmiştim.» Kıza kuşkuyla baktı, sonra onun utandığını anlar gibi oldu. «Ziyanı yok, bir hemşirenin en önemli görevi hastaları neşelendirmektir. Görebildiğim kadarıyla bu işte çok yeteneklisiniz. Sanırım sizi baş neşelendirici olarak atayacağız... ama 'A' güvertesinde. Binbaşı Wright'in kesin emri var.</p>

        <p>Yalnızca 'A' güvertesi.»</p>

        <p>Doktor Archibald Stewart'in verdiği görevin çok uygun olduğu anlaşıldı. Centaine erken yaşlarından beri, Mort Homme' daki şatoyu yönetmek, babasının yanında ev sahibesi ve yardımcı kahyalık yapmak için organizasyon yeteneklerini kullanmaya alışkındı. Eğlence ekibi olarak çevresine toplanan gençler grubunu kolaylıkla yönetebiliyordu.</p>

        <p>Protea Castle'ın binlerce kitaplık bir kütüphanesi vardı.</p>

        <p>Yataktan çıkamayanlar için kitap dağıtma ve toplama programını Centaine çabucak ayarladı, göremeyenler ve bir de alt güvertedeki okuma bilmeyenler için kitap okuma görevlileri seçti, smokin'li konserler, güverte oyunları, iskambil turnuvaları düzenledi... kont yaman bir briç oyuncusuydu ve kızına da maharetini öğretmişti.</p>

        <p>Tek gözlü, tek bacaklı sıkıntı gidericiler kadrosunun her elemanı, ondan aferin koparmak için hizmetlerini sunmaya pek hevesliydi. Ranzalardaki hastalar da onun gayri resmi sabah vizitesi sırasında kendi yatakları yanında biraz daha oyalanmasını sağlayabilmek için düzinelerce hileler buluyorlardı.</p>

        <p>Hastalar arasında, Mort Homme'dan kaçarkenki konvoyda bulunan bir yüzbaşı da vardı. Centaine kucağında kitaplarla o koğuşa ilk girdiğinde onu sevinçle karşılamıştı.</p>

        <p>«Güneş Işığı! Ta kendisi!» Böylece bu ad gemide de Centaine'i bırakmadı.</p>

        <p>«Hemşire Güneş Işığı!» Başhekim Binbaşı Wright bu adı ilk defa kullandığında, Centaine'in gemideki ünü artık oybirliğiyle onaylanmış oldu.</p>

        <p>Olaylar yas tutmaya pek elverişli değildi. Ama Centaine her gece uyumadan önce karanlıkta bir süre yatıp Michael'ı gözünde canlandırıyor, sonra iki kolunu karnı üzerinde kavuşturuyordu. «Oğlumuz, Michael, oğlumuz!»</p>

        <p>Biscay körfezinin kara gökleri ve korkulu kara denizleri geride kaldı, burnun ötesinde zıplayan balıklarıyla mavi kadife bir okyanus açıldı.</p>

        <p>30 derece kuzey enleminde, Rodezya Başbakanı Sir Ralph Ballantyne'ın 100.000 akr genişliğindeki sığır çiftliklerinin varisi olduğu söylenen genç Jonathan Ballantyne, Centaine'e evlenme teklif etti.</p>

        <p>Centaine, «Zavallı babamı düşünebiliyorum,» dedi, sonra babasının sesini öyle başarıyla taklit etti ki, Anna'nın gözlerinde bulutlar uçuştu. «100.000 akr, deli çocuk. Tiens alors! Yüzbin akr reddedilir mi?»</p>

        <p>Ondan sonra evlenme teklifleri bir salgın hastalığa dönüştü... amiri Doktor Archibald Stewart bile, maden çerçevelerin ardında gözlerini kırpıştırıp terler dökerek teklifini kekeleye kekeleye yaptı. Centaine onun iki yanağını öpüp nezaketle reddedince de üzülmekten çok rahatlamış gibi göründü.</p>

        <p>Ekvatoru geçerlerken Centaine Binbaşı Wright'i kandırıp King Neptuna törenini uygulattı, herkes çok neşelendi. Törenin en büyük neşe kaynağı Centaine'in kendisiydi. Kendi çizdiğe deniz kızı kostümünü giymişti. Anna yakasının açık olmasına şiddetle karşı çıka çıka dikmişti elbiseyi. Ama gemi kadrosu bayılmıştı. Alkışlıyor, ıslık çalıyor, ayaklarını yerlere vuruyorlardı. Ekvator aşılır aşılmaz yeni bir teklifler dalgası başladı.</p>

        <p>Anna ofuldadı, pufuldadı ama, aslında genç kızdaki bu değişmeden memnundu. Gözlerinin önünde Centaine çocukluktan kadınlığa geçiyordu. Fiziksel olarak, hamilelik başlangıcının getirdiği güzellik katkıda bulunmaktaydı ona. İnce teni sedef gibi parlıyordu. Vücudu zarafetinden kaybetmeksizin dolgunlaşırken yeni yetmeliğin son sarsaklığını da kaybetmekteydi.</p>

        <p>Ama diğer değişiklikler daha güçlüydü. Artan özgüveni, hareket biçimi, gücünden ve yeteneklerinden emin oluşu... bunları kullanmaya daha yeni yeni başlıyordu. Anna zaten biliyordu Centaine'in taklit yapmaya doğuştan yetenekli olduğunu.</p>

        <p>Hizmetkarların çeşitli aksanlarını olsun, Paris'li müzik öğretmeninin aksanını olsun, her zaman başarıyla taklit edebilmişti.</p>

        <p>Ama şimdi, çocuğun yabancı dillere karşı da o güne kadar belli etmediği bir yeteneği olduğunu anlıyordu. İngilizceyi öyle güzel konuşuyordu ki, Avustralya, Güney Afrika ve Oxford aksanlarını ayırdetmeye bile başlamıştı artık. Hepsini tıpatıp taklit edebiliyordu. Avustralyalıları kendi lehçeleriyle selamladığında onlar sevinçle bağrışıp tezahürata başladılar.</p>

        <p>Anna genç kızın rakamlara ve para işlerine de yetenekli olduğunun farkındaydı. Muhasebeciler birkaç ay önce Paris'e ka çınca, aile hesaplarını o üstlenmiş, Anna onun sütunlar dolusu toplamayı nasıl çabucak yapabildiğine şaşıp kalmıştı. Bir mucizeydi bu yaşlı kadına göre.</p>

        <p>Burada da aynı yetenekleri gösteriyordu Centaine. Briç masasında Binbaşı Wright'la eş oldu, ortalığı kırıp geçirdiler. Kazandıkları para Anna'yı şoka sürükledi. O kumara karşıydı çünkü. Centaine o paraları yeniden yatırdı. Jonathan Ballantyne'la Doktor Stevens'ın yönetiminde bir piyango organizasyonu kurdu, günlük çekilişler ve bahisler düzenlenmeye başladı. Ekvatoru geçerlerken, şatodan kurtardıkları paralara ikiyüz Fransız altını daha eklenmişti.</p>

        <p>Kızın çok fazla okuduğunu öteden beri biliyordu Anna.</p>

        <p>«Gözlerini bozacaksın,» der dururdu. Ama Centaine'in kitaplardan ne kadar zengin bilgiler edindiğinin hiç farkında değildi.</p>

        <p>Yani... onu tartışırken görünceye kadar farkında değildi. Dok tor Archibald Stewart gibi karşı gelinmez tartışmacılarla bile başa çıkabilmekteydi. Ama bilgisini öğünerek ilan edip karşısındakini kendine düşman etmeyecek kadar da kurnazdı. Sonunda tartışmayı tatlıya bağlıyor, erkek hasmının pek az bir gurur kaybıyla sıyrılmasına izin veriyordu.</p>

        <p>Anna kızı seyrederken, «Evet, zeki bir kız,» diye seviniyordu kendi kendine. «Tıpkı annesi gibi.»</p>

        <p>Tropik güneş de pek yarıyordu Centaine'e. Gerçekten o sıcağa ve o güneşe ihtiyacı var gibiydi. Ne zaman güverteye çıksa, yüzünü kaldırıp güneşe tutuyordu. «Ah, Anna, soğuktan ve yağmurdan öyle nefret ediyordum ki. Harika bir şey değil mi bu?»</p>

        <p>«Çirkin bir kahverengiye dönüşüyorsun,» diye uyardı onu Anna. «Kibar kadınlara hiç yakışmaz.»</p>

        <p>Centaine kollarına dikkatle baktı. «Kahverengi değil, Anna.</p>

        <p>Altın rengi!»</p>

        <p>Centaine o kadar çok okuyor, herkese öyle çok sorular soruyordu ki, girmekte oldukları güney yarı küreyi şimdiden tanır gibi elmaya başlamıştı. Anna'yı uyandırıp güverteye çıkarmış, nöbetçi subayın güney yıldızlarını anlatışını birlikte dinlemişlerdi. Saatin çok geç olmasına rağmen Anna gökyüzünün parlaklığına hayran kaldı. Her gece daha çok yıldız çıkıyordu ortaya.</p>

        <p>«Bak, Anna, şu Achernar! Nihayet o da gözüktü! Michael'in özel yıldızı o. Hepimizin bir özel yıldızı olmalı demişti. Benimkini de kendisi seçmişti.»</p>

        <p>«Hangisi o?» diye sordu Anna. «Seninki hangisi?»</p>

        <p>«Acrux. İşte! Büyük haçın en parlak yıldızı. Michael'in yıldızıyla arasında hiç başka engel yok. Bir tek Güney Kutbu var.</p>

        <p>İkimiz dünyanın eksenini düz tutacağız derdi. Ne romantik, değil mi, Anna?»</p>

        <p>«Romantik saçmalıklar,» diye burun kıvırdı Anna. Aslında kendisine böyle şeyler söyleyen bir erkekle hiç karşılaşmadığı için hayıflanıyordu.</p>

        <p>Zamanla Anna genç kızda, diğerlerinin hepsini gölgeleyen yeni bir yetenek daha keşfetti. Bu da, erkeklere sözünü dinletme yeteneğiydi. Binbaşı Wright gibi, Protea Castte'ın kaptanı gibi adamların, seslerini kesip büyük bir ciddiyetle Centaine'in sözlerini dinlemelerini seyretmek inanılacak gibi değildi.</p>

        <p>«O daha bir çocuk!» diye şaşıyordu Anna. «Ama ona büyük hanım muamelesi yapıyorlar... yo, daha bile fazla... ona kendi eşitleriymiş gibi davranmaya başlıyorlardı.»</p>

        <p>Bu gerçekten şaşılacak bir şeydi. Emmeline Pankhurst'la Annie Kenney başkanlığında yığınla kadının uğrunda binalar yaktığı, kendilerini atların ayakları altına attığı, açlık grevlerine girdiği, ölüm cezalarına çarptırıldığı payeyi veriyorlardı bu erkekler gencecik bir kıza.</p>

        <p>Centaine erkeklere kendini dinletiyordu. Çoğunlukla da onlara istediğini yaptırıyordu. Ama kadınların yüzyıllardan beri geliştirip kusursuzlaştırdığı cinsiyet gücünü kullanmayacak tiplerden de değildi. Buna mantığını katıyor, karakterinin gücünü ekliyordu. Hepsi birlikte, o gülümsemesiyle, o derin bakışlarıyla birleşince, karşı koyulmaz bir bütün oluşturuyordu. Söz gelişi»</p>

        <p>Binbaşı Wright'm onu 'A' güvertesiyle sınırlayan yasağı ancak beş gün sürebildi.</p>

        <p>Centaine'in günleri son dakikasına kadar dolu olmakla birlikte, son hedefini bir an bile gözünden kaçırmıyordu. Her an gözü ufuklarda, Michael’ın doğduğu kıtayı, kendi çocuğunun doğacağı, güç kazanacağı kıtayı görmeyi amaçlıyordu.</p>

        <p>Ne kadar meşgul olursa olsun, öğle kampanyasını asla kaçırmıyordu. Birkaç dakika kala soluk soluğa kaptan köprüsüne varıyor, üniformasının etekleri havada uçuşarak selam çakıp,</p>

        <p>«Köprüye giriş izni istiyorum, efendim,» diyordu. Nöbetçi subay da zaten onu beklemekte olduğundan, hemen onu selamlıyor.</p>

        <p>«İzin verilmiştir, tam vaktinde yetiştin, Güneş Işığı!» diyerek karşılıyordu.</p>

        <p>Centaine sekstantı kaldırıp tepedeki güneşe bakıyordu o zaman. Geminin rotasını kontrol edip haritaya işaretliyordu.</p>

        <p>«İşte, bak, Güneş Işığı, 17°23' güney. Cunene nehrinin ağzından yüz altmış deniz mili kuzey batıdayız. Cape Town'a dört güne kadar varırız. Tanrı ve hava izin verirse.»</p>

        <p>Centaine haritayı hevesle inceliyordu. «Daha şimdiden Güney Afrika kıyılarının açığındayız, değil mi?»</p>

        <p>«Hayır, hayır! Orası Alman Batı Afrikası. Kayzer'in sömürgelerinden biriydi, iki yıl önce Güney Afrikalılar fethetti.»</p>

        <p>«Nasıl bir yer? Balta girmemiş orman mı? Savana mı?»</p>

        <p>«Nerede o şans, Güneş Işığı? Orası dünyanın en berbat çölü.»</p>

        <p>Centaine harita odasından çıkıp köprünün yan tarafına yürüdü, doğuya doğru baktı. Ufkun gerisinde hala görünmeyen koca kıtaya doğru.</p>

        <p>«Ah, sabırsızlıktan ölüyorum görebilmek için!»</p>

        <p style="text-align: center;"><b>***</b></p>
      </div>
    </div>
  </div>
</body>
</html>
