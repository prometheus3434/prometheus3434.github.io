<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Sarı SE5a gökyüzünün yumuşak, gri karnına doğru yükseldi. Michael alt düzey bulutlarda bir aralık seçmişti Gürleyerek o koridora daldı. Yukarda yine aynı sıkı bulut tavanı vardı.</p>

        <p>Aradaki hava kristal gibiydi. Altimetresi 8000 kademi gösterdiği zaman Michael uçağı düzledi. Çevresi berraktı. Üstteki bulutlar da, alttakiler de uzaktı. Ama alttakilerin aralarından yerdeki işaret mevkilerini görebiliyordu.</p>

        <p>Cantin ve Aubignyauyac kasabaları boşaltılmış, kurşun deliği dolu hayaletlerdi. Birkaç taş baca sağlam kalmıştı ancak.</p>

        <p>Çamurlu topraktan cenaze anıtları gibi yükseliyorlardı.</p>

        <p>İki kasabanın arası dört mildi. Bir zamanlar ikisini birbirine bağlayan yol da yokolmuştu. Cephe hatları o aradaki kahverengi tarlalardan bir çift yılan gibi geçiyordu. Bomba çukurlarına su dolmuş, görmeyen gözler gibi parıldıyorlardı.</p>

        <p>Michael saatine baktı. Dörde dört dakika vardı. Gözleri derhal boş gökleri taramaya döndü. Ellerini kontrollerden birer birer çekti, açıp kapadı, parmaklarını rahatlatmaya çalıştı, aynı zamanda çizmelerinin içinde ayak parmaklarını oynattı. Tabanca patladığı anda depara hazırlanan bir koşucu gibiydi. Silahın koluna iki eliyle uzandı, uçağın kontrolsüz nasıl gittiğine baktı. Düzgün ve dengeli gidiyordu. İki silahıyla ateş etti. Her biriyle bir tek kere, kısacık. Sonra başını salladı, sağ elinin eldivenli parmaklarına üfledi.</p>

        <p>«Bir içki gerek bana,» dedi kendi kendine. Andrew un gümüş şişesini cebinden çıkardı. Bir koca yudum alıp ağzında dolaştırdı, gargara yaptı, sonra yuttu. İçkinin ateşi dosdoğru kanında patladı. Şişenin kapağını kapadı, tekrar cebine attı.</p>

        <p>Kare biçimindeki gözlem rotasına uymak üzere hafif sola döndüğü sırada, gri şilteye benzer bulutların üzerinde pire kadar siyah beneği gördü. Gözlerini kırpıştırdı, onu kaybetmemeye çalıştı.</p>

        <p>Öteki uçak der 3000 kademdeydi. Tam kendisinin bulundu ğu yükseklikteydi. Hızla yaklaşıyordu. Kuzeyden, Douai tarafından gelmekteydi. Michael kanındaki adrenalinin alkolle karışmakta olduğunu hissetti. Yanakları yandı, barsakları spazma uğradı. Hızı arttırıp onu karşılamak üzere fırladı.</p>

        <p>İki uçağın aşırı hızları onları çabucak biraraya getirdi. Öteki uçak Michael’ın gözleri önünde sihirliymiş gibi büyümeye başladı. Burnunun parlak maviliği, pervanenin dönerken yarattığı o sis gibi görüntü, iki yana açılmış atmaca kanatları! Sonra pilotun kafasının miğferli tepesi belirdi. İki siyah Spandau makinelisinin arasındaydı. Bakmak üzere öne doğru eğildiğinde onun da gözlükleri parıldadı.</p>

        <p>Michael benzini sonuna kadar açtı, motor kudurdu. Sol eli kontrolü, fırça tutan ressam eli gibi tutuyordu. Almanı kendi nişan menzilinin tam ortasına aldı, sağ eli atış koluna uzandı.</p>

        <p>Nefreti ve öfkesi, düşmanın görüntüsüyle birlikte hızla büyümekteydi. Ateş etmedi. Kafasındaki savaş saati yine çalışmaya başlamıştı. Zamanın akışı yavaşlıyordu. Karşıdaki Spandau makineli namlularının kendisine göz kırptığını gördü. Parlak ateş kıvılcımları, mehtapsız bir havada Merih gezegeni gibi parıldıyordu. Pilotun kafasına nişan aldı, tetiğe bastı, silahı titreyip kükrerken uçağın nabız gibi attığını hissetti.</p>

        <p>Bu karşıdan saldırıyı yarıda kesmek Michael’ın aklının ucundan bile geçmiyordu. Tüm dikkati nişan almaya dönüktü.</p>

        <p>Kurşunlarını Alman'ın yüzüne gömmek, gözlerini oymak, beynini parçalayıp uçurmak istiyordu. Spandau mermilerinin uçağın bezini yırttığını, tahtalarını deldiğini duydu, başının yanından ge çişlerini dinledi, aldırış etmedi.</p>

        <p>Kendi kurşunları Alman'ın pervanesinden yongalar yontuyordu. Onların gerçek hedeften sapmış olduğunu anlayıp öfkelendi. İki uçak neredeyse çarpışmak üzereydi. Michael elini atış kolundan çekmeksizin, kendini çarpışmaya hazırladı, çelikleştirdi, dönmeye kalkışmadı.</p>

        <p>O sırada Albatros şiddetle kanadının üzerine yattı, çarpışmadan son anda kaçındı, SE5a'nın üzerinden geçerken çınlayan bir çarpma sesi duyuldu. İki kanat birbirine değmişti geçiş esnasında. Michael kendi kanadından sarkan yırtık bezi görebiliyordu. SE5a'ya mahut dar dönüşe soktu, kanatların bu baskıyla esnediğini hissetti. Dönmüştü. Albatros önündeydi ama, menzilde değildi.</p>

        <p>Michael tüm gücüyle hızı arttırmak üzere yüklendi. Benzin zaten en yüksek hızla gidiyordu. Ama Albatros da arayı açmaya devam ediyordu.</p>

        <p>Alman soldan dönüş yaptı. Michael onu izledi. Giderek yükseldiler Hemen hemen yere dik tırmanıyorlardı. İki uçağın da hızı tükenmeye başladı. Ama SE5a'nınki daha çabuk tükeniyordu. Alman yine arayı açmaktaydı.</p>

        <p>«Aynı Albatros değil!» diye düşündü Michael şoka kapılarak. Radyatör yeri tek değişiklik değildi. Adam yeni tip bir uçakla uçuyordu. İleri bir uçak Kendi SE5a'sından çok daha hızlı ye güçlü.</p>

        <p>Siyah beyaz kareli kanatların dönüşüne baktı, Alman pilotun onu aynada görmek için uzanışını seyretti, silah menziline girmeye, sağını hafif kavislendirip burnunu ileri itmeye uğraştı.</p>

        <p>Alman, Albatros'unu durdurarak çevirdi, dosdoğru Michael’ın üstüne geldi. Spandau'ları kırmızı kırmızı göz kırparak yine tam burnuna doğru! Michael fren yapmak zorunda kaldı, çünkü Alman hem daha yüksek, hem daha hızlıydı.</p>

        <p>Kritik bir an içinde Michael dönüş yapmak zorundaydı. H;zı azalmıştı. Alman uçağını çevirdi, Michaelin kuyruğuna geçti. İyi pilottu Alman. Michael bunu anlayınca karnında bir sıkışma hissetti. Hızı arttırmak için burnunu aşağıya doğru itti, aynı zamanda SE5a'yı düşey bir dönüşe zorladı. Albatros onu izledi, onunla birlikte döndü. Kesişmeyen iki yörüngeye sahip gezegenler gibi birbiri çevresinde dönüp durdular.</p>

        <p>Çenesini kaldırıp öteki pilota baktı. İkisi de tek kanat üzerinde eğiktiler. Alman da ona baktı. Gözlüğü onu canavar gibi. insan değilmiş gibi gösteriyordu. Derken Michael bir an, o mavi gövdenin ilerisine doğru baktı. Yukarıya, bulut tavanına doğru Avcı gözleri orada ufacık, böcek gibi bir kıpırtı sezmişti Bir an kalbi vücuduna kan pompalamayı kesti, kanı koyulup damarlarında yavaşladı... sonra kalbi şok geçirmiş bir hayvan gibi, yarışırcasına vurmaya başladı, soluğu boğazından tıslayarak çıktı Alman ona yazdığı mektupta, «Size bildirmek, aynı zamanda sizi uyarmak isterim ki...» demişti, «...savaşın amacı düşmanı elden gelen her imkanı kullanarak yok etmektir.»</p>

        <p>Michael bu uyarıyı okumuştu ama anlamını şimdi kavrıyordu. Onun kafasındaki romantik, teke tek düello kavramını onlar bir ölüm tuzağına çevirmişlerdi. Çocuk gibi kendini onların gücüne teslim etmişti. Onlara hem zaman, hem yükseklik rakamlarını vermişti. Mavi uçağı yem diye kullanmışlardı besbelli. Kendi saflığına şimdi kendi de şaşıyordu. Ötekilerin yukardaki buluttan yıldırım gibi dökülüşlerine baktı.</p>

        <p>«Kaç tane?» Saymaya vakit yoktu ama görünüşe göre yeni tip Albatros'lardan koca bir filoydu. En azından yirmi uçak.</p>

        <p>Hızlı ve sessiz bir sürü. Parlak renkleri mücevher gibi parlayarak dökülüyorlardı buluttan.</p>

        <p>«Centaine'e verdiğim sözü tutamayacağım,» diye düşündü, aşağıya baktı. Bulut 2000 kadem kadar altındaydı. Uzaktı ama tek çare de oydu. Almanların yirmi en usta pilotuyla birden savaşmayı göze alamazdı. Yanına vardıklarında birkaç saniyeden fazla dayanamazdı. Hızlı da geliyorlardı. Bu arada mavi uçak da ölüm saldırısı için peşindeydi.</p>

        <p>Michael birden, kendini kendi planladığı ölümle yüzyüze bulunca, yaşamak istediğini anladı. Levyeden elini çekmiyor, SE5a'yı durmadan döndürüyordu. Birden kolu öne doğru itti, uçağı sapandan fırlayan taş gibi dışarı fırlattı.</p>

        <p>Yerçekiminin yönü değişince Michael’ın vücudu kendini bağlayan kayışlara doğru fırladı ama iri uçağını toparladı, kendi gücüyle dik bir dalışa geçirdi, midesi yükselip ağzına gelerek alttaki buluta doğru yıldırım hızıyla inmeye başladı. Bu manevra hasmını şaşırttı. Ama o da kendini hızlı toparladı, Albatros çok geçmeden Michael’ın peşine takıldı, kalabalık, alacalı kafile de ikisinin üzerinden yaklaşmaya başladı; Michael başının yukarısındaki aynadan onlara bakıyordu.</p>

        <p>Bu yeni tip Albatros'un dalışta ne kadar daha hızlı olduğunu görmekteydi. Gözünü karşısındaki bulutlara çevirdi. Daha demin o kadar itici ve çirkin görünen yapış yapış gri katlar şimdi onun tek kurtuluş umuduydu. Kaçmaya başlayınca korkusu de geri dönmüş, karanlık, ürküntü verici bir biçimde üzerine çöreklenmişti. Cesaretini de, erkekliğini de tüketiyordu.</p>

        <p>Başaramayacaktı. Buluta varmadan yetişeceklerdi ona. Eli levyeye yapışmıştı. Bu yeni, dondurucu korkuyla kazık kesilmişti.</p>

        <p>Çifte Spandau'ların çatırtısı onu uyandırdı. Aynada danseden kırmızı kıvılcımları gördü. O kadar yakınındaydılar ki! Derken sırtına bir şey çarptı, uyuşturacak bir darbe oldu. Bu darbenin şiddeti ciğerlerindeki havayı dışarıya itti. Michael mavi Albatros'un atış menzilinden kurtulması gerektiğini anladı.</p>

        <p>Olanca gücüyle pedalı itti, hızlı dönüşle Alman'a doğru dönmeyi amaçladı ama hızı çok fazlaydı, dalış açısı çok dikti...</p>

        <p>SE5a cevap vermiyordu .Ancak yan dönebildi. Mavi Albatrosun mermileri yukardan geçmeye başladıysa da, ötekiler peşpeşe saldırılara geçtiler. Her saldırı ötekinden hemen sonra geliyor, aradan bir bütün saniye bile geçmiyordu. Gökyüzü parıldayan kanatlarla, renkli gövdelerle dolmuştu. Uçağına giren mermiler sürekli, dayanılmaz biçimde birbirini izlemekteydi. SE5a bir kanadını eğdi, dönmeye başladı.</p>

        <p>Gök, bulut, toprak... her taraf parıltılı Albatroslarla doluydu. Hepsinin silahları çatırdıyor, hepsi Michael’ın çevresinde baş döndürücü bir hızla dönüyorlardı. Bir darbe daha hissetti.</p>

        <p>Bu seferki bacağındaydı. Oyluğunun yukarısında. Başını eğip baktı, bu patlamanın tabandan geldiğini anladı. Bir kurşun bacağına girmişti. Kanlar atar damarın yarıldığını belli eder biçimde, aralıklı olarak fışkırıyordu. Vaktiyle yaralı bir bufalonun saldırısına uğrayan bir Zulu çantacının durumunu görmüştü. Onda da kanama bu türlüydü. Üç dakikada da ölmüştü adam.</p>

        <p>Makineli atışları hala her yönden yağıyordu. Kendini savunamıyordu. Uçağı artık kontrolden çıkmıştı. Durmadan dönüyor, burnunu ikide bir havaya kaldırıyor, sonra tekrar vahşice indiriyordu.</p>

        <p>Michael uçağıyla mücadele etti, öteki pedala basıp dönüşü durdurmaya uğraştı. Bu hareket Oyluğundan kanın daha hızla boşalmasına yol açtı. Zayıf bir baş dönmesini ilk defa olarak hissetti. Elini levyeden çekti, bacağına bastırdı, hangi noktayı tutması gerektiğini araştırdı, bulduğunda nabız temposuyla fışkıran kanlar durdu.</p>

        <p>Yaralı uçağını bir kere daha emri altına almaya çabaladı Burnu indirmek için öne yüklendi, dönüşü kesmek için benzin verdi. Uçak isteksizce emre uydu. Michael her yandan yağan makineli mermilerini düşünmemeye çalıştı.</p>

        <p>Bulutlar ve yer birden çevresinde dönmeyi kestiler. Dönüşler dürdü, uçak düz inişe geçti. Michael tek eliyle burnu biraz yükseltti, kanatlardaki zorlanmayı, karındaki yerçekimini hissetti, ama sonunda düz bir rota tutturunca dünya da karşısında düz durdu.</p>

        <p>Aynaya baktı, mavi Albatros'un kendisini yine bulduğunu, ölüm vuruşu için kuyruğuna yaklaşmakta olduğunu gördü.</p>

        <p>Spandau'nun o korkunç çatırtısı başlamadan önce Michael bulutun gri nemini suratında hissetti, ışık karardı, loş, kör bir dünyaya daldı. Burası sessizdi. Spandau'lar artık gökyüzünün huzurunu bozamıyordu burada. Onu bulutlar arasında asla bulamazlardı.</p>

        <p>Bakışları otomatik olarak, önündeki panele konmuş gliserin dolu tüplere döndü. Sıvının yüzeyindeki baloncuklar aynı düzeydeydi. Demek SE5a yere paralel uçuyordu. Pusulaya bakıp uçağı Mort Homme yönüne doğru çevirdi.</p>

        <p>Kusmak istiyordu. Korkuya ve savaş baskısına karşı ilk tepkisi bu oldu. Yutkundu, kusmamaya çalıştı. Zayıflık ve baş dönmesi bir kere daha geldi. Sanki kafatasının içine bir yarasa hapsedilmişti. Yumuşak, kara kanatlar gözlerinin gerisinde çırpılıyor, görüşünde kara lekeler beliriyordu.</p>

        <p>Gözlerini kırpıştırıp karanlığı uzaklaştırmaya çalıştı, aşağıya baktı. Baş parmağı hala oyluğuna basılıydı ama ömründe de bu kadar çok kan gördüğünü hatırlamıyordu. Elini kaplamıştı.</p>

        <p>Parmakları yapış yapıştı. Ceketinin kolu dirseğine kadar kan içindeydi. Pantolonu da kandan sırılsıklamdı, Çizmelerinin içi bile doluyordu. Pilot kabininin tabanında kan gölcükleri vardı.</p>

        <p>Reçel gibi topak topak koyulmaya başlamışlardı bile. Yılan gibi kan izleri uçağın her sarsıntısıyla sağa, sola doğru akıyordu.</p>

        <p>Levyeyi bir an bıraktı, omuz kayışlarına asılıp öne eğildi, sırtını eliyle yoklamaya çalıştı. Öteki kurşun yarasını da buldu.</p>

        <p>Kalça kemiğinin hemen yukarısında, omurganın yedi sekiz santim yan tarafındaydı Kurşunun çıkış yarası yoktu. Hala içindeydi. İç kanama yapıyordu. Michael emindi bundan. Karnının içi kanla dolarken zaten bir gerilme, bir ağırlık hissetmeye başlamıştı.</p>

        <p>Uçak bir kanadını eğdi, Michael onu düzeltmek için levyeye sarıldı ama düzeltmesi birkaç saniye sürdü. Parmaklarına sanki iğneler batıyordu. Çok üşümekteydi. Tepkileri yavaşlıyordu. Her hareket, ne kadar küçük bir hareket olursa olsun, büyük çabalar gerektirmeye başlamıştı.</p>

        <p>Ama acı duymuyordu. Yalnızca ense kökünden başlayıp dizlerine kadar yayılan bir uyuşukluk vardı. Baş parmağını kıpırdatıp oyluğundaki yarayı bir denemeye çalıştı. Parmağını çektiği anda kan çılgın gibi tekrar fışkırınca hemen bastırdı, dikkatini uçuş teçhizatına çevirdi.</p>

        <p>Ne kadar sürecekti Mort Homme'a yarmak? Hesaplamaya çalıştı ama beyni öyle yavaş ve uyuşuktu ki! Cantin'den dokuz dakika, diye hatırladı. Kendisi ne kadar zamandır uçuyordu?</p>

        <p>Bildiği yoktu. Saatine bakabilmek için bileğini çevirdi. Kadranın üzerindeki rakamları çocuklar gibi sayması gerektiğini gördü.</p>

        <p>«Buluttan erken çıkmak istemiyorum. Beni bekliyor olacaklar,» diye düşündü ağır ağır. Derken saatin kadranındaki rakamlar çoğaldı.</p>

        <p>«Çift görüyorum,» dedi.</p>

        <p>Hemen karşıya baktı. Gümüş bulutlar uçağın çevresindeydi. Bir düşme duygusu hissetti. Bunu gidermek için neredeyse levyeye yüklenecekti ama eğitimi onu kurtardı, yapay ufuk için tekrar baloncuklara baktı. Hala aynı hizadaydılar. Duyguları aldatıyordu onu.</p>

        <p>«Centaine,» dedi birden, «...saat kaç? Düğüne geç kalacağım.» Bitkinliğinin içinden bir panik yükseldi, gözlerinin gerisinde siyah kanatlar daha bir hızla çarpıldı.</p>

        <p>«Ona söz verdim. Yemin ettim!» Saatim kontrol etti.</p>

        <p>«Dördü altı geçiyor... imkan yok,» diye düşündü vahşice.</p>

        <p>«Bu lanet olası saat yanlış.» Gerçekten giderek uzaklaşmaktaydı.</p>

        <p>SE5a bulutun arasındaki bir delikten dışarı fırladı.</p>

        <p>Alan rotasını doğru ayarlamıştı. Alttaki yolu, demiryolu hattını, ikisinin arasındaki yıldız biçimli alanı görebiliyordu. «Altı dakika daha uçacağım,» diye hesapladı. Yeri görmek onu tekrar gerçeğe döndürmüştü. Gerçek dünyaya baktı, sonra başını yukarıya kaldırdı. Onları orada gördü. Aslan cesedinin tepesindeki akbabalar gibiydiler .Onun buluttan çıkmasını bekliyorlardı. Görmüşlerdi onu. Gökkuşağı renklerinde kanatlarıyla kendisine doğru döndüklerini farketti. Hemen öte taraftaki bulut kümesine daldı, soğuk, ıslak tabakalar onu kucakladı, zalim gözlerden sakladı.</p>

        <p>«Sözümü tutmam gerek,» diye mırıldandı. Toprağı görememek tekrar aklını karıştırdı. Baş dönmesini yeni baştan hissetti.</p>

        <p>SE5a'nın yavaşça inip bulut tabakasından çıkmasına izin verdi, bir kere daha ışığa çıktı. Aşağıda çok iyi tanıdığı yerler vardı. Tepeler ve savaş hatları arkasında kalmıştı. Karşıda ormanlar, köy, kilisenin kulesi barış içinde, masal gibiydi.</p>

        <p>«Centaine, eve dönüyorum,» diye düşündü, korkunç bir halsizlik vücudunu kapladı, ağırlığı onu ezmeye, pilot kabinin tabanına yamyassı sermeye kalkıştı.</p>

        <p>Başını çevirdi, şatoyu gördü. Pembe damı ona işaret ediyor, onu çağırıyordu. Uçağın burnu, Michael bir şey yapmadan o tarafa döner gibi oldu.</p>

        <p>«Centaine.» diye fısıldadı. «Geliyorum... bekle beni, geliyorum.» Üzerine bir karanlık bastırdı. Upuzun bir tünele girmiş gibi oldu.</p>

        <p>Kulaklarında bir uğultu vardı. Deniz kabuklarının içindeki uğultuya benzer bir şey. Geri kalan tüm dikkatiyle düşünmeye çalıştı, giderek daralan karanlık tünele baktı. Onun yüzünü arıyor, kulağındaki uğultular arasında onun sesini duymaya çalışıyordu.</p>

        <p>«Centaine, neredesin? Ah, Tanrım, neredesin, sevgilim?»</p>

        <p style="text-align: center;"><b>***</b></p>
      </div>
    </div>
  </div>
</body>
</html>
