<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Şatodan inen uzun yokuşun dibinde Andrew frene bastı, daha düşük bir hıza geçti, tepelerden gelen çamurlu, sefil trafiğin arasına karıştı.</p>

        <p>«Kasap kamyonetleri» adını alan arazi cankurtaranları son Alman bombardmanının meyveleriyle tıklım tıklım doluydu. Taşıtlar çamur birikintilerine batıp çıktıkça arkada, sedyeleriyle açıkta yatan yaralılar sarsılıyordu. Üst sıra sedyelerde yatanların kanları alt sırada yatanların üstüne damlamaktaydı. Yolun kenarında, veya yürüyen yaralılar ilerliyordu. Tüfeklerini bir yerlerde bırakmış, birbirinin omzuna sarılıp destek alarak, yaralarında kaba arazi sargılarıyla, yüzlerinde ıstırap ifadeleriyle, gözlerinde ölü bakışlarla ilerliyorlardı. Üniformaları kurumuş çamurlarla dolu, hareketleri mekanik, aldırmaz bir havadaydı.</p>

        <p>Doktor ayılmaya başlıyordu. Motosikletten indi, oradaki yaralılardan durumu ciddi olan birini seçti. Motora onu bindirdiler. Bir tanesini de öndeki benzin deposunun üzerine yatırdılar. Michael’ın yanına, sepete üç yaralı daha sığdı. Doktor artık aşırı yüklü Ariel'in arkasında koşuyordu. Çamurlara dala çıka, VAD hastanesine vardıklarında iyice ayılmıştı. Hastane, Mort Homme köyünün girişinde bir dizi küçük kulübeden oluşmaktaydı. Yeni hastalarını motosikletten aldı, Andrew'a döndü.</p>

        <p>«Sağolun. Bu küçük dinlenmeye ihtiyacım vardı.» Sepette hala baygın yatan Michael'a baktı. «Şuna bakın. Hep böyle devam edemez.»</p>

        <p>«Michael yalnızca biraz sarhoş, o kadar.»</p>

        <p>Ama doktor başını iki yana salladı. «Savaş yorgunluğu,» dedi. «Mermi şoku. Henüz nedenini tam anlayamıyoruz ama, bu zavallıların dayanabiimelerinin bir sınırı var. Bu adam ne zamandır aralıksız savaşıyor? Üç ay mı?»</p>

        <p>«İyileşir o.» Andrew'un sesi sertti. «Düzelir.» Elini korumak ister gibi Michael’ın omzuna koyarken, altı aydan beri izinsiz savaşmakta olduklarını hatırlamıştı.</p>

        <p>«Baksanıza... tüm belirtiler var. Açlıktan ölecek kadar sıska,» diye devam etti doktor. «Titriyor, sarsılıyor. O gözler..! Herhalde dengesiz ve mantıksız davranışlar da gösteriyordur. Bir karamsar oluyor, bir coşup taşıyordur. Haklı mıyım?»</p>

        <p>Andrew isteksizce başını salladı. «Bazen düşmanı iğrenç mikroplar diye görüyor, düşen Alman uçaklarından inenleri makineliyle tarıyor, sonra bir de bakıyorsunuz, düşmanlar saygın hasımlar oluveriyorlar. Geçenlerde bizim yeni pilotlardan birine, onlara Hun dedi diye yumruk attı.»</p>

        <p>«Gereksiz cesaret gösterileri de var mı?»</p>

        <p>Andrew o sabahki balon olayını hatırladı ama o soruya cevap vermedi.</p>

        <p>«Ne yapabiliriz?» diye sordu çaresiz bir sesle.</p>

        <p>Doktor içini çekti, omuz silktii, elini uzattı. «Güle güle, iyi şanslar, Binbaşım.» Arkasını dönerken bir yandan ceketini çıkarıyor, gömleğinin kollarını sıvıyordu. Elma bahçesine girerlerken Michael birden sepetin içinde doğruldu, kararını bildiren bir yargıç ciddiyetiyle, «Ben kusacağım,» diye açıklamada bulundu.</p>

        <p>Andrew hemen frene bastı, eğilip onun başını tuttu.</p>

        <p>«Onca güzel şarap...» diye hayıflandı. «O Napolyon konyağı... keşke ziyan etmemenin bir yolu olsaydı!»</p>

        <p>Michael gürültüyle kustuktan sonra tekrar yerine yayıldı, ciddi bir sesle konuştu. «Aşık olduğumu sana açıklamak istiyorum,» deyip tekrar kendinden geçti.</p>

        <p>Andrew Ariel'e bindi, cebindeki şişenin kapağını dişleriyle açtı. «Bunun şerefine içmek gerek,» dedi. «Senin aşkına içiyorum.» Şişeyi yanındaki baygın adama doğru tuttu. «İstemiyor musun?»</p>

        <p>Tekrar kendisi içti, sonra şişeyi indirip nedensiz hıçkırıklarla sarsılmaya başladı. Gözyaşlarını tutmaya uğraşıyordu. Altı yaşından beri hiç ağlamamıştı. Birden doktorun sözlerini hatırladı. «Dengesiz ve mantıksız davranışlar,» demişti genç adam.</p>

        <p>Gözyaşlarına yeniliverdi. Yaşlar yanaklarından aşağı yuvarlanıyor, o silmeye bile kalkışmıyordu. Motosikletin üzerinde öylece oturuyor, sessiz ve yeisle sarsılıp duruyordu.</p>

        <p>«Michael, oğlum,» diye fısıldadı. «Ne olacak bize böyle?</p>

        <p>Hapı yuttuk biz... hiç umut yok. Evet, Michael, hiç kurtulma umudumuz yok bizim.» İki elini yüzüne kapadı, kalbi yarılıyormuşcasına ağladı.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
