<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Bundan sonraki aylar Centaine için en mutlu aylar oldu.</p>

        <p>Güvenli, güneşli, verimli, Şasa'nın kahkahalarıyla dolu geçti.</p>

        <p>Garry Courtney'in iyilik dolu varlığı hep geri plandaydı. Anna' nın daha iri varlığı ise, tabii ön plandaydı.</p>

        <p>Centaine her sabah kahvaltıdan önce ata biniyor, akşam serinliğinde bir kere daha çıkıp atla dolaşıyordu. Garry sık sık onunla birlikte çıkıyor, ona Michael’ın çocukluğuna ait hikayeler anlatıyor, ormanlara tırmanırlarken, atları sulamak için durduklarında, hep aile tarihinden söz ediyordu.</p>

        <p>Günün geri kalanı perde ve duvar kağıdı seçmekle, evi yeniden dekora eden sanatçılara nezaret etmekle geçiyordu.</p>

        <p>Theuniskraal'ın yönetiminde hep Anna'ya danışılıyordu. Centaine bol bol da Şasa'yla oynuyor, Zulu hizmetkarların onu büsbütün şımartmasını önlemeye çalışıyordu. Garry'den koca Fiat'ı kullanma konusunda dersler alıyor, her günkü postadan gelen imzalı davetiyelere ne cevap vereceğini düşünüyor, Mort Homme'da yaptığı gibi Theuniskraal'in yönetim sorumluluğunu da çoğu zaman üstleniyordu.</p>

        <p>Öğleden sonraları Şasa ile ikisi Garry'le kütüphanede çay içiyorlardı. Garry günün uzun kısmını hep kütüphanede çalışarak geçiryiordu zaten. Altın çerçeveli gözlüğü burnunun üzerinde, gün boyu yazdıklarını okuyordu Centaine'e.</p>

        <p>«İnsanın böyle bir yeteneği olması harika bir şey!» diye bağıran Centaine, yazıların üzerine eğildi.</p>

        <p>«Yazı yazanlara hayranlık mı duyarsın?» diye sordu Garry.</p>

        <p>«Siz başka bir ırksınız!»</p>

        <p>«Saçma, yavrum, biz de sıradan insanlarız. Yalnızca söyleyeceklerimizi başkalarının okumak isteyeceğine inanacak kadar kibirliyiz.»</p>

        <p>«Keşke ben de yazabilseydim.»</p>

        <p>«Yazabilirsin. Yazın bir harika!»</p>

        <p>«Ben gerçekten yazmaktan söz ediyorum.»</p>

        <p>«Yazabilirsin diyorum. Hemen bir kağıt al ve başla. Eğer istediğin buysa tabii.»</p>

        <p>«Ama...» Centaine ona şaşkın şaşkın baktı. «Ben ne yazabilirim?» ,</p>

        <p>«Çölde başına gelenleri yaz. Herhalde başlangıç için rahatlıkla yeter.»</p>

        <p>Centaine'in kendini bu fikre alıştırması üç gün sürdü. Kendini çelikleştirdi, göstereceği çabaya hazırladı. Sonra hizmetçileri çağırdı, masalardan birini limonluğa taşıttırdı, kalemi eline alıp kağıtların başına oturdu. Yüreği korku doluydu. Ondan sonra her gün, önüne ilk kağıdı çekerken hep aynı korkuyu tattı. Ama bu da çabucak geçti, kelimeler kağıtlardaki beyazlığı doldurmaya başladı.</p>

        <p>Yaratıcı çabalardan gelen yalnızlık duygusunu dağıtabilmek için sevdiği birkaç şeyi de limonluğa taşıttı. Güzel bir halı, bir Delft vazo, içinde Anna'nın her gün kestiği taze çiçekler, masanın üzerinde de Owa’nın çakısı. Onu kalem yontmak için kullanıyordu.</p>

        <p>Kolunun sağ tarafına, içi kadife kaplı bir mücevher kutusu koymuştu. O kutuda Hani'nin gerdanlığı vardı. Parlak taşları parmakları arasında tesbih taneleri gibi kaydırıyor, taşların serinliği sinirlerini sakinleştiriyor, kararlılığını arttırıyordu.</p>

        <p>Öğle yemeğinden kalkınca, çay saatına kadar hep yazı yazıyordu. Şasa'ya yandaki sepette yatıyor, ya ayakları dibinde oynuyordu.</p>

        <p>Centaine'in bu kağıtlara yazdıklarını asla hiç kimseye gösteremeyeceğini anlaması birkaç gün sürdü. Hiçbir şeyi saklayamıyordu. Her şeyi olduğu olduğu gibi yazıyor, çekingenlik göstermiyordu. Michael'la sevişmelerinin ayrıntıları olsun, Okyanus kenarında ölmek üzereyken ağzındaki o bozuk balık tadı olsun, hepsi açık seçikti. Şoka kapılmadan bunları kimsenin okuyamayacağını biliyordu.</p>

        <p>«Yalnız kendim için,» diye karar verdi. Her gün, çalışma saatlerinin sonunda yazdıklarını okuyor, kağıtları Hani'nin gerdanlığının durduğu mücevher kutusunun üzerine kaldırıyor, bir başarı duygusu hissediyordu kendinde.</p>

        <p>Ama bu memnuniyetini bozan birtakım şeyler de yok değildi.</p>

        <p>Bazen geceleri ayılmaksızın doğruluyor, yanında olması gereken o altın vücuda uzanıyordu. O sert, düzgün kasların temasını, o uzun ipek saçların çöl otlarına benzer kokusunu istiyordu içgüdüsel olarak. Sonra birden uyanıyordu, karanlıkta kendinden nefret ederek yatıyor, Michael’ın, Owa’nın ve Hani' hin anılarına böylesine ihanet etmekten utanıyordu.</p>

        <p>Bir sabah Garry Courtney onu çağırdı, girip oturduğunda ona bir paket uzattı.</p>

        <p>«Bu yanında bir mektupla bana geldi. Paris'te bir avukattan.»</p>

        <p>«Ne diyor, Baba?»</p>

        <p>«Benim Fransızcam berbattır korkarım. Ama işin özü, babanın Mort Homme'daki arazisi borçlarına karşılık olarak satılmış.»</p>

        <p>«Ah, zavallı babam!»</p>

        <p>«Seni öldü sanıyorlarmış yavrum. Satışı Fransız mahkemesi emretmiş.»</p>

        <p>«Anlıyorum.»</p>

        <p>«Avukat senin kurtulduğunu bir Paris gazetesinde okumuş, durumu bana bildirmek için bu mektubu yazmış. Ne yazık ki Kont de Thiry'nin borçları bir hayli fazlaymış. Bildiğin gibi şatoyla içindeki eşyalar yangında yanmış. Avukat bir hesap dökümü veriyor. Tüm borçlar ödendikten ve yasal giderler çıktıktan sonra... ki bu arada buna avukatın epey payalıya patlayan ücreti de dahil... geride sana pek az bir şey kalıyor.»</p>

        <p>Centaine'in sağlıklı mülkiyet duygusu alevlenmişti. «Ne kadar. Baba?» diye sordu.</p>

        <p>«Korkarım 2000 İngiliz lirasından biraz daha az. Ona imzalı muvafakat yollayınca banka havalesi çıkaracak. Bereket versin ben noterim. Bu işi aramızda yapabiliriz.»</p>

        <p>Havale gelince Centaine paranın çoğunu yüzde üç buçuk faizle Ladyburg Bankasına yatırdı, yalnızca küçük bir kısmını yeni kapıldığı sürat zevkine ayırdı. Yüzyirmi İngiliz lirasına kendine 'T' model bir Ford aldı. Siyah, pırıl pırıl bir arabaydı. Saatte otuz mil hızla ilk defa Theuniskraal'in bahçe yoluna saptığında, tüm ev halkı arabayı seyre, övmeye koştu. Garry Courtney bile kütüphaneden koşup geldi. Altın çerçeveli gözlüğünü alnına itmişti. İlk defa olarak sitem etti Centaine'e.</p>

        <p>«Böyle şeyler yapmadan bana danışmalısın, yavrum... tasarruflarını savurmanı istemem. Ben senin koruyucunum, ayrıca da...» Bir tuhaf hali vardı. «Gelecek doğum günün için sana bir araba almayı düşünüyordum. Kalktın, planlarımı mahvettin.»</p>

        <p>«Ah, baba, beni affet. Bana şimdiden o kadar çok şey verdin ki... çok seviyorum seni.»</p>

        <p>Doğruydu. Bu nazik, yumuşak insanı çok sevmeye başlamıştı. Birçok bakımdan, babasını sevdiği kadar seviyordu. Bazı yönlerden, daha da fazla seviyordu. Saygısı, yeteneklerine hayranlığı giderek artıyordu. İnsanlığı büyüktü. Kader elinden bacağını almıştı. Sonra karısını, oğlunu da almış, ömrünün bu zamanına kadar sevgi dolu bir aileden yoksun bırakmıştı onu.</p>

        <p>Centaine'e evin hanımı gibi davranıyordu. O akşam da planladıkları partinin konuk listesini onunla tartışarak hazırladı.</p>

        <p>«Bu Robinson denen adam konusunda seni uyarmam gerek. Onu kuşkuyla davet ettim, bunu bil!»</p>

        <p>Ama Centaine'in aklı başka konulardaydı. Konuk listesine pek dikkat etmiyordu. Birden kendine geldi.</p>

        <p>«Özür dilerim, Baba,» dedi. «Ne dediğinizi duymadım. Korkarım dalmışım.»</p>

        <p>«Hay Allah,» diye gülümsedi Garry. «Ailenin tek hayalcisi benim sanırdım. Şeref konuğumuz konusunda seni uyarıyordum.»</p>

        <p>Garry ayda iki kere konuklar çağırmaktan hoşlanıyordu.</p>

        <p>Daha sık yapmazdı bu işi. Her seferinde on kişi davet ederdi.</p>

        <p>Fazlası çıkmazdı.</p>

        <p>«Herkesin konuştuğunu duymak isterim,» diye açıkladı.</p>

        <p>«Masanın ucunda olup bitenleri kaçırmaktan hoşlanmam.»</p>

        <p>Şaraptan iyi anlıyordu. Evinde en kaliteli şaraplardan iyi bir mahzen kurmuştu. Zulu aşçısını Durban'daki klüpten çalıp getirmiş olduğundan, evindeki davetler pek rağbetteydi. Oysa konuklar genellikle tren yolculuğu yaparak gelmek, geceyi de Theuniskraal'da geçirmek zorunda kalıyorladı.</p>

        <p>«Bu Joseph Robinson denilen adamın belki baronluğu var ama, böyle şeyler genellikle suçu işledikten sonra yakalanmayacak kadar kurnaz olmanın işaretidir. Serveti Cecil John'ınkinden bile fazla. Robinson Deep ile Robinson Altın Madeni ona ait. Robinson Bankası da öyle. Ama ömrümde gördüğüm en hasis adam. Bin doları bir tabloya harcar, sonra açlıktan ölenden bir kuruşu esirger. Aynı zamanda zorba, açgözlü, kalpsiz bir adam. Başbakan ilk defa ona unvan vermeye kaiktığında öyle itirazlar olmuştu ki, vazgeçmek zorunda kalmıştı bu fikirden.»</p>

        <p>«O kadar kötü adamsa neden davet ediyoruz, Baba?»</p>

        <p>Garry gösterişli biçimde içini çekti. «Sanatım için ödemem gereken bir bedel, yavrum. Ondan yeni kitabım için gerekli birkaç bilgi kırıntısı almak istiyorum. Bunları bana ancak o söyleyebilir.»</p>

        <p>«Onu etkilememi istiyor musunuz?»</p>

        <p>«Yo, hayır, hayır! O kadar ileri gitmek zorunda değiliz ama, güzel bir elbise giysen fena olmaz.»</p>

        <p>Centaine sarı bir tafta seçti. Bedeni incilerle işliydi. Omuzları çıplaktı. Çöl yanığı hala tam geçmemişti Centaine'in. Saçlarını yine her zamanki gibi Anna yapacak, giyinmesine de yardım edecekti.</p>

        <p>Hayatının yeni lükslerinden biri olan özel banyosundan bornozuna sarılıp çıktı. Başına da bir havlu sarmıştı. Tuvalet masasına yürürken yerde ıslak ayak izleri bıraktı.</p>

        <p>Anna yatağın kenarına oturmuş, elbisenin arka kopçalarını sağlamlıyordu. İpliği ısırarak kopardı, tükürdü, mırıldandı. «Beli üç santim bollattım. Bu yemek partileri fazlaya kaçıyor, küçük hanım.» Elbiseyi yatağa serdi, gelip Centaine'in arkasında durdu.</p>

        <p>«Keşke sofraya bizimle otursaydın,» diye homurdandı Centaine. «Sen burada hizmetkar değilsin.» Garry ile Anna arasında gelişen ilişkiyi görmemek için Centaine'in kör olması gerekirdi. Ama şimdiye kadar bu konuyu açmaya fırsat bulamamıştı. Anna'nın sevincini paylaşmayı çok istemesine rağmen hem de.</p>

        <p>Anna gümüş fırçayı kaptı, Centaine'in saçlarına saldırdı.</p>

        <p>«Değerli zamanımı ziyan edip masada tavuk gıdaklamaları arasında vakit mi öldüreyim?» Centaine keyifle güldü. «İstemem, eksik olsun. Ben o sözlerden tek kelime anlamıyorum.</p>

        <p>Hem senin koca Anna'n mutfakta o kara şeytanları kontrol ederken çok daha mutlu oluyor.»</p>

        <p>«Garry babam, katılmanı öyle istiyor ki! Bana sık sık söz etti. Bence sana bağlanmaya başlıyor.»</p>

        <p>Anna dudaklarını büzdü, burnunu çekti. «Bu kadar saçmalık yeter, küçük hanım.» dedi kesin bir sesle. Fırçayı elinden bıraktı, sarı fileyi Centaine'in saçlarına geçirdi. «Fena değil,» Geri çekilip eserine eleştirici gözlerle baktı. «Şimdi gelelim elbiseye.» *</p>

        <p>«Gidip yatağın üzerinden aldı, Centaine ayağa kalktı, bornozu omuzlarından attı, aynanın karşısında çırılçıplak durdu.</p>

        <p>«Bacağındaki yara geçiyor ama hala fazla yanıksın,» diye sızlandı Anna. Sonra birden sustu, kaşlarını düşünceli biçimde çattı, bağırdı.</p>

        <p>«Centaine!» Sesi keskin çıktı. «Son ay halin ne zamandı senin?» diye sordu. Centaine eğildi, yerden bornozunu aldı, kendini örtmeye çalıştı.</p>

        <p>«Hastaydım, Anna. Kafamı vurmuştum. Sonra iltihap...»</p>

        <p>«Son ay halin ne zamandı?» Anna'da acıma diye bir şey yoktu.</p>

        <p>«Anlamıyorsun. Hastaydım. Hatırlamıyor musun, zatürree olduğum zaman da böyle aksama...»</p>

        <p>«Çölden beri olmadın!» Anna kendi sorusunu kendi cevaplamıştı. O Almanla çölden geldiğinden beri! O melez AlmanAfrika meleziyle!» Elbiseyi yatağın üzerine attı, bornozu Centaine'in elinden kaptı.</p>

        <p>«Hayır, Anna, hastaydım.» Titriyordu Centaine. O ana kadar Anna'nın ortaya attığı bu ihtimale karşı gözlerini tam anlamıyla yummuştu.</p>

        <p>Anna kocaman, nasırlı elini Centaine'in göbeğine dayadı, Centaine 'bu temastan irkildi.</p>

        <p>«Ona asla güvenmemiştim. O kedi gözleri, sarı saçları, pantolcnundaki koca çıkıntıyla...» Anna öfkeyle mırıldanıp duruyordu. «Ayrılırken onunla neden konuşmadığını, ona neden kurtarıcı değil de düşman gibi davrandığını şimdi anlıyorum.»</p>

        <p>«Anna, daha önce de aksadı. Belki de...»</p>

        <p>«Irzına geçti, zavallı yavrum! Sana saldırdı! Senin elinden bir şey gelmezdi. Öyle oldu mutlaka...»</p>

        <p>Centaine, Anna'nın sunduğu kurtuluş yolunu görmüştü. O yola adımını atması pek kolaydı.</p>

        <p>«Seni zorladı, yavrum, değil mi? Söyle Anna'na.»</p>

        <p>«Hayır, Anne. Zorlamadı.»</p>

        <p>«Ona izin mi verdin? Bıraktın mı?» Anna'nın umutsuzluğu korkunçtu.</p>

        <p>«Öyle yalnızdım ki!» Centaine tabureye çöktü, ellerini yüzüne kapattı. «İki yıldan beri kimseyi görmemiştim. O da çok anlayışlı ve güzeldi. Ona hayatımı borçluydum. Anlamıyor musun, Anna? Ne olur, anlıyorum de!»</p>

        <p>Anna kalın kollarıyla onu kucakladı, Centaine yüzünü oiri memelere gömdü. İkisi de sessizdiler. Sarsılmış, korku içindeydiler.</p>

        <p>«Doğurmazsın,» dedi Anna sonunda. «Aldırmamız gerek.»</p>

        <p>Bu sözlerin şoku Centaine'i yıktı. Tekrar titredi. O korkunç düşünceden uzaklaşmaya çalıştı.</p>

        <p>«Theuniskraal'a bir piç daha getiremeyiz. Kabul etmezler.</p>

        <p>Utancı çok fazla olur. Bir tanesini aldılar ama Mijnheer'le general ikincisini asla almazlar. Hepimizin hatırı için... Michael’ın ailesi, Şasa ve kendin için... başka seçeneğin yok. Bu bebekten kurtulmalısın.»</p>

        <p>«Anna, bunu yapamam.»</p>

        <p>«Bu bebeği karnına eken adamı seviyor musun?»</p>

        <p>«Artık sevmiyorum. Nefret ediyorum,» diye fısıldadı Centaine. «Tanrım, hem de nasıl nefret ediyorum!»</p>

        <p>«O halde seni de, Şasa'yı da, hepimizi de mahvetmeden kurtul o piçten.»</p>

        <p style="text-align: center;"><b>***</b></p>
      </div>
    </div>
  </div>
</body>
</html>
