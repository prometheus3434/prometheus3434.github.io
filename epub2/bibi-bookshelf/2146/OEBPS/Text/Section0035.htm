<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Bu at tam bir çöl hayvanıydı. Ataları nice kralları, Bedevi reislerini Arabistan çöllerinde sırtlarında taşımıştı. Sonra soyu haçlılar tarafından kuzeye, Avrupa'nın daha soğuk iklimlerine götürülmüş, yüzlerce yıl sonra Alman sömürge savaşları sırasında Afrika'ya getirilip Bismarck'ın süvari birliğiyle Lüderitzbucht limanına çıkarılmıştı. Afrika'da bu hayvanlar Boer'lerin sağlam binek atlarıyla, Hottento'ların çöle alışkın hayvanlarıyla çiftleştirilip sonunda bu yaban toprağına ve onun gerektirdiği işlere çok uygun olan bir yaratık elde edilmişti.</p>

        <p>Burun delikleri Arap atlarındaki gibi geniş, başı onlar gibi biçimliydi. Ayakları yumuşak çöl toprağına uygun, kürek gibi enliydi. Fıçı gibi göğsünde kocaman akciğerleri, güneş ışınlarının en kötülerini kovacak açık kahverengi teni, onu gündüzlerin kavurucu sıcağından ve çöllerdeki gece soğuğundan koruyacak tüyleri, binicisini süt gibi ufuklara ve daha ilerilere taşıyabilecek bacakları ve kalbi vardı.</p>

        <p>Binicisi de karışık kanların ürünüydü. Tıpkı atı gibi o da çöllerin, uçsuz bucaksız toprakların adamıydı.</p>

        <p>Annesinin Berlin'den çıkmasına sebep, Büyükbabasının Alman Batı Afrikasındaki kuvvetlere ikinci komutan olarak atanması olmuştu. Ailesinin itirazlarına rağmen annesi, yalnızca arazi ve ruh zenginliğine sahip bir Boer ailesinin oğluyla tanışıp evlenmişti. Lothar bu birleşmenin tek çocuğuydu. Okulunu bitirmek için annesinin ısrarıyla Almanya'ya gönderilmişti. İyi bir öğrenciydi ama Boer savaşının çıkması eğitimini yarıda bırakmasına yol açmıştı. Annesi onun Boer kuvvetlerine katılmak niyetinde olduğunu, Lothar'ın hiç habersiz Windhoek'e dönmesiyle öğrenilmişti. Kadının ailesi zaten savaşçı bir aileydi. Lothar yanına Hottento hizmetkarını alıp üç de yedek atla uzaklaşırken annesi büyük gurur duydu. Çocuk, çoktan İngilizlere karşı savaşmakta olan babasını bulmaya gidiyordu.</p>

        <p>Lcthar babasını Magersfontein'le buldu. Efsanevi Boer komutanı olan amcası Koss De La Rey de oradaydı. Genç adam iki gün sonra ilk savaşına katıldı. Magersfontein'deki geçitten geçip Kimberley'i işgalden kurtarmak isteyen İngilizlere karşı savaştı.</p>

        <p>Lottar De La Rey, o savaşın sabahında ondördüncü doğum gününü beş gün geçirmiş bulunuyordu. Saat daha sabahın altısı olmadan ilk İngilizini öldürdü. Bu hedef ona göre geyik avındaki hedeflerden çok daha kolaydı.</p>

        <p>Lothar, diğer beşyüz seçkin nişancıyla birlikte, Magersfontein tepelerinin eteklerinde, kazılmasına yardım ettiği siperin içinde duruyordu. Siper kazıp içine girme fikri başlangıçta Boer'lere pek ters gelmişti. Onlar yaman süvariler olup, hızlı saldırılardan hoşlanırlardı. Ama General De La Rey onları bu yeni taktiği denemek gerektiğine ikna etmiş, yaklaşan İngiliz süvarileri de sabahın <i>,o</i> ilk aldatıcı ışıklarında siperlere doğru boş bulunup ilerlemişlerdi.</p>

        <p>Lothar'ın bulunduğu tarafa gelen birliğin başında güçlü, yapılı bir adam vardı. Pos bıyıkları kızıl kızıl parlıyordu. Askerlerin on adım kadar önünde, başındaki miğferi çapkınca bir kaşına eğmiş, sağ elindeki kılıcı kınından çekilmiş olarak ilerlemekteydi.</p>

        <p>Tam o sırada Magersfontein tepelerinden güneş doğdu, olgun turuncu ışığını apaçık, dümdüz alana yaydı. Yaklaşan birlik sahne ışığı altındaymış gibi ortaya çıktı. Kusursuz bir nişan alma ışığıydı bu. Boer'ler zaten siperlerinin hemen önündeki alanı adımlarıyla ölçmüş, uzaklıkları işaret taşlarıyla belirlemişlerdi.</p>

        <p>Lothar ortadaki İngilizin tam alnına nişan aldı ama tıpkı yanındaki adamlar gibi onun da içinde bir isteksizlik vardı. Bu işin cinayetten pek farkı yoktu. Tam o sırada omzundaki Mauser sanki kendiliğinden tepti, kurşunun sesi ona çok uzaklardan geliyormuş gibi geldi. İngiliz subayının miğferi başından fırlayıp yerde yuvarlandı. Adam biraz geriye sıçrar gibi oldu, kolları iki yanına açıldı. Kurşunun kafatasına çarpma sesi Lothar'a geri geldi. Sanki olgun bir karpuz, taş bir zemine düşmüştü.</p>

        <p>Kılıç elinden düşerken güneşte parladı, sonra adam da ağır, zarif bir dönüşle kısa otların arasına yuvarlandı.</p>

        <p>Yüzlerce asker o siperlerin karşısında kendini yere atıp yattı kaldı. Bir teki bile başını kaldırmaya cesaret edemiyor, ilerdeki siperlerde bekleyen tüfeklerin en keskin nişancılara ait olduğunu hepsi biliyorlardı.</p>

        <p>Afrika güneşi dizlerinin arkasını yaktı, ciltlerinin su toplayıp şişmesine yol açtı, derileri olgunlaşmış meyveler gibi yarılıp açıldı. İçlerinden yaralı olanlar su, su diye inledi, Boer siperlerinden birkaç kişi mataralarını onlara fırlattı ama, mataralar onların bulunduğu yere kadar ulaşamadı.</p>

        <p>. Lothar o günden bu yana elli kişi öldürdüğü halde, ömrünün sonuna kadar asla unutmayacağı gün o gündü. Onu hep, çocukluktan çıkıp erkek olduğu gün olarak düşünürdü.</p>

        <p>Matarasını atanlardan biri değildi Lothar. Tersine, İngilizlerden iki tanesini mataralara doğru emeklemeye çalışırken vurup öldürmüştü. Annesiyle babasının kucağındayken içine işlemeyen başlayan İngiliz nefreti o gün tomurcuklanmış, onu izleyen yıllarda da meyvelerini vermişti.</p>

        <p>İngilizler babasını da, onu da, yaylalarda hayvan avlar gibi avlamaya çalışıyordu her an. Hep peşlerindeydiler. Sevgili teyzesiyle üç kuzini difteriden İngiliz kamplarında ölmüştü. Lothar, İngilizlerin Boer kadınlarına verdikleri ekmeğin içine olta iğneleri sakladıklarına, kadınların boğazlarını yırttıklarına inandırmıştı kendini. Kadınlara, genç kızlara, çocuklara karşı savaşmak da tam İngilizlere göre bir şeydi!</p>

        <p>Kendisi, babası ve amcaları zafer umudu sona erdikten sonra da savaşmaya devam etmişlerdi. Acı Son'cular diyorlardı kendilerine gururla. Diğerleri yürüyen iskeletler kadar sıska, dizanteriden bitkin, güneşten ve besinsizlikten vücutlarında yaralar açılmış durumda, silahlarında üç şarjör kurşun kalmış olarak teslim olmaya gittiklerinde Petrus De La Rey'le oğlu onlarla birlikte gitmemişti.</p>

        <p>Petrus De La Rey, yanında onyedi yaşındaki oğluyla, başı açık, dikilip durmuş, «Duy yeminimi Tanrım!» diye bağırmıştı.</p>

        <p>«İngilizlere karşı savaşımız asla bitmeyecek. Yemin ediyorum ey Tanrım!»</p>

        <p>Sonra siyah deri kaplı kutsal kitabı Lothar'ın eline vermiş, ona da aynı yemini ettirmişti.</p>

        <p>«İngilizlere karşı savaşımız asla bitmeyecek...» Lothar babasının yanında durup hainlere, savaşa devam etmek istemeyen korkaklara, Louis Botha'ya, Jannie Smuts'a, hatta kendi amcası Kocs De La Rey'e lanetler okumuştu. «Halkını düşmana satanlar inşallah ömürleri boyunca İngiliz tokmağı altında yaşar, bin yıl da cehennemde yanar.»</p>

        <p>Sonra babayla oğul arkalarını dönüp atlarını sürmüşler. Alman İmparatorluğu topraklarının derinlerine doğru gitmişler, diğerlerini İngilizlerle barışmak üzere kaderlerine bırakmışlardı.</p>

        <p>Baba da, oğul da kuvvetli, çalışkan, zeki ve cesur olduğundan, beri yandan Lothar'ın annesi de tanıdığı bol olan iyi bir Alman ailesine mensup bulunduğundan, Alman Güney Batı Afrikası'nda iyi para kazandılar.</p>

        <p>Lothar'ın babası Petrus De La Rey kendi kendini yetiştirjniş bir mühendis olup bir hayli ustalığa ve kurnazlığa sahipti.</p>

        <p>Bilmediği şeyleri de kendi uydururdu. «N Boer maak cltyd'n plan» sözüne pek bağlıydı. Bu söz, «Bir Boer her zaman plan yapar.» anlamına geliyordu. Karısının tanıdıkları kanalıyla Lüderitzbucht limanındaki mendirek yapımını o üstlendi, bu iş başarıyla sonuçlanınca, Orange nehrinden kuzeye, Winahoek'a, yani başkente giden demiryolunun yapımı işini aldı. Mühendislik bilgilerini Lothar'a da öğretti. Çocuk hızla öğrendi. Yirmi bir yaşına geldiğinde De La Rey ve Oğlu inşaat şirketinin ortağıydı.</p>

        <p>Annesi Christine De La Rey ona iyi bir Alman ilesinden güzel, sarışın bir kız seçti, kızı bir takım diplomasi hileleriyle oğlunun yörüngesine soktu. Lothar'ın yirmi üçüncü yaş gününden önce evlendiler. Kız Lothar'a çok güzel, sarışın bir oğlan doğurdu. Lothar oğluna bayılıyordu.</p>

        <p>O sırada İngilizler onların hayatına bir kere daha karıştı, Alman İmparatorluğunun yasal ihtiraslarına karşı gelerek tüm dünyayı savaşa boğma tehdidini savurdular. Lothar'la babası.</p>

        <p>Vali Seitz'e gittiler, arazinin uzak taraflarında. Alman kuvvetlerinin İngiliz istilasına karşı savaş vermek zorunda kalacakları yerlere kendi paralarıyla malzeme istasyonları kurma teklifi yaptılar. İstilanın Güney Afrika Birliğinden geleceğine inanılıyordu.</p>

        <p>Orası şimdi Smuts ve Louis Botha denilen o dönekler tarafından yönetilmekteydi.</p>

        <p>Windhoek'de bir Alman deniz yüzbaşısı vardı o sıra. De La Rey'lerin teklifinin değerini hemen anladı, Vali'yi bunu kabul etmesi için zorladı. Baba ve oğulla birlikte İskelet Sahili denilen ve bu isme pek yakışan kıyı boyunca bir yolculuk yaptı, Alman donanma gemilerinin ikmal yapabileceği üst mevkilerini birlikte saptadılar. Lüderitzbucht ve Walvis körfezi bir gün Birlik kuvvetleri tarafından alınsa bile, bu üsler işe yarayacaktı.</p>

        <p>Walvis Körfezi meskun alanıyla Swakopmund'un üç yüz mil kadar kuzeyinde ıssız ve muhafazalı bir yer buldular. Buraya karadan ulaşmak hemen hemen imkansızdı. Geride ateşle kavrulan çöller vardı. Bir küçük kıyı gemisine donanma malzemesini yüklediler. Malzeme onlara Bremerhaven'den gizlice bir Alman yolcu gemisiyle gönderilmişti. 500 ton yakıt, 44 galonluk varillerdeydi. Ayrıca motor yedek parçaları, konserve yiyecekler, küçük silahlar, cephane, dokuz inç'lik deniz mermileri, ondört tonluk uzun Mark VII akustik torpidoları vardı. Eğer Alman U-botları güney okyanuslarında harekata geçmek zorunda kalırlarsa, onları donatabilecekti bu malzeme. Herşey seçilen yere taşındı, kule gibi yükselen kayaların arkasına gömüldü.</p>

        <p>Bu gizli malzeme üssü bittikten birkaç hafta sonra, Arşdük Rranz Ferdinand, Saraybosna'da öldürüldü, Kayzer de Alman İmparatorluğunun çıkarlarını korumak amacıyla Sırp ihtilalcilerinin üzerine yürümek zorunda kaldı. Fransa'yla İngiltere hemen bunu fırsat bildiler, zaten özleyip durdukları savaşı başlattılar.</p>

        <p>Lothar'la babası atlarını eğerlediler, Hottentot hizmetkarlarını çağırdılar, karılarını ve Lothar'ın oğlunu öpüp vedalaştılar, komando olarak bir kere daha İngilizlerin ve Birlik'çi kuklaların üzerine yürüdüler. Kuvvetleri altı yüz kişi kadar olup, Boer generali Maritz'in komutasındaydı. Orange nehrine varıp kamplarını kurdular, saldıracakları anı beklediler.</p>

        <p>Her gün yeni yeni silahlı adamlar gelip onlara katılıyordu.</p>

        <p>Sakallı, sağlam, gururlu adamlardı, yaman savaşçılardı bunlar.</p>

        <p>Mauser'leri omuzlarına asılı, fişeklikleri göğüslerinde çaprazdı.</p>

        <p>Neşeli bir selamlaşmadan sonra, yeni haberleri aktarıyorlardı.</p>

        <p>Gelen haberler hep iyiydi.</p>

        <p>Eski savaş arkadaşları, «Komando!» çığlığına cevap verircesine gelip katılıyordu. Boer'ler, Smuts'la Botha'nın İngilizlerle yaptığı o hileli barış anlaşmasına her yerde karşı çıkmaktaydılar. Eski Boer generallerinin hepsi yine araziye çıkmışlardı. De Wet, Mantar vadisinde kamp kurmuştu. Kemp, Treurfontein'de, sekiz yüz kişilik kuvvetiyle hazırdı. Beyers'le Fourie de ortalara dökülmüş, Almanlardan yana, İngilizlere karşı olduklarını belirtmişlerdi.</p>

        <p>Smuts'la Botha, Boer'le Boer arasında patırtı çıkmasını istemiyor gibiydiler. Çünkü Birlik askerlerinin yüzde yetmişi Hol landa doğumlu askerlerdi. İki lider yalvarıyor, dil döküyor, her gün asilerin kamplarına elçiler yolluyor, kan dökülmesine yol açmamak istiyorlardı ama, asi kuvvetler de her geçen gün biraz daha güçlenip biraz daha güven kazanıyorlardı. Derken bir mesaj aldılar. Mesajı Windhoek'den at üstünde çölü aşan bir ulak getirmişti. Kayzer'in kendisinden geliyormuş mesaj. Vali Seitz tarafından ulaştırılıyordu.</p>

        <p>Amiral Graf Von Spee'nin Dpee'ye Horn burnunu dolaşıp güney Atlantik ablukasını yarmasını, Güney Afrika sahillerini bombalayarak İngilizlere ve Birlikçilere karşı ayaklanan asilere destek olmaaını emretmişti.</p>

        <p>Asiler kızgın çölde sevinç içinde alkış tutuyor, marşlar söylüyor, hem amaçlarının doğruluğundan hem zaferden emin bulunuyorlardı. Pretoria'ya doğru yürüyüşe geçmek için tek bekledikleri, son Boer generallerinin de gelip kendilerine katılmasıydı.</p>

        <p>Lothar'ın amcası Koos De La Rey artık yaşlanmış, zayıflamış olduğundan, hala gelmemişti. Lothar'ın babası ona haberler yolluyor, görevini yapması için onu zorluyordu ama, adam Jennie Smuts'un o hilekar konuşmalarına ve Louis Botha'ya duyduğu o yanlış sevgi ve bağlılığa kendini kaptırmış, bir türlü gelmiyordu.</p>

        <p>Koen Brits de beklemekte oldukları bir başka Boer lideriydi. Dev bir granitti o sanki. İki metre boyundaydı. Bir koca şişe Cape Smoke'u, başkalarının bira içtiği gibi kolayca dikip içer, öküzü kucaklasa havaya kaldırır, kendi tükürdüğü tütünü Mauser'iyle yirmi adımdan vurur, kaçan geyiği ikiyüz adımdan mıhlardı. Ona ihtiyaçları vardı. O bir kere hangi tarafa gitmek istediğine karar verirse, bin savaşçı takılırdı peşine.</p>

        <p>Jannie Smuts da bu inanılmaz adama bir mesaj yollamıştı.</p>

        <p>«Komandolarını al, yanıma gel, Oom Koen,» demişti. Cevap da hemen gelmişti. «Ja, eski dostum, atlarımıza bindik, yola çıkmaya hazırız... ama kime karşı savaşıyoruz... Almanya'ya mı, yoksa İngiltere'ye mi?» Böylece asiler Brits'i Birlikçilere kaybetmiş oldular.</p>

        <p>Koos De La Rey kesin kararını vermek üzere Jannie Smuts' la yapacağı bir toplantıya giderken, Pretoria dışında bir polis barikatıyla karşılaştı, şoförüne yarıp geçmesi için talimat verdi.</p>

        <p>Polisler onu kafasından vurdular. Asiler böylece De La Rey'i de kaybetmiş oldu.</p>

        <p>Tabii Jannie Smuts denilen o soğuk, kurnaz şeytanın da bir özrü vardı. O barikatı, banka soyan bir çetenin kaçmasını engellemek için koyduklarını söylüyordu. Foster çetesi deniyordu o çeteye. Polis, arabadaki kimseyi onlardan biri sanarak ateş açmıştı. Lothar'ın babası, ağabeyinin cinayet haberini alınca açık açık ağladı. Artık dönüş olmadığını anlamışlardı. Görüşmelere falan olanak kalmamıştı. Silahla koruyacaklardı bölgelerini.</p>

        <p>Plana göre tüm asi komandoların Orange nehrinde Maritz'e katılması gerekiyordu ama, karşılarındaki kuvvetlerin de çevikliğini biraz azımsamışlardı. Karşı tarafta benzinle işleyen taşıtlar vardı. Ayrıca Botha'yla Smuts'un en başarılı Boer generalleri olduklarını da unutmuş gibiydiler. Sonunda harekete geçtiklerinde, karşılarındaki iki liderde öfkeli mamboların ölümcül bızıyla harekete geçti.</p>

        <p>De Wet'i Mantar vadisinde kıstırıp komandolarını top ve makinelilerle biçtiler. Cok kayıplar verildi, De Wet bu sefer Kalahari çölüne kaçtı, Koen Brits ve motorize askerleri peşine düşüp onu çöldeki Waterburg'da yakaladılar.</p>

        <p>Bundan sonra birlikçileri geri dönüp Beyers'le komandolarını Rustenberg yakınlarında buldular. Beyers savaşı kaybedince Vaal nehrinden yüzerek kaçmaya kalktı. Çizme bağları birbiri? ne dolaştı, cesedini üç gün sonra nehrin aşağı kıyılarında bir yerde buldular.</p>

        <p>Orange nehrinde Lothar'la babası kaçınılmaz saldırıyı bekliyorlardı ama, kötü haberler onlara Birlikçilerden daha çabuk ulaştı.</p>

        <p>İngiliz Amirali Sir Doveton Sturdee, Von Spee'nin yolunu Falkland adalarında kesmiş, Scharnhorst ve Gneisenau adlı en büyük kruvazörlerini batırmış, sonra diğer gemilerini de batırıp bu arada yalnızca on İngiliz şehit vermişti. Asilerin kurtarılma umudu da Alman filosuyla birlikte batmış oluyordu.</p>

        <p>Yine de, Birlikçiler geldiğinde adanmışçasına savaştılar ama boşuna oldu. Lothar'ın babası karnından bir kurşun yedi, Lothar onu savaş alanının dışına taşıdı, çölden tekrar Windhoek'e götürüp Christina'nın ona bakmasını sağlamak istedi. Susuz çöllerde beş yüz millik feci bir yolculuk yapmaları gerekiyordu. İhtiyarın ağrısı o kadar fazlaydı ki Lothar onun için ağlamaya başladı. Derken yara, delinen barsaklardan taşanlar nedeniyle mikrop kaptı, çıkan koku geceleri sırtlanları kamplarının çevresine çekmeye başladı.</p>

        <p>Ama ihtiyar sağlamdı. Ölmesi birkaç gün sürdü.</p>

        <p>Ölüm kokan son soluğunda oğluna, «Bana söz ver, .oğlum,» dedi. «İngilizlerle savaşın hiç bitmeyeceğine söz ver.»</p>

        <p>«Sana söz veriyorum, Baba.» Lothar yanağını öpmek üzere ona doğru eğildiğinde ihtiyar gülümsedi ve gözlerini kapadı.</p>

        <p>Lothar onu oradaki bir ağacın dibine gömdü. Sırtlanlar kokuşunu alıp mezarı kazmasın diye iyice derine gömdü. Sonra atına binip Windhoek'e, evine döndü.</p>

        <p>Alman komutanı Albay Flanke, Lothar'ın değerini anladığı için ondan adam toplamasını istedi, Lothar küçük bir grup sağlam Boer topladı. Aralarında Almanlar, Bondelswart Hottentot' lan, siyah kabilelerden birkaç kişi vardı. Onları çöle götürüp Birlikçilerin işgal kuvvetlerini beklemeye başladı.</p>

        <p>Smuts'la Botha 45.000 adamla gelip Swakopmund'la Lüderitzbucht'da karaya çıktılar, oradan içerlere ilerlemeye başladılar. Her zamanki taktiklerini kullanıyor, yıldırım hızıyla, uzun süre su için bile mola vermeksizin ilerliyorlardı. Saldırıları çevirme taktikli ve uzun süreliydi. Boer Savaşında atları nasıl kullanıyorlarsa, bu sefer de benzinle işleyen taşıtları öyle kullanıyorlardı. Bu kuvvete karşı, 300.000 mil karelik, 1.000 mil kıyı şeridi olan bölgeyi korumak için Franke'ın elinde 8.000 askeri vardı.</p>

        <p>Lothar'la adamları Birlikçilere karşı kendi özel taktiklerini kullanarak savaştılar, kuyuları zehirlediler, demiryollarını dinamitlediler, malzeme depolarına saldırdılar, pusular kurup mayınlar döşediler, gece veya şafak vakti baskınlar yaptılar, atları kaçırdılar. Lothar'ın adamları, dayanma güçlerinin sonuna kadar zorlandı.</p>

        <p>Sonuç çıkmadı. Botha'yla Smuts minik orduyu aralarına kıstırdılar, kendileri 530 ölü vererek Albay Franke'ı şartsız teslim olmaya zorladılar. Lothar De La Rey'i ise böyle bir şeye zorlayamadılar. Babasına verdiği sözü tutmak için kendi grubundan kalanları yanına alıp kuzeye, o korkulu ölüm diyarına yollandı, mücadelesine orada devam etmeyi amaçladı.</p>

        <p>Lothar'ın annesi Christina ile karısı ve çocuğu, Almanların götürüldüğü kampa götürüldüler. Bu kamp Birlikçiler tarafından Windhoek'de kurulmuştu. Orada üçü birden öldüler.</p>

        <p>Bir tifo salgınından öldüler ama Lothar De La Rey onların ölümünden kimi sorumlu tutacağını biliyordu. Çölde kaldığı sürece bu nefretini işleyip geliştirdi. Elinde geriye bir tek o nefret kalmıştı ne de olsa. Ailesi İngilizler tarafından öldürülmüştü. Mallarına, tüm varlığına el konmuştu. Onu artık nefreti güdüyordu.</p>

        <p>Tepenin doruğunda, atı üzerinde durup Benguela akıntısının yaladığı yeşil Atlas okyanusuna bakarken öldürülen ailesini düşünmekteydi.</p>

        <p>Annesinin yüzü karşısındaki sisli kıyıda belirir gibi oldu.</p>

        <p>Ock güzel bir kadındı annesi. Uzun boylu, heykel gibi, gür sarı saçlı... fırçaladığı zaman dizlerine kadar gelirdi saçları. Onları örer, başının tepesine taç gibi kaldırır, boyunun daha da uzun görünmesini sağlardı. Gözleri de altın rengiydi. Dişi bir leopar gibi dosdoğru, buz gibi bakardı insanın gözüne.</p>

        <p>Wagner'in Valkyri'leri gibi şarkı söylerdi. Müzik, kültür ve sanat sevgisini Lothar'a da aşılamıştı. Ayrıca kendi güzelliği, o klasik Teutonik hatları da geçmişti oğluna. Şu anda geniş kenarlı şapkasının altından omuzlarına sarı bukleleri dökülüyordu.</p>

        <p>Annesininki gibi onun da saçları yeni dökülmüş bronz rengindeydi. Ama kaşları gür ve koyu renkti. Leopar gözlerinin üzerinde çatık duruyordu. Benguela'nın gümüş sislerini dikkatle araştırıp durmaktaydı bakışları.</p>

        <p>Manzaranın güzelliği Lothar'ı tıpkı müzik gibi etkiliyordu.</p>

        <p>Mozart çalan kemanlar gibi. Ruhunun merkezinde mistik bir melankoli duygusu doğuruyordu. Deniz yeşil ve durgundu. Kadife gibi yüzeyini buruşturan tek bir kıpırtı bile yoktu. Okyanusun o kısık, zarif mırıltısı bir kabarıyor, bir siniyor, sanki yaratılışın soluğunu yansıtıyordu. Kıyıdaki koyu renk yosunlar okyanusun hareketine ayak uyduruyor, ama oralarda bile beyaz köpükler oluşmuyordu. Yosunlar zarif, ağır bir menüe yapmaktaydılar adeta. Eğiliyorlar, dalgalanıyorlardı okyanusun ritmiyle.</p>

        <p>Körfezin iki yanındaki burunlar kayalıktı. Kayalar geometrik biçimler almışlardı. Üzerlerinde beyaz deniz kuşları, martılar vardı. Martıların kanatları, sisten geçen güneş ışığında parıldıyor, çığlıkları rüzgarsız havada Lothar'ın bulunduğu tepeye kadar ulaşıyordu.</p>

        <p>İki burnun ortasındaki körfez kayalık değil, kumsaldı. Aslan rengi bir kumsal. Onun gerisinde geniş bir iç göl vardı. Sığ sularda uzun bacaklı Flamingo'lar dolaşıyordu. Pembe renkleri inanılmaz bir ateş gibiydi. Lothar'ın gözlerini denizden kendilerine çekiyorlardı durmadan.</p>

        <p>Flamingolar göldeki tek kuşlar değildi. Pelikanlar, siyah balıkçıllar, daha kısa bacaklı kuşlar da araştırıyordu bu besini bol suları.</p>

        <p>Lothar'ın durmakta olduğu tepeler, dev bir yılanın sırtını andırmaktaydı. Kıyıya paralel olarak yüksele alçala, kıvrıla kıvrıla ilerliyordu. En yüksek yerleri yüz seksen metreye varıyordu. Biçimleri deniz rüzgarıyla yontularak oluşmuştu.</p>

        <p>Birden denizin ta ilerisinde kara bir hareket kıpırdadı, ipek gibi yeşil yüzey, çelik rengine dönüştü. Lothar sinirlerinin seğirdiğini, kanının bir beklenti heyecanıyla yarıştığını hissedip bakışlarını o yöne çevirdi. Haftalardır beklediği, burada uğruna nöbet tuttuğu şey miydi bu? Dürbününü göğsünden gözlerine kaldırdı ve içinde bir hayal kırıklığı hissetti.</p>

        <p>Gördüğü yalnızca bir köpek balığı sürüşüydü. Ama ne sürü! Önce hafif bir tümsek gibi belirmişti suyun üzerinde. Lothar' m bakışları altında kabardı, yayıldı, hayvanlar çevredeki planktonları yemek üzere harekete geçti. Denizde bir kıpırtıdır gidiyor, üç millik bir çevreye kadar yayılıyordu. Hayatla kaynamaktaydı okyanus. Kafileler halindeydi bu iri balıklar. Her biri pek büyük de sayılmazdı ama, biraraya gelince sürünün boyu beş mil kadar vardı.</p>

        <p>Üstlerinde kuşlar çığlık atarak uçuyor, dönüp dalıyor, suya çarptıkları zaman damlaları sıçratıyorlardı. Gruplar halinde martılar bir ileri bir geri uçmaktaydı. Köpek balıklarının üçgen kuyrukları bir gemi gibi aldırmadan, düzenli bir hızla ilerledi.</p>

        <p>Lothar bir saat kadar bu manzarayı hayranlıkla seyretti, sonra birden, sanki bir sinyal verilmiş gibi tüm canlılar yokoldu, birkaç dakika içinde okyanusa tekrar sükûnet çöktü. Tek hareket suların yine eskisi gibi kabarıp alçalması ve üzerindeki sisin ileri geri kıpırdaması oldu.</p>

        <p>Lothar atından indi, eğerin yan heybesinden eline bir kitap alıp kumsala indi, uzandı. Birkaç dakikada bir, başını okuduğu sayfadan kaldırıyor, karşılara bakıyordu. Saatler geçti.</p>

        <p>Sonunda ayağa kalktı, gerindi, atına doğru yürüdü. Bugünkü boşuna nöbet de böylece bitmiş oluyordu. Bir ayağı üzengide, durup denize, batmakta olan güneşe doğru tekrar dikkatle baktı.</p>

        <p>O bakarken deniz gözlerinin altında sanki açıldı, ortaya kocaman, karanlık bir cisim çıktı. Deniz canlılarının hepsinden iriydi. Islak ıslak parlıyor, güvertesinden, çelik bordasından sular boşalıyor, suyun üzerinde ilerliyordu.</p>

        <p>«Nihayet!» diye bağırdı Lothar heyecanla. Rahatlamıştı.</p>

        <p>«Hiç gelmeyecekler diye sanmaya başlamıştım!»</p>

        <p>Dürbünüyle o upuzun, kötü, kara gemiye dikkatle baktı.</p>

        <p>Bordanın dibine doğru, yapışmış midye kabukları, yosunlar görünüyordu. Uzun süreden beri denizde olduğu, zor koşullardan hırpalandığı belliydi. Yüksek kulesindeki numarası hemen hemen silinmişti. Lothar onu zorlukla U32 olarak okudu. Sonra dikkati denizaltının ön güvertesindeki bir harekete doğru çekildi.</p>

        <p>Kapakların birinden bir atış ekibi güverteye fırladı, hızlı ateş eden toplara doğru koştular. Riske girmek istemiyorlardı.</p>

        <p>Lothar topların kendi bulunduğu tarafa doğru döndüğünü gördü. Kıyıdan gelecek herhangi düşmanca harekete karşılık vermeye hazırdılar. Kulenin üstünde insan başları gözüktü, dürbünlerin kendisine doğru çevrildiğini de gördü.</p>

        <p>Lothar hemen eğer çantasından sinyal roketini buldu, roketin kırmızı alevi bir kavis çizerek gökte uçtu, ona bir anda denizaltının roketlerinden biri karşılık verdi.</p>

        <p>Lothar derhal atının sırtına atladı, onu tepenin öbür yanına indirdi. Kaya kaya iniyorlardı. Hayvanın kalçaları topra ğa değiyordu kayarken. Çevrelerindeki kumlar da onlarla birlikte kayıyordu.</p>

        <p>Tepenin dibine varınca Lothar atını toparlayıp ayağa kaldırdı, nemli kumların üzerinde uçarcasına uzaklaştılar Lothar şapkasını havada sallıyor, üzengiler üzerinde ayağa kalkıyor, sevinçle, gülerek bağırıyordu. Gölcüğün kenarındaki kampa dalıp eğerden sıçrayarak indi. Denizin getirdiği tahta parçalarıyla kurulmuş kulübelerin birinden birine koşuyor, adamlarını battaniyelerin altında tekmeleyerek uyandırmaya çalışıyordu.</p>

        <p>«Geldiler, miskin herifler sizi! Geldiler, çöl çakalları! Yürüyün! Kaldırın kıçınızı yatakta çürümeden!»</p>

        <p>Lothar'ın adamları inanması zor bir bıçkınlar grubuydu.</p>

        <p>Uzun boylu, adaleli Herero'lar, sarı, mongol suratlı Hottento'lar, çekik gözlü, kavgacı, sinsi Korana'lar, yakışıklı, geleneksel kılıkları içinde Ovambo'lar vardı. Çoğunun üzerinde savaş alanlarından yağmaladıkları giysiler de göze çarpmaktaydı. Kimi geyik ve zebra derisi, devekuşu tüyleri içinde dolaşırken, kiminin başında, öldürdükleri Birlik askerlerinden aşırdıkları miğferler vardı. Silahları Mannlicher, Mauser, Martini Henry ve Lee Enfield 303'lerden başka, bıçak ve mızraklardan oluşuyordu. Av köpekleri kadar kana susamış insanlardı hepsi. Vahşiydiler. Çöl sıcağında ne yapacakları belli olmayan insanlardı.</p>

        <p>Bir tek kişiye reis diyorlardı Onlara el kaldıran, tekme atan başkası olsa, ya gırtlağını keserler, ya arkadan kurşunlarlardı.</p>

        <p>Ama Lothar De La Rey onları tekmeleye tekmeleye ayağa kaldırmayı başardı, yumruklarının gücüyle diriltti.</p>

        <p>«Kıpırdayın, sırtlan boku yiyenler. İngilizler bir gün siz kaşınıp dururken üstünüze geliverecekler»</p>

        <p>İki filikalarını savaşın zor günleri başlamadan önce, bir miktar malzemeyle getirmişlerdi buraya. U-bot'u bekledikleri günlerde adamlar onları onarmış, ziftlemiş, hazırlamışlardı.</p>

        <p>Lothar'ın direktifi altında koca tekneleri itmeye koyuldular.</p>

        <p>Bir yanına yirmi kişi asılıyordu teknenin. Ağırdılar çünkü. Kırk ton taşımak üzere yapılmışlardı. Hala kuş tersi kokuyorlardı.</p>

        <p>Teknelerin ağırlığı üstlerinden geçerken kumsaldaki kalaslar gömülmeye başladı.</p>

        <p>«Herkes yardım etsin!» diye uludu Lothar. Adamları karanlıkların içinden çıkıp ritmik hareketlerle, bağırarak, tempo tutarak tekneleri santim santim ilerlettiler, sonunda suya kaydırıp yüzdürmeyi başardılar.</p>

        <p>Lothar burunda, elinde fırtına fenerini yukarıya kaldırmış duruyor, kürekçiler küreklere asılıyor, soğuk, kara suların arasında ilerliyorlardı. İlerdeki karanlıkta onlara yol gösterecek bir ışık parlayıp söndü, sonra çabucak U-bot'un koca karartısını karşılarında gördüler, filika ona rampa etti. Alman denizcileri halatlarıyla hazırdılar. Bir tanesi kolunu uzatıp Lothar'a destek oldu, Lothar çelik bordaya tırmandı.</p>

        <p>U-bot'un kaptanı köprüde onu bekliyordu.</p>

        <p>«Underseeboot Kapitan Kurt Kohler,» diyerek topuklarını şaklatıp selam çaktı, sonra bir adım atıp Lothar'ın elini sıktı.</p>

        <p>«Sizi gördüğüme çok sevindim, Her La Rey. Yalnızca iki günlük yakıtımız var.» Köprünün ışığında, denizaltıcının yüzü pek solgundu. Tenine balmumu gibi bir ton gelmişti. Uzun süre ışıktan uzakta yaşamış bir yaratığa benziyordu. Gözleri çukurlarına kaçmış, ağzı ise bıçakla kesilmiş bir yarayı andırıyordu.</p>

        <p>Lothar karşısında ölümü ve korkuyu o derin karanlıklarda tanımış bir insan bulunduğunu anlıyordu.</p>

        <p>«Yolculuğunuz başarılı geçti mi. Yüzbaşı?»</p>

        <p>«Denizde yüz yirmi altı gün geçirdik, yirmi altı bin tonluk düşman gemisi batırdık,» diye başını salladı denizaltıcı.</p>

        <p>«Tanrı yardım ederse bir yirmi altı bin ton daha batırırsınız,» dedi Lothar.</p>

        <p>«Tanrının yardımıyla ve sizin yakıtınızla,» diye ona katıidı yüzbaşı da. İlk varillerin yüklenmekte olduğu güverteye baktı, sonra Lothar'a döndü. «Torpidonuz var mı?» diye sordu hevesle.</p>

        <p>Lothar, «Merak etmeyin,» diye güvence verdi ona. «Torpidolar hazır ama, silahtan önce yakıtı yükleyelim diye düşündüm.»</p>

        <p>«Elbette.» U-bot'un depoları boş olarak düşman kıyılarda bir İngiliz savaş gemisine yakalanması halinde durumunun ne olacağına ikisi de değinmediler.</p>

        <p>Yüzbaşı, «Benda hala biraz schnapps var,» diye konuyu değiştirdi. «Subaylarım ve ben şeref duyarız...»</p>

        <p>Lothar çelik merdivenden denizaltının içine inerken midesinin ağzına geldiğini hissetti. Koku burada ele tutulacak kadar yoğun, adeta katıydı. İnsanların buna birkaç dakikadan fazla nasıl dayanabileceğini merak etti. Altmış insanın kapalı bir yerde aylarca yaşamasından gelen kokuydu bu. Güneşsiz, temiz havasız, yıkanma ve çamaşır yıkama olanaklarından mahrum bir hayatın kokuşuydu. Sürekli rutubetin, üniformalarını ye şile dönüştüren mantarın, yanan sıcak yakıtın, korku terlerinin, 126 gün boyunca geceli gündüzlü üzerinde yatılmış çarşafların, hiç değiştirilemeyen çorapların ve çizmelerin, ancak yirmi dört saatte bir boşaltılabilen tuvalet kovalarının kokuşuydu.</p>

        <p>Lothar tiksintisini sakladı, kaptan onu subaylarına tanıştırırken topuklarını birbirine vurup selam verdi. Üst güverte o kadar alçaktı ki Lothar başı eğik durmak zorunda kalıyordu.</p>

        <p>Koridor kapılarının darlığından, iki adam yanyana geçerken yan dönmek zorundaydılar.</p>

        <p>«Düşman gemileriyle ilgili herhangi bir istihbaratınız var mı Herr De La Rey?» Kaptan kristal bardaklara pek az schnapps ölçüp koydu, şişenin son damlası akınca içini çekti.</p>

        <p>«Ne yazık ki benim istihbaratım yedi günlük.» Lothar kadehini kaldırıp subayları selamladı, hepsi içkilerini "içince devam etti. «Aucklenxi askeri gemisi sekiz gün önce Durban'a demirledi. 2.000 Yeni Zelandalı süvari taşıyor. Ayın 15'inde tekrar yola çıkması bekleniyordu...»</p>

        <p>Güney Afrika Birliği memurları arasında onlara sempati duyanların sayısı epey kabarıktı Babaları, aileleri Boer savaşına katılmış kadın ve erkekler vardı. Bir kısmının akrabaları Smuts'la Botha'nın kamplarına kapatılmış, ihtilal bastırıldıktan sonra bazıları kurşuna bile dizilmişti. Sempatizanların çoğu da Güney Afrika Demiryolu ve Limanlar İdaresinde Posta Telgraf İdaresinde çalışmaktaydı. Bu değerli bilgiler Birlik hükümetinin kendi iletişim olanaklarıyla toplanıp, sonradan Alman ajanlara ve asi eylemcilere aktarılmaktaydı.</p>

        <p>Lothar Güney Afrika limanları arasındaki geliş gidişleri bir bir saydı, sonra tekrar özür diledi. «Bu bilgiler Okahandla'daki telgraf istasyonuna geldi. Ama adamlarımdan birinin bilgiyi alıp çölü geçerek buraya varması beş ya da yedi gün sürebiliyor.»</p>

        <p>«Anlıyorum,» diye başını salladı Alman kaptan. «Yine de verdiğiniz bu bilgiler bundan sonraki adımlarımı planlamamda çok yardımcı olacak.» Lothar'ın anlattıklarına göre düşmanın yerlerini işaretlediği haritadan başını kaldırdı, konuğunun tedirginliğini ilk defa olarak farketti. Yüzündeki ifadeyi hala dikkatli ve nazik olarak korudu ama, için için sevinçten mestoluyordu. «Seni koca kahraman! Opera tenoru kadar yakışıklısın!</p>

        <p>Rüzgar yüzüne vururken, güneş tepende parlarken rakipsiz cesursun! Keşke seni yanıma alabilsem de cesaretin, fedakarlığın ne demek olduğunu öğretebilsem! İngiliz destroyerlerinin tependen geçip seni aradığını duymak nasıl gelirdi sana? Üzerine doğru gelen torpilin sesini duymak nasıl gelirdi? Denizaltı sarsıldığında, çatlaklardan içeriye su girdiğinde yüzünü görmek isterdim. Karanlıkta kendi dışkının ve korkunun kokusunu duymak, barsaklarını tutamadığını, bacaklarının arasından sıcak bir şeylerin aşağıya doğru aktığını duymak nasıl gelirdi?»</p>

        <p>Ama bunları söylemedi. Gülümsedi, mırıldandı. «Keşke size biraz daha schnapps ikram edebilecek durumda olsaydık...»</p>

        <p>«Yo, yo,» diye elini sallayıp bu ikramı bir kenara itti Lothar. Bu ceset suratlı herifle leş kokulu gemisi onu tiksindiriyor, hasta ediyordu. «Çok naziksiniz. Ben kıyıya çıkıp yüklemeye nezaret etmeliyim. Bu adamlara güvenilmez Tembel köpekler... doğuştan hırsız hepsi! Bir tek sopadan anlarlar.»</p>

        <p>Lothar merdivenden sevinçle çıktı, kuleye varınca serin gece havasını oburlar gibi ciğerlerine çekti. Denizaltının kaptanı da onu izliyordu.</p>

        <p>«Hern De La Rey, yüklemeyi şafaktan önce bitirmek zorundayız... burada durumumuz ne kadar nazik, anlıyorsunuzdur. Bir düşman çıkagelirse böyle kıyıda, kapaklarımız açık, depolarımız boş durumda ne kadar tehlikede kalacağımızı takdir edersiniz.»</p>

        <p>«Eğer yüklemeye yardım etmek üzere askerlerinizden bazılarını kıyıya yollamak isterseniz...»</p>

        <p>Kaptan bir kararsızlık gösterdi. Değerli askerlerini kıyıya çıkarmakla kendini daha da zayıf duruma düşüreceğini hesaplamaktaydı. Bir ölçüp biçti. Savaş bir kumardı. Riskler ve ödüller vardı. Ya ölüm, ya şeref.</p>

        <p>«Sizinle yirmi adam yollayayım,» dedi Bu kararı birkaç saniyede vermişti. Lothar onun durumunu anlayıp başını salladı, adamı istemeyerek takdir etti.</p>

        <p>Işık şarttı. Lothar denizin getirdiği tahta parçalarından kumsalda bir ateş yaktı, ama ateşle denizin arasına da bir engel dikti. Bu engelin, sisin de yardımıyla, ışığı meraklı İngiliz gözlerinden saklayacağını umdu. Filikaları defalarca yükleyip kürekle denizaltıya götürdüler. Her dolu varil yüklendikçe, bir boş varil geri alınıyordu. Yavaş yavaş denizaltının bordası suya biraz daha gömüldü.</p>

        <p>Yakıt depoları dolduğunda sabahın dördü olmuştu. U-bot'un kaptanı köprüde telaşlanıyor, sızlanıyor, her birkaç dakikada bir, kıyı tarafındaki göğe doğru bakıyor, sahte şafağı inceliyordu. Sonra tekrar aşağıya iniyor, yaklaşan filikaya sesleniyordu.</p>

        <p>«Çabuk olun!» Adamlarına durmadan bağırmaktaydı. Onlar ise filikanın getirdiği koca torpili kayışlarla yukarıya çekmekteydiler. İkinci filika da öldürücü silahıyla geldi, birincisi uzaklaşırken torpido güverte altındaki boş tübe yerleştirildi.</p>

        <p>Işık hızla güçlendi, tayfalarla siyah gerilaların çalışması hızlandı, yorgunluklarıyla mücadele ederek gün iyice ağarmadan yükleme işini bitirmeye çabaladılar.</p>

        <p>Son torpidoyla birlikte Lothar da geri döndü. Torpidonun üzerine ata biner gibi oturmuştu. Kaptan onu seyrederken, deminkine oranla daha da çok kızdığını hissetti. Bu doğal küstahlığından ötürü nefret ediyordu ondan. Şapkasındaki tüylerden, omuzlarına inen altın buklelerinden... ama en çok da, dönüp güneşli çöllere gideceği için, U-bot komutanını tekrar o ölüm sularına dalmak üzere yalnız bırakacağı için nefret ediyordu.</p>

        <p>«Kaptan!» Lothar filikadan denizaltıya tırmandı, köprüye çıktı. Kaptan onun yakışıklı suratının heyecanla parıldadığını farketti.</p>

        <p>«Kaptan, adamlarımdan biri şimdi kampa döndü. Okahandla'dan gelmesi beş gün sürmüş. Bize harikulade haberler getirdi.»</p>

        <p>Kaptan bu heyecanın kendisini etkilememesi için uğraştı ama Lothar konuşmaya devam ederken onun da eleri titriyordu.</p>

        <p>«Cape Town'daki liman başkanının yardımcısı bizim adamımızdır. İngiliz ağır savaş kruvazörü Inflexible'ın sekiz güne kadar Cape Town'a varmasını bekliyorlarmış. Ayın 5'inde Cebeli Tarık'tan ayrılmış, dosdoğru geliyormuş.»</p>

        <p>Kaptan tekrar aşağıya kayıverdi, Lothar tiksintisini yutup onu izledi. Kaptan çoktan haritaya eğilmiş, subaylarına sorular yağdırmaktaydı.</p>

        <p>«Düşmanın birinci sınıf savaş kruvazürlerinin hızlarını verin bana!»</p>

        <p>Seyir subayı istihbarat dosyalarını acele taradı. «260 revolüsyonda yaklaşık 22 knot. Kaptan.»</p>

        <p>«Hah!» Cebelitarık'tan direkt rotayı saptamaya çalışmaktaydı. Önce büyük çıkıntının çevresinden dolaşıp, sonra dosdoğru Ümit Burnuna.</p>

        <p>«Hah!» Bu seferki seste sevinç ve umut vardı. «Bu akşam saat 1800'de devriye pozisyonumuza geçmiş olabiliriz. O zamana kadar da gemi dünyada geçmiş olamaz.»</p>

        <p>Başını haritadan kaldırdı, çevresine toplanan subaylara baktı.</p>

        <p>«Bir İngiliz savaş gemisi, baylar. Her sıradan bir gemi de değil. Inflexible, Falkland adalarında Scharnhorst'u batıran geminin ta kendisidir. Bir ödül! Kayzer için ve Vaterland için yaman bir ödül.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
