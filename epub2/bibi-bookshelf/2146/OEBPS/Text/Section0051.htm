<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Gerçi Owa'ya avlanmak kesinlikle yasaktı ama Kalahari'de yerin altı da üstü de hayatla kaynıyordu. Çiçekler vardı, salata gibi yenilebilecek yeşil yapraklar vardı, kökler, meyveler, proteince zengin kuru yemişler vardı, su çukurları vardı, hepsi de doluydu... Birbirinden uzaklıkları da pek fazla değildi. Bir tek rüzgar engel oluyordu onlara. Hep yüzlerine doğru esiyordu.</p>

        <p>Sıcaktı. Kumları uçurup çarptırıyordu. Şallarını yüzlerine örtüp zorlanarak ilerlemeleri gerekiyordu.</p>

        <p>Besili zebra sürüleri, çirkin, mavi yaban sığırları dolaşıyordu çevrede. Dere yataklarındaki talk pudrası gibi kumlar rüzgarla göklere yükseliyor, havayı sislendiriyordu. Güneş sisli bir turuncu küreydi.</p>

        <p>Uçan tozlar su çukurlarına savruluyor, suların üzerine incecik bir tabaka halinde oturuyor, burunlarında çamurlaşıyor, dişlerinde gıcırdıyordu. Gözlerinin köşelerinde küçük ıslak boncuklar gibi kalıyordu. Tenlerini kurutuyordu iyice. Hani ile Centaine ekşi erik ağacının meyvelerini pişirip yağını çıkararak ciltlerine ve tabanlarına sürmek zorunda kaldılar.</p>

        <p>Ama her günkü yürüyüş ihtiyarları biraz daha güçlendiriyordu. Daha canlı, daha heyecanlı oluyorlardı. Rüzgar daha az rahatsız ediyordu onları artık. Adımlarına yeni bir sıçrama gelmişti. Yürürken bir yandan hevesle çene çalıyorlardı. Centaine sendeliyor, geride kalıyordu. Hemen hemen ilk başlangıçtaki haline geri dönmüştü.</p>

        <p>Beşinci gece, Centaine onların kurduğu kampa epey sonra vardı. Yine bir dere yatağındaydılar. Hemen kumların üzerine yattı. Ot toplayıp yatak yapamayacak kadar yorgundu bu sefer.</p>

        <p>Hani elinde yemekle gelince Centaine elini sallayıp reddetti. «İstemiyorum. Hiçbir şey istemiyorum. Nefret ediyorum bu topraktan... sıcaktan da, tozdan da nefret ediyorum.»</p>

        <p>«Yakında,» diye avuttu onu Hani. «Yakında Tüm Hayat Yeri' ne varacağız, bebeğin de doğacak.»</p>

        <p>Centaine dönüp ondan uzaklaştı. «Bırak beni... yalnız bırak beni.»</p>

        <p>İhtiyarların çığlıklarıyla uyandı, doğrulup oturdu. Kendini çok şişko, çok kirli, üstelik de dinlenmemiş hissediyordu. Oysa epey uzun süre uyuyakalmıştı. Güneş çoktan doğmuş, ağaçların üst dalları hizasına bile yükselmişti. Birden farkına vardı. Gece rüzgar kesilmişti. Havadaki tozların da çoğu oturmuştu artık.</p>

        <p>Şafağın rengi başka türlüydü bu sabah.</p>

        <p>«Nam Çocuk, görüyor musun!» diye seslendi Hani. Sonra ağustos böceği gibi sakırdadı. Centaine yavaşça kendini toparlayıp, dün gece tozların görünmez hale getirdiği manzaraya baktı.</p>

        <p>Düzlüğün orta yerinde birdenbire balina sırtı gibi bir dağ yükseliyordu. Yamaçları dimdik, biçimi simetrikti. İlk ışıkların kırmızılı altınlı renkleriyle pırıl pırıl, tıpkı kafası kopmuş bir canavara benziyordu. Bazı kısımları çıplak ve keldi. Kızıl kayaları, düzgün raf gibi çıkıntıları parlıyordu. Ama sık ormanlı kısımları da vardı. Ovadakilerden çok daha boylu, çok daha iri ağaçlar. Garip kırmızımsı ışıklar Afrika'nın tozlarıyla, sessizliğiyle silikleşip koskoca dağı heybetli bir sükûnet peleriniyle kuşatmaktaydı.</p>

        <p>Centaine oraya bakarken tüm dertlerini, tüm mutsuzluklarını unuttuğunu hissetti.</p>

        <p>«Tüm Hayat Yeri!» Hani söylüyordu bunu. Heyecanı geçmiş, sesi fısıltı düzeyine inmişti. «İşte bunca zorlu yolu, son bir kere bu manzarayı görebilmek için aştık da geldik!»</p>

        <p>Owa da sessizleşmişti. Başını sallayıp bu söze katıldığın? belirtti. «Halkımızın ruhlarıyla barışı işte burada kuracağız.»</p>

        <p>Centaine vaktiyle Arras'daki katedrale ilk girdiğinde tattı ğı o derin dinsel huşu duygusunu yeni baştan hissetti. Kutsal bir yerin eşiğinde durmakta olduğunu biliyordu. Yavaşça dizleri üzerine çöktü, avuçlarını karnındaki şişliğin üzerine dayadı.</p>

        <p>Dağ aslında sabahın o kızıl ışıklarının gösterdiğinden çok daha uzaktaydı. Oraya doğru yürürlerken, yaklaşacağına uzaklaşıyordu sanki. Işık değişince dağın da ruhsal durumu değişti. Mesafeli ve kibirli oldu. Üzerindeki kayalar güneş ışığında timsah sırtındaki kabuklar gibi parıldamaya başladı.</p>

        <p>Owa tek sıranın başında ilerlerken şarkı söylüyordu: Bakın, San ruhları</p>

        <p>Gizli yerinize geldik</p>

        <p>Ellerimiz temiz, ellerimiz kansız</p>

        <p>Bakın, Eland'la Mantis'in ruhları</p>

        <p>Sizi ziyarete geldik.</p>

        <p>Kalplerimiz şen, şarkılarımız sizi eğlendirecek türden...</p>

        <p>Dağ tekrar değişti, yükselen ısıyla birlikte titremeye başladı. Artık kaskatı taş değildi. Sular gibi dalgalanıyor, duman gibi kıpırdıyordu.</p>

        <p>Bir ara yerden koptu, gümüş bir serap üzerinde, havaya uçuyormuş gibi göründü.</p>

        <p>Ey göklerde uçan</p>

        <p>Kuş gibi dağ</p>

        <p>Seni kutsamaya geldik</p>

        <p>Ey göklerin ve yerin</p>

        <p>Her hayvanından büyük, Fil Dağ</p>

        <p>Seni selamlıyoruz diye şarkısını sürdürdü Owa. Güneş tepeyi aştı, hava serinledi, Tüm Hayat Dağı tekrar yere oturdu, tepelerine dikildi.</p>

        <p>Yamaç eteklerine vardılar. Oynak taşlar ve topraklar vardı eteklerde. Durup doruğa doğru baktılar. Kayalar yosunlu, kükürt sarısı ve asit yeşiliydi. Minik Hyrax tavşanları kayalara kendi salgılarını »ulaştırmışlardı. Gözyaşı gibi görünüyordu o izler kayaların üzerinde.</p>

        <p>Yüz metre kadar yukardaki bir kaya çıkıntısında ufacık bir antilop duruyordu. Ürktü, ıslık bozuntusu bir çığlık koparıp yukarıya doğru kaçtı, o kayadan, görünmeyen bir başka kayaya atladı, tepede büsbütün kayboldu.</p>

        <p>Yamaç eteklerini tırmandılar, kayaların başladığı yere geldiler. Kayalar dümdüz ve serindi. Üstlerinde katedral tavanı gibiydi.</p>

        <p>«Kızmayın, ey ruhlar, gizli yerinize geldik diye!» Hani fısıldıyordu. Eskimiş yanaklarından yaşlar süzülmekteydi. «Biz yüreğimizde barışla, boyun eğerek geldik. Suçumuz neymiş, onu öğrenmeye geldik. Kendimizi nasıl affettireceğimizi sormaya geldik.»</p>

        <p>Owa uzandı, karısının elini tuttu, ikisi dümdüz kayanın karşısında minik çıplak çocuklar gibi durdular.</p>

        <p>«Size dansetmeye, şarkı söylemeye geldik,» diye fısıldadı Owa. «Barış yapmaya geldik. Klanımızın çok uzaklarda hastalıktan ölen çocuklarına destek olmanızı istemeye geldik.»</p>

        <p>Bu içten saniyelerde öyle bir duygusallık vardı ki, Centaine onları seyretmekte olduğu için utanç duydu. Yaşlı çiftten uzaklaştı, kayanın önündeki dar patika boyunca ilerledi. Birden durdu, başının yukarısındaki yüksek duvara şaşkınlıkla baktı.</p>

        <p>«Hayvanlar!» diye fısıldadı.</p>

        <p>Batıl inançlardan gelen bir ürkeklikle kollarının derisi tekrar tavuk derisi gibi fiske fiske kabardı. Kaya duvarlar resimlerle, fresklerle, garip hayvanlarla doluydu. Ama bunlar tanıdıkları hayvanlara da dokunaklı bir biçimde benziyordu. Orada hortumlu filleri, boynuzlu gergedanları, sasabi'leri, falanx’ları tanıdı.</p>

        <p>«İnsanlar da,» diye fısıldadı. Av peşinde koşan çöp adamlar da vardı duvarda. Peri gibi insanlardı. San'lar kendilerini böyle görüyorlardı. Ellerinde yayları, başlarında oklardan taçlarıyla, penisleri gururlu biçimde dik, vücutlarına uymayacak kadar büyük, kadınların memeleri ve kalçaları, dişisel güzelliği vurgularcasına koskocamandı.</p>

        <p>Resimler dik kayada o kadar yukarlara uzanıyordu ki, bunları yapanların buraya iskeleler kurmuş olmaları şarttı. Mikelanj gibi. Perspektifler naif'di. Bir insan, bir gergedandan büyük olabiliyordu. Ama bu durum heyecanı daha arttırmaktaydı.</p>

        <p>Centaine kendinden geçtiğini hissetti. Olduğu yere çöktü, ilerden dökülen çağlayanı hayran hayran seyretti. Hayvanların üzerinden boşalıyordu sular. San mitolojisinin canlı sahneleriydi bunlar.</p>

        <p>Hani onu orada buldu, yanına çömeldi.</p>

        <p>«Kim boyadı bunları?» diye sordu Centaine.</p>

        <p>«San ruhları. Çok eskiden.»</p>

        <p>«İnsanlar boyamadı mı?»</p>

        <p>«Yo, yo! İnsanlarda bu sanat yoktur. Bunlar ruhların yaptığı resimler.»</p>

        <p>Demek resim sanatı kaybolmuştu. Centaine üzüldü. Bu kadının da ressam olacağını, kendisinin onu çalışırken seyredebileceğini ummuştu.</p>

        <p>«Çok çok eskiden,» dedi Hani. «Babamın, büyükbabamın gününden evvel.»</p>

        <p>Centaine hayal kırıklığını yutmaya çalıştı, karşısındaki görünümün zevkini çıkarmaya koyuldu.</p>

        <p>Akşam olmasına az kalmıştı ama, yine de epey sürdü. Onlar bu süre içinde dağın etekleri hizasında çevreyi dolaştılar.</p>

        <p>Başlarını kaldırıp duvarlardaki eski sanatı izleyerek yürüyorlardı. Kayalar yer yer kopmuştu. Bazı yerlerde de fırtınalar ve rüzgarlar freskleri bozmuştu. Ama korunan yerlerde, kaya çıkıntılarının altlarında renkler öyle canlıydı ki, sanki bugün yapılmıştı bu resimler.</p>

        <p>Gün ışığının son dakikalarında, kendilerinden önce başkalarının da gelip kamp kurduğu muhafazalı bir yere vardılar. Yerler kül doluydu. Tavan isten kararmıştı. Yan tarafa yakılabilecek dallar yığılmıştı. Kullanılmaya hazırdı.</p>

        <p>«Ruhlar hala düşman mı, yarın öğreneceğiz. Ya düşmandırlar, ya da geçmemize izin vereceklerdir,» diye uyardı Hani, Centaine'i. «Çok erken yola çıkacağız. Güneş doğmadan gizli yek. re varmamız şart. Ortalık serinken. Sıcak basınca oranın koruyucuları tedirginleşir, tehlikeli olur.»</p>

        <p>«Nasıl bir yer orası?» diye sordu Centaine. Ama yaşlı kadın bir kere daha lafı dolaştırmaya başladı. Bilerek dalgınmış gibi davranıyordu. San dilinde hem 'saklı yer', hem 'güvenli mağara,' hem de 'vajina' anlamına gelen bir kelimeyi tekrarladı, başka da bir şey söylemedi.</p>

        <p>Hani'nin uyardığı gibi, güneş doğmadan çok önce yola koyuldular. İhtiyarlar sessiz ve kaygılıydı. Centaine ise kuşkulu, korkular içindeydi.</p>

        <p>Gökyüzü yeni ağarmaya başlarken patika, kayanın keskin bir köşesinden içeriye doğru kıvrıldı, dapdar bir vadiye girdi.</p>

        <p>Yerlerdeki otların zenginliğinden, Centaine yüzeyin altında su olması gerektiğini hemen anladı. Patika pek belirgin değildi Aylar hatta yıllar boyunca buradan hiç gelip geçen olmadığı belliydi. Dolaşık dalların altından eğilerek geçmek, düşmüş dalların üzerinden aşmak zorunda kaldılar. Tepelerdeki kayalarda Centaine çirkin akbabaların yuvalarını gördü. Dazlak pembe kafalı kuşlar yuvaların kenarına konmuş, duruyorlardı.</p>

        <p>«Tüm Hayat Yeri!» Hani onun yuvalardaki kuşlara ilgi gösterdiğini sezmişti. «Burada doğan her yaratık özeldir, ruhlarca kutsanmıştır. Kuşlar bile bilir bunu.»</p>

        <p>Vadi daha da daralırken sivri kayalar üzerlerine kapanır gibi oldu, sonunda patika bitti, karşılarına çıkan bir kayayla son buldu, gökyüzü onların gözünden saklandı.</p>

        <p>Owa kaya duvarın karşısında durdu, şarkıya başladı. «En gizli yerinize girmek istiyoruz, ey tüm yaratıkların ruhları! Yolumuzu açın bize!» Kollarını yakarırcasına iki yana açtı. «Ey bu geçidin koruyucuları, bırakın geçelim!»</p>

        <p>Kollarını indirdi, adımını atıp kara kayanın içine girdi, görünmez oldu. Centaine telaşla soluğunu tuttu, bir adım attı ama Hani kolunu tutup onu durdurdu.</p>

        <p>«Burası çok tehlikeli, Nam çocuk. Koruyucular bizi reddederse ölürüz. Koşma. Kollarını sallama. Yavaşça yürü. Ama amaçlı yürü. Geçerken hep ruhların yardımını dile.» Hani onun kolunu bıraktı, kocasının peşi sıra kayanın içine adımını attı.</p>

        <p>Centaine kararsızdı. Bir an, arkasını dönecek gibi oldu.</p>

        <p>Ama sonunda merak duygusuyla yalnızlık korkusu tekrar yakasına sarıldı, Hani'nin peşinden ilerlemesini sağladı. Kayanın arasındaki yarığı daha yeni görmüştü. Yukardan aşağı, dar bir yarık. Omuzlarını yan çevirirse ancak geçebilecekti.</p>

        <p>Derin bir soluk aldı, aradan içeriye kaydı.</p>

        <p>Hemen durdu, gözlerinin karanlığa alışmasını bekledi, uzun bir tünelde bulunduğunu anladı. Doğal bir yarıktı burası. Duvarları aletlerle oyulmuş değildi. Yukarlarda yanlara giren başka delikler, ağızlar da vardı. İlerde yaşlıların ayak seslerini duydu, sonra kısık bir mırıltı geldi.</p>

        <p>«İzle bizi, Nam çocuk. Uzaklaşma.» Hani'ydi bu. Centaine yavaşça yürüdü. Gölgelere bakıyor, o derin, titreşimli mırıltının nedenini anlamaya çalışıyordu.</p>

        <p>Başının yukarısındaki karanlıkta garip biçimler gördü. Duvarlarda tabak gibi çıkıntılar, raflar vardı. Ölü bir ağacın gövdesinde yetişen mantarlara benziyorlardı. Öyle de aşağılara kadar iniyorlardı ki. Centaine altlarından eğilerek geçmek zorunda kalıyordu. Derken birden ürpererek nerede bulunduğunu anladı.</p>

        <p>Bu mağara dev bir arı kovanıydı. O çıkıntılar peteklerdi.</p>

        <p>Çok da büyüktüler. Her birinde yüzlerce galon bal olmalıydı.</p>

        <p>İşte, üstlerinde gezinen arıları da görebiliyordu artık. Zayıf ışıkta mat mat parlıyorlardı. Michael’ın Afrika arılarıyla ilgili hikayelerini hatırladı.</p>

        <p>«Sizin arılardan daha iri, daha karadırlar,» diye böbürlenmişti Michael. «Öyle de tehlikelidirler ki! Bufalo'yu bile sokarak öldürdüklerini gördüm.»</p>

        <p>Soluk almaya zorlukla cesaret ederek, teninde her an o yakıcı batmayı bekleyerek, koşmamak için kendini tutmaya çalışarak ilerdeki ufacık insanları izledi. Arı grupları başının birkaç santim yukarısındaydı. O koro halindeki mırıltı birden yükseldi, sağır edici hale geldi.</p>

        <p>«Buradan, Nam çocuk. Korkma. Kanatlı insanlar senin korkunun kokusunu alırlar,» diye seslendi Hani yavaşça. O sırada bir arı Centaine'in yanağına kondu.</p>

        <p>Onu kovalamak için elini içgüdüsel bir hareketle kaldırırken kendini kontrol etti. Arı yüzünde yürüyüp üst dudağına geldi, sonra kolunun üst kısmına bir ikincisi kondu.</p>

        <p>Centaine ona korkuyla baktı. Kocamandı. Kömür gibi siyahtı. Karın kısmında enine altın rengi halkalar vardı. Zar kanatları makas gibi açılıp kapanıyor, petek gözleri zayıf ışıkta parıldıyordu.</p>

        <p>«Lütfen, küçük arı, lütfen...» diye fısıldadı Centaine. Hayvan sırtını kavislendirdi, karnının alt ucundan iğnesi göründü.</p>

        <p>Koyu kırmızı bir sivrilik.</p>

        <p>«Lütfen bebeğimle ikimizin geçmesine izin ver!»</p>

        <p>Arı biraz daha kavislendi, iğnenin ucu kolun iç tarafındaki ince tene dokundu. Centaine kendini kastı. O iğne battığı zaman baygın, tatlı bir koku yayılacağını, diğer arıların bu kokuyu alınca hemen kudurup üzerine üşüşeceğini biliyordu. Canlı arılardan oluşmuş bir halının altında hayal etti kendini. Yerlerde kıvranıp korkunç bir ölümle ölürken hayal etti.</p>

        <p>«Lütfen,» diye fısıldadı. «Bırak bebeğim kutsal yerde doğsun. Ömrümüzce size taparız.»</p>

        <p>Arı nabız gibi atan iğnesini çekti, kolun üzerinde garip bir dans yaptı. Dönüyor, eğiliyor, reveranslar yapıyordu. Sonra kanatlarını bir çırpıp uçtu gitti.</p>

        <p>Centaine yavaşça yürümeye devam etti. İlerde altın renginde yansıyan bir ışık gördü. Yüzündeki arı dudaklarına doğru yürüdü. Artık konuşamaz olmuştu. İçinden, sessiz dualar ediyordu.</p>

        <p>«Ölüm gölgelerinin oynaştığı vadide yürüyorum ama, lütfen, küçük arı, bebeğimin hatırı için geçmeme izin ver.»</p>

        <p>Keskin bir vızıltıyla arı gözlerinin önünden geçti, uzaklaştı, teni hala onun ayaklarının duygusuyla, ürperdi. Centaine kollarını iki yanına yapıştırmış durumda, ölçülü adımlarla ilerledi. Sonu gelmiyordu. Nihayet tünelin ucuna vardı, eğilerek ışıklı yere girdi, bacakları birden içinden yükselen korkunun etkisiyle büküldü. Owa onu tutmasa düşecekti.</p>

        <p>«Kurtuldun artık. Koruyucular kutsal yere girmemize izin verdi.»</p>

        <p>Bu sözler onu güçlendirdi. Hala titriyordu, soluması düzensizdi ama, çevresine bakınmayı başardı.</p>

        <p>Dağın içindeki gizli bir vadiye girmişlerdi. Burası son derece düzgün bir yuvarlak tiyatroyu andırıyordu. Duvarları dimdik, yüzlerce metre yüksekliğinde, koyu renkli. Şeytanca parıldıyordu. Sanki içerde yanan bir ateşin alevleri oynaşıyordu duvarlarda. Yukarısı ise gökyüzüne açıktı.</p>

        <p>Boşluk en geniş yerinde belki bir mil çapında vardı. Günün bu saatinde henüz ışıklar tabana kadar varmıyordu. İçeriyi dolduran zarif ağaçlar serindi, üstlerini çiğ kaplamıştı. Centaine'e zeytin ağaçlarını hatırlatıyorlardı. Yaprakları solgundu. Dallarında kızılımsı sarı meyveler vardı.</p>

        <p>Taban yokuş aşağı gidiyordu. Centaine, Hani'yi izleyerek ağaçların arasından geçti. Yerler dökülmüş meyvelerle doluydu.</p>

        <p>Hani bir tanesini aldı, Centaine'e uzattı.</p>

        <p>«Mongongo... çok iyi.»</p>

        <p>Centaine alıp ısırdı, dişleri kocaman çekirdeğe çarpınca ağzından bir ses kurtuldu. Çekirdeğin çevresinde çok ince bir et tabakası vardı. Tadı buruk, hurma gibiydi ama onun kadar tatlı değildi.</p>

        <p>Başlarının yukarısındaki dallardan tombul yeşil güvercinler gürültüyle uçuşmaya başladılar. Centaine burada pek çok kuşların, küçük hayvanların bulunduğunu anladı. Mongongo meyvelerini yemeye geliyor olmalıydılar.</p>

        <p>«Tüm Hayat Yeri,» diye fısıldadı. Bu garip güzellikten etkilenmişti. Dik taş duvarlarla dipteki ağaçlığın çelişkisi inanılır gibi değildi.</p>

        <p>Owa boşluğun orta yerine giden patikada hızla ilerliyordu.</p>

        <p>Centaine onu izlerken, karşıki ağaçların arasında siyah bir volkanik kaya gördü. Simetrik koni biçimindeydi. Mihrap gibi tam orta yerindeydi boşluğun.</p>

        <p>Onun da üzeri ağaçlarla kaplıydı. Uzun fil otları, mongongo ağaçları, kara volkanik taşların arasından fışkırıyordu. Kara suratlı kadife maymunlarından bir grup, ağaçlardan onlara laf atıyor, başlarını tehdit edercesine eğiyor, telaşlı ifadelerle suratlarını buruşturuyorlardı. Yavaş yavaş küçük tepeye yaklaştılar.</p>

        <p>Centaine'le Hani, Owa'ya yetiştikleri zaman, Owa küçük tepenin yan tarafındaki bir yarığın karşısında durmaktaydı. Bir maden ocağının ağzına benziyordu burası. Centaine bakınca, yarıktan sonra dik bir yokuş başladığını gördü. Daha iyi inceleyebilmek için Owa’yı yana itti ama ihtiyar hemen onun kolunu yakaladı.</p>

        <p>«Acele etme. Nam çocuk. Gerektiği gibi hazırlanmamız şart.» Onu yavaşça geriye çekti.</p>

        <p>Biraz ilerde, kayalar arasında eskiden kalma bir San kamp yeri vardı. Dallardan barakalar kurulmuştu. Owa tahtaları dökülen bu kulübecikleri yıktı. Kullanılmamış kulübeler yılan ve mikrop yuvası olurdu. İki kadın hemen taze otlarla yenilerini kurdular.</p>

        <p>«Karnım aç.» Centaine dün geceden beri bir şey yememiş olduklarını hatırladı.</p>

        <p>«Gel.» Hani onu meyve bahçesine soktu, torbalarını düşmüş mongongo meyveleriyle doldurdular, kampa döndüler. Hani ona meyvenin etinin çekirdekten nasıl ayrılacağını, sonra çekirdeğin iki taş arasında nasıl kırılacağını öğretti. İçinden kuru badem gibi bir şey çıktı. Bunlardan birkaç tane yediler, açlıklarını bastırmaya çalıştılar. Tadı cevizi andırıyordu.</p>

        <p>«Bunları türlü türlü yiyeceğiz,» diye vaatte bulundu Hani.</p>

        <p>«Her türlüsü değişik tatta olacak. Kızarmışı var, yapraklarla ezilmişi var, haşlanmışı var... öldürmenin yasak olduğu bu yerde tek besinimiz bu olacak.»</p>

        <p>Yemeği hazırlarlarken Owa yeni bulduğu köklerle kamp yerine döndü, bir kenara çekildi, onları yalnız başına hazırlamaya koyuldu. Kabuklarını soyuyor, sevgili bıçağıyla her birini lokma lokma doğruyordu.</p>

        <p>Karanlık basmadan yediler. Centaine bu çekirdek yemeğini çok doyurucu buldu. Karnı doyar doymaz, günün heyecanları tekrar canlandı. Kendini yorgun argın, yatacağı yere sürükledi.</p>

        <p>Uyandığında capcanlıydı. İçinde açıklayamadığı bir heyecan vardı. San'lar kamp ateşi başında işe koyulmuşlardı bile.</p>

        <p>O da katıldı, çember halinde oturdular. Owa sinirli bir beklenti içinde gibiydi. Her kelimeye bastıra bastıra konuştu. «Şimdi en gizli yere girme hazırlıklarımızı yapmalıyız. Sen arındırılmayı <i>kabul</i> ediyor musun, bilge nine?» Belli ki resmi bir soruydu bu.</p>

        <p>«Kabul ediyorum, koca dede.» Hani iki elini birleştirip başını eğdi.</p>

        <p>«Sen arındırılmayı kabul ediyor musun, Nam Çocuk?»</p>

        <p>«Ediyorum, koca dede.» Centaine de aynı hareketi taklit etti. Owa başını salladı, kuşağındaki keseden bir boynuz çıkardı. Ucu delinmişti. İçine dün topladığı kök ve otların par çalarını doldurdu.</p>

        <p>Ateşten kor halinde bir kömürü parmaklarıyla aldı, yanmaktan korunmak için sürekli kıpırdatarak boynuzun içine attı, eğilip üfledi. Otlar yanarken boynuzdan mavi dumanlar yükseldi.</p>

        <p>Yanma düzenli hale gelince Owa ayağa kalktı, çömelmiş iki kadının arkasında durdu. Ağzını borunun delik ucuna dayadı, kuvvetle emdi, dumanı onların üzerine doğru üfledi. Acı, tatsız bir kokuydu. Centaine'in boğazında bir yanma etkisi bıraktı.</p>

        <p>Centaine itiraz eder gibi bir ses çıkardı, kalkmaya çalıştı ama Hani onu çekip tekrar oturttu. Owa duman çekip üflemeyi sürdürdü. Bir süre sonra Centaine kokudan o kadar tedirgin olmadığını gördü. Rahatladı, Hani'ye yaslandı. Yaşlı kadın kolunu onun omuzlarına sardı. Centaine yavaş yavaş kendini çok iyi hissetmeye başladığını gördü. Vücudu kuş gibi hafifti. Bu mavi dumanların arasında uçabilirdi isterse.</p>

        <p>«Ah, Hani, kendimi çok iyi hissediyorum,» diye fısıldadı.</p>

        <p>Çevresindeki hava duru, pırıl pırıldı. Görüşü keskinleşmiş, çevre sanki büyümüş, kayaların her çatlağı her oyuğu kristal gibi parlıyordu. Güneş ışığını garip bir biçimde yansıtmaktaydılar.</p>

        <p>Owa’nın karşısında diz çöktüğünü gördü. Ona rüyadaymış gibi gülümsedi. Owa bir şey uzatıyordu. İki eliyle tutmuş, Centaine'e doğru uzatmaktaydı.</p>

        <p>«Çocuk için,» dedi. Sesi çok uzaklardan geliyor, Centaine' in kulaklarında yankılar yapıyordu. «Doğum halısı. Bunu ona babası yapmalıydı ama o burada bulunamadı. Al, Nam çocuk. Al ve bunun üzerinde cesur bir oğul doğur.»</p>

        <p>Owa eğildi, armağanı onun kucağına bıraktı. Bunun onca zaman üzerinde dikkatle çalıştığı antilop derisi olduğunu Centaine ancak o zaman anladı. Katlarını dikkatle açtı. Deri kazınmış, esnekleştirilmiş, yumuşatılmış, kumaş gibi olmuştu. Kürkünü okşadığında eline saten gibi geldi.</p>

        <p>«Teşekkür ederim, koca dede.» Kendi sesi de uzaklardan geliyordu. Kulaklarında garip bir titreşim yaratmaktaydı.</p>

        <p>«Çocuk için,» diye tekrarladı Owa. Sonra boynuzdan yine duman çekti.</p>

        <p>«Evet, çocuk için.» Centaine başını sallarken başı sanki vücudundan ayrıymış gibi geldi. Owa mavi dumanları yavaşça onun yüzüne üfledi, Centaine kaçınmaya çalışmadı. Öne doğru eğilip onun gözlerinin içine baktı. Owa’nın göz bebekleri ufalmış, parlak birer noktacık olmuştu. İrisleri o kara bebekleri çevreleyen amber birer yelpazeydi. Centaine'i hipnotize ediyordu.</p>

        <p>«Çocuğun hatırı için, bırak ruhuna huzur girsin.» Owa dumanların arasından konuşuyordu. Centaine onun dediklerinin olduğunu hissetti.</p>

        <p>«Huzur,» diye mırıldandı. Benliğinin orta yerinde harikulade bir sükûnet vardı. Anıtsal bir sükûnet.</p>

        <p>Zaman, mekan ve beyaz gün ışığı birbirine karışıp bir tek varlık oldular. Centaine evrenin orta yerinde oturuyordu. Mutlulukla gülümsedi. Owa’nın şarkı söylediğini duydu, o tempoya uyarak yavaşça öne arkaya sallandı, kalbinin vuruşlarını, kanını damarlara pompalayışını duydu. Bebeği ta içinde hissetti. Dua eder gibi kıvrılmıştı. Derken inanılmaz bir şey oldu.</p>

        <p>Onun minik yüreğinin tuzağa kısılmış bir kuş gibi attığını da duydu. Tüm benliğini harikulade bir duygu sardı.</p>

        <p>«Arınmaya geldik,» diye şarkı söylüyordu Owa. «Tüm günahlarımız yıkansın diye geldik. Pişmanlık belirtmeye geldik.»</p>

        <p>Centaine, Hani'nin elinin kendi avucuna süzüldüğünü duydu, başını yavaşça çevirdi, o sevgili yaşlı surata gülümsedi.</p>

        <p>«Vakit geldi, Nam çocuk.»</p>

        <p>Centaine postu omuzlarına çekti. Ayağa kalkmak hiç çaba gerektirmiyordu. Uçuyordu zaten. Hani'nin minik eli de elindeydi.</p>

        <p>Tepenin yanındaki yarığa geldiler. Karanlıktı, yokuştu ama.</p>

        <p>Centaine gülümseyerek girdi, ayaklarının altındaki kaba, volkanik kayaları hiç hissetmedi. Koridor bir süre inmeye devam etti, sonra düzlendi, doğal bir mağaraya açıldı. Owa’nın peşi sıra indiler.</p>

        <p>Arkalarındaki yokuştan ve kubbe tepedeki birkaç küçük delikten ışık sızıyordu. Hava sıcak, nemli yapış yapıştı. Mağaranın içini bir uçtan bir uca dolduran yuvarlak havuzdan buhar bulutları yükselmekteydi. Kuvvetli bir kükürt kokusu vardı. Sular bulutlu bir yeşildi.</p>

        <p>Owa kasık bağını kayalık yere bıraktı, adımını atıp havuza girdi. Su dizlerine ancak geliyordu ama ilerledikçe yükseldi, sonunda bir tek başı görünür oldu. Hani de çıplak olarak onu izledi. Centaine postu bir kenara bıraktı, eteğini açıp indirdi.</p>

        <p>Su sıcaktı. Hemen hemen yakacak kadar sıcaktı hem de.</p>

        <p>Termal bir kaynak vardı burada. Centaine sıcaktan pek rahatsız olmadı. Derine doğru yürüdü, diz çöktü, sular çenesine yükseldi. Havuzun dibi iri çakıl ve kum doluydu. Sular çevresinde dolaşıyordu. Akıntılar vardı. Tenini yoğuruyor, dipten yukarı çıkan köpük baloncukları yüzeye varınca top top duruyordu.</p>

        <p>Owa’nın yavaşça şarkı söylediğini duydu ama buhar bulutları çevresine üşüşüp görüşünü engelledi.</p>

        <p>«Nedamet getirmek istiyoruz,» diye şarkıya devam etti Owa. «Ruhları gücendirdiğimiz için bağışlanmak istiyoruz...»</p>

        <p>Centaine buhar bulutları arasında bir gölge gördü. Karanlık, maddesiz bir hayalet.</p>

        <p>«Kimsin sen?» diye sordu, biçim katılaştı, gözler tanınacak hale geldi... diğer yerler bulanıktı... ama gözler, köpek balığına kurban ettiği ihtiyar denizcinin gözleriydi.</p>

        <p>«Lütfen...» diye fısıldadı, «bağışla beni. Bebeğim içindi.</p>

        <p>Lütfen günahımı bağışla.» Bir an için o hüzünlü, ihtiyar gözlerde bir anlayış ifadesi okur gibi oldu, sonra hayalet buharların arasında kayboldu, yerine yenileri geldi. Bir yığın unutulmuş anı, rüya yaratıkları... Centaine onlarla konuştu.</p>

        <p>«Ah, Baba, keşke kuvvetim yetseydi, keşke Annemin yerini doldurabilseydim...»</p>

        <p>Buharlar arasında San'ların sesini duydu. Onlar da kendi hortlaklarına, hayaletlerine, anılarına sesleniyorlardı. Owa yine oğullarıyla avlanıyor, Hani bebeklerini, torunlarını görüyor, onlara sevgi sözcükleri mırıldanıyordu.</p>

        <p>«Ah, Michael!» Gözleri ne harikulade maviydi! «Seni sonsuzluğa kadar seveceğim. Evet, ah, evet, oğluna senin adını koyacağım. Söz veriyorum, sevgilim, o da senin adını taşıyacak.»</p>

        <p>Havuzda ne kadar kaldığını bilemedi. Yavaş yavaş hayaletler ve anılar soldu, sonra Hani'nin ellerinin kendisini kıyıya doğru götürmekte olduğunu hissetti. Sıcak sular tüm gücünü emip tüketmiş gibiydi. Vücudu parlak tuğla rengindeydi. Çölde tenine oturmuş tozlar tüm gözeneklerinden boşalmıştı. Dizleri dermansız, lastik gibiydi.</p>

        <p>Hani postu onun ıslak vücuduna sardı, kayalık yokuştan yukarıya çıkmasına yardım etti. Gece bastırmıştı bile. Mehtap gölgelerini ayaklarının dibine düşürecek kadar parlaktı. Hani onu kurdukları kulübeye götürdü, posta sıkıca sarıp sarmaladı.</p>

        <p>«Ruhlar bağışladı,» diye fısıldadı. «Bu yolculuğu yaptığımıza memnun oldular. Bebeklerimi beni selamlamaya, bana bu haberi vermeye yolladılar. Rahat uyuyabilirsin, Nam çocuk. Artık günahın yok. Bu yer bizi iyi karşıladı.»</p>

        <p>Centaine zihni karmakarışık durumda uyandı. Kendisine ne olduğunu anlayamıyordu. Nerede olduğundan bile pek emin değildi. İlk birkaç saniye, kendini Mort Homme'daki odasında sandı. Anna'yı başucunda görür gibi oldu. Sonra altındaki sert otları, taşları hissetti, sarındığı derinin kokusunu aldı, peşinden de sancı bir daha geldi. Sanki bir pençe vücudunun alt tarafını yakalamış, zalimce sıkıyordu. Eziyordu onu. İstemeyerek bir çığlık attı, iki büklüm oldu, elleri karnına sarıldı.</p>

        <p>O sancıyla gerçek de bilincine geri döndü. Zihni durulaştı, keskinleşti, dünkü hayallerden eser kalmadı. Ne olup bittiğini anlamıştı. Sıcak suların ve ilaçlı dumanların bu işi çabuklaştırdığını sezgileriyle biliyordu.</p>

        <p>«Hani!» diye seslendi, yaşlı kadın alacakaranlıkta ortaya çıktı. «Başlıyor!»</p>

        <p>Hani onun ayağa kalkmasına yardım etti, postu topladı.</p>

        <p>«Gel,» diye fısıldadı. «Yalnız kalabileceğimiz bir yere gidelim.»</p>

        <p>Hani yeri daha önceden seçmiş olmalıydı. Centaine'i dosdoğru yakındaki bir kovuğa götürdü. Mağaranın ağzını mongongo ağaçları kapıyordu. Fostu ağaçların gerisine serip Centaine'i üzerine yatırdı. Kendisi başucuna diz çöktü, branda eteği çıkardı, hızlı, güçlü parmaklarıyla acele bir muayene yaptı, sonra topukları üzerine oturdu.</p>

        <p>«Yakın, Nam çocuk... çok kalmadı artık,» diye mutlu mutlu gülümsedi Centaine tam cevap verecekken yeni bir sancı gelip sesini kıstı.</p>

        <p>«Bak, bebek sabırsız,» diye başını salladı Hani.</p>

        <p>Kasılma geçti, Centaine soluk soluğa yattı. Ama daha derin nefes almaya fırsat bulamadan bir yeni kasılma hissetti.</p>

        <p>«Ah, Hani, elimi tut... lütfen! Lütfen!»</p>

        <p>«Vücudunun derinliklerinde bir şey patladı, sıcak sular boşaldı, bacaklarından süzüldü.</p>

        <p>«Yakın... artık çok yakın,» diye güvence verdi Hani. Centaine'den bir çığlık daha kurtuldu.</p>

        <p>«Geliyor, Hani!»</p>

        <p>«Kalk ayağa,» dedi Hani ona. «Şimdi sen yardım etmelisin ona. Ayağa kalk. Sırtüstü yatarsan bebeğe yardım edemezsin!» Centaine'i çömelir duruma getirdi. Ayakları ve dizleri açıktı. İçini boşaltırkenki doğal pozdu bu.</p>

        <p>«Ağacı tut, kendini dengele,» dedi Hani telaşla. «Tamam!»</p>

        <p>Centaine'in ellerini yakındaki ağacın kabuğuna kendi götürmüştü. Centaine inledi, alnını ağaca yasladı.</p>

        <p>«Haydi!» Hani onun arkasına diz çöktü, Centaine'in vücuduna incecik kollarını sardı.</p>

        <p>«Ah, Hani...» Centaine'in çığlığı çok yükselmişti.</p>

        <p>«Evet! Onu dışarı itmene yardım edeceğim.» Kollarını sıkarken Centaine doğal olarak ıkındı. «İt, Nam çocuk... hızlı! Hızlı! İt!» Hani karın kaslarının demir gibi sertleştiğini hissediyordu.</p>

        <p>Karnında katı bir engel, bir barikat vardı. Centaine ağaca sarılıp zorlandı, inledi... derken engelin biraz kıpırdadığını hissetti, sonra bir daha sertleşti.</p>

        <p>«Hani!» diye bağırdı, ince kollar onu tekrar sıktı, yaşlı kadın da onunla birlikte inledi, ikisi beraber zorlandılar. Hani'nin çıplak vücudu Centaine'in kavislenmiş sırtına dayanıyordu. Yaşlı kadının gücü elektrik akımı gibi ona da geçmekteydi.</p>

        <p>«Bir daha, Nam çocuk,» diye mırıldandı Hani onun kulağına. «Yaklaştı, çok yaklaştı. Şimdi! Nam çocuk, it, hızlı it!»</p>

        <p>Centaine tüm kuvveti ve iradesiyle ıkındı. Çeneleri kenetlenmişti. Dişlerinin çatlayacağını sandı. Gözleri yuvalarından uğrar gibi oldu. Sonra içinde bir şeyin yırtıldığını hissetti, yakıcı bir acı duydu, ama acının arasında bir kasılma daha başladı.</p>

        <p>Kıpırdadı, sonra bir geçiş oldu. Çok kocaman bir şey, imkansız bir biçimde Centaine'den dışarıya doğru kaydı, aynı anda Hani'nin eli onun kalçalarının altına uzandı, çıkanı karşılamak, korumak üzere vaziyet aldı.</p>

        <p>Sancılar mucizevi bir biçimde yokoldu, Centaine'i titremeler içinde, ateşle yanarak, terleri boşalarak, yalnız bıraktı.</p>

        <p>Hani'nin kolları açıldı. Centaine devrilmemek için ağacın gövdesine sarıldı, içine uzun soluklar çekti.</p>

        <p>O sırada sıcak, ıslak, kaygan bir şeyin ayakları arasında kıpırdandığını duydu, ağacı iterek geriledi, aşağıya baktı. Vücudundan dışarıya parlak et boruları sarkıyordu hala. Onların dolaşıkları arasında da bebek, postun üzerinde, içine kan karışmış bir sıvı içinde yatmaktaydı.</p>

        <p>Küçüktü. Centaine şaşırdı bu kadar küçük olmasına. Kolları, bacakları geriliyor, spazmodik yakalama, tekmeleme hareketleri yapıyordu. Yüzü öteye dönüktü ama ufacık, biçimli kafası ıslak siyah buklelerle kaplıydı. Başına yapışmıştı bukleler.</p>

        <p>Hani'nin elleri oraya uzandı, bebeği aldı. Centaine onu göremeyince içinde korkunç bir kayıp duygusu hissettiyse de itiraz edemeyecek kadar bitkindi. Hani çocuğu alınca göbek borusunun gerilip kıvrıldığını duydu, sonra birden öfkeli bir bağırtı koptu! Bu ses Centaine'i ta yüreğinden yaraladı.</p>

        <p>Derken koroya Hani'nin kahkahası da katıldı. Centaine ömründe böyle sevinç sesi duymamıştı.</p>

        <p>«Dinle şunun sesini, Nam çocuk! Aslan yavrusu gibi kükrüyor!»</p>

        <p>Centaine sarsak bir hareketle olduğu yerde döndü. İçinden sarkan ip gibi borular hareketini engelliyordu. Onu hala bebeğe bağlamaktaydı o borular. Bebek Hani'nin ellerinde kıpır kıpırdı. Sırılsıklam, ama meydan okuyan bir bebekti. Suratı öfkesinden kıpkırmızı, arı sokmuş gibi gözleri sımsıkı yumuluydu.</p>

        <p>Bir tek o dişsiz, pembe ağzı açıktı. Avaz avaz bağırıyordu.</p>

        <p>«Oğlan mı Hani?» diye soludu Centaine telaşla.</p>

        <p>«Evet, tabii,» diye güldü Hani. «Elbette oğlan.» İşaret parmağının ucuyla minik penisi gıdıkladı. Penis öfkeyi onaylanmasına dikildi. Hani'nin dokunması sidiğin fıskiye gibi fışkırmasına yol açtı.</p>

        <p>«Bak! Bak!» diye güldü Hani. «Bu dünyanın üstüne işiyor. Tanık olun, ey bu yerin ruhları! Bugün burada gerçek bir aslan doğdu.»</p>

        <p>Kırmızı suratlı bebeği Centaine'e uzattı.</p>

        <p>«Gözlerini, burnunu temizle,» diye emir verdi. Centaine zaten anne kediler gibiydi. Talimata ihtiyacı yoktu. Göz kapaklarından, burun deliklerinden, ağızdan tüm pıhtıları yaladı.</p>

        <p>Hani bebeği tekrar aldı, ustalıkla tutarak göbek borusunu mongongo iplikleriyle bağladı, sonra kemik bıçağıyla çabucak kesti. Borunun ucunu hemen ilaç niteliğindeki yapraklara sürttü, kıvırıp bebeğin göbeğine bir deri bantla bağladı.</p>

        <p>Centaine postun üzerinde kendi kanı ve vücut sıvıları arasında oturmuş, onun yaptıklarına pırıl pırıl gözlerle bakıyordu.</p>

        <p>«Şimdiii!» Hani memnun memnun başını salladı. «Artık memeye hazır.» Onu Centaine'in kucağına koydu.</p>

        <p>Centaine'le bebeğin tanıştırılmaya pek ihtiyaçları yoktu. Hani, Centaine'in meme başını sıktı, beliren süt damlasını bebeğin dudaklarına değdirdi, bebek kene gibi sarıldı, gürültülü bir tempoyla emmeye koyuldu. Centaine birkaç saniye boyunca, bu emişe paralel olarak rahminde kasılıp gevşemelerin yer almasına şaşırdı ama, inanılmaz eserini seyrederken bu duygu çabucak kayboldu.</p>

        <p>Bebeğin yumruğunu yavaşça açtı, minik parmakların kusursuzluğunu hayran hayran baktı, inci gibi tırnakları inceledi.</p>

        <p>Her biri pirinç tanesi kadardı. Bebek parmağını sımsıkı kavrayınca şaşırdı. Sanki yüreği de birlikte sıkılıyordu. Onun ıslak saçlarını okşadı. Saçlar kurumaya başlamış, bukleler dikleşiyordu. Tepesindeki ince membranın altında nabız atışlarını görmek bir kere daha şaşırttı genç anneyi.</p>

        <p>Bebek emmeyi kesti, onun kollarında hareketsiz yattı. Centaine onu memesinden uzaklaştırıp yüzüne bakabildi. Gülümsüyordu bebek. Şiş gözleri dışında yüzü çok biçimliydi. Gördüğü başka yeni doğmuşlar gibi ezik, lastiksi değildi. Alnı geniş, burnu iriydi. Michael'ı düşündü... yoo, bununki Michael’ın burnundan daha küstah bir burundu... birden aklına General Sean Courtney geldi.</p>

        <p>«Tamam işte!» diye yüksek sesle güldü. «Gerçek bir Courtney burnu!»</p>

        <p>Bebek kasıldı, ağzından ve poposundan gazlar çıkardı, dudaklarının köşesinden biraz süt sızdı, hemen tekrar memeyi aranmaya başladı. Başını bir sağa, bir sola çeviriyordu. Centaine onu öbür koluna aldı, meme başını ağzına uzattı.</p>

        <p>Hani karşısına çömelmiş, dizleri arasında uğraşıp durmaktaydı. Plasenta çıkarken Centaine biraz yüzünü buruşturdu.</p>

        <p>Hani onu fil kulağı yapraklarına sardı, ağaç lifleriyle bağladı, eline alıp ağaçlar arasında uzaklaştı.</p>

        <p>Döndüğünde çocuk Centaine'in kucağında uyumuştu. Bacakları açık, göbeği balon gibi şişti.</p>

        <p>«İznin varsa Owa'yı getireceğim,» dedi Hani. «Doğum seslerini duymuş olmalı.»</p>

        <p>«Evet, tabii, hemen getir onu.» Centaine ihtiyar adamı unutmuştu. Şimdi eserini ona göstereceği için büyük bir sevinç duyuyordu.</p>

        <p>Owa çekingen adımlarla yaklaştı, kadınların doğum sırrına karşı doğal erkek utancını gösterdi.</p>

        <p>«Yaklaş, koca dede,» diye cesaret verdi Centaine ona. Owa yaklaştı, uyuyan çocuğa ciddi bakışlarla baktı.</p>

        <p>«Nasıl buldun?» diye sordu Centaine. «Avcı olabilecek mi? Owa gibi cesur ve becerikli olabilecek mi?»</p>

        <p>Owa ancak olağanüstü zamanlarda yaptığı biçimde dilini damağında şaklattı. Sanki söyleyecek kelime bulamıyordu. Yüzü bir buruşuklar ağıydı. Japon köpeklerini hatırlatıyordu. Birden bebek güçlü bir tekme savurdu, uykusunda bağırdı, ihtiyar adam kontrolsuz gülmelere kapıldı.</p>

        <p>«Bir daha görebileceğimi sanmazdım,» diye mırıldandı, uzanıp pembe ayağı ovucuna aldı.</p>

        <p>Çocuk bir tekme daha savurunca Owa dayanamadı, ayağa fırlayıp dansetmeye koyuldu. Sıçrıyor, ayağını yere vuruyor, annenin çevresinde dönüyordu. Hani, üç tur boyunca dayandı, sonra oda fırladı, kocasıyla birlikte dansetti. Ellerini onun kalçalarına dayayıp peşinden gidiyor, dışarı uzattığı kalçasını sallıyor, Owa’nın şarkısına katılıyordu.</p>

        <p><i>Attığı oklar yıldızlara ulaşacak</i></p>

        <p><i>İnsanlar onun adını andıkça</i></p>

        <p><i>Ta uzaklardan duyulacak...</i></p>

        <p>Hani de aranameye katıldı:</p>

        <p><i>...Ve nereye giderse</i></p>

        <p><i>Tatlı suyu bulacak</i></p>

        <p><i>Tatlı suyu bulacak.</i></p>

        <p>Owa bir çığlık atıp bacaklarını savurdu, omuzlarını titretti.</p>

        <p><i>Keskin gözü avı hemen görecek</i></p>

        <p><i>Başkaları görmezken</i></p>

        <p><i>Kayalarda bile kolayca iz sürecek</i></p>

        <p><i>...Ve tatlı suyu bulacak...</i></p>

        <p><i>Nerede kamp kursa,</i></p>

        <p><i>Tatlı suyu bulacak...</i></p>

        <p><i>Geceleri kamp ateşi başında</i></p>

        <p><i>Onun yürüdüğünü gören</i></p>

        <p><i>En güzel kızlar gülümseyecek...</i></p>

        <p>Hani tekrar katıldı:</p>

        <p><i>Ve nereye giderse,</i></p>

        <p><i>Tatlı suyu bulacak</i></p>

        <p><i>Tatlı suyu bulacak.</i></p>

        <p>Çocuğu kutsuyorlardı. San'ların inandığı tüm hazineleri diliyorlardı ona. Centaine onlara duyduğu sevgiden yüreğinin yarılacağım hissetti.</p>

        <p>Sonunda ihtiyarlar artık şarkı söyleyip dansedemez hale gelince Centaine'in karşısına diz çöktüler.</p>

        <p>«Bebeğin ninesiyle dedesi olarak ona bir isim vermek istiyoruz,» dedi Hani utanarak. «İzin var mı?»</p>

        <p>«Söyle, koca nine, söyle, koca dede.»</p>

        <p>Hani kocasına baktı, o cesaret verircesine başını salladı.</p>

        <p>«Çocuğa Şasa adını vermek istiyoruz.»</p>

        <p>Centaine bu büyük onuru anlayınca gözlerine yaşlar doldu. Onu San evrenindeki en değerli, en hayat verici varlığın adıyla onurlandırıyorlardı.</p>

        <p>«Şasa mı? Tatlı su mu?»</p>

        <p>Gözlerini kırpıştırarak yaşları yok etmeye çalıştı, onlara gülümsedi.</p>

        <p>Alçak sesle, «Bu çocuğa Michael Şasa de Thiry Courtney adını veriyorum,» dedi. İki ihtiyar sırayla uzanıp bebeğin gözlerine, ağzına dokundular, onu kutsadılar.</p>

        <p>Kükürtlü, mineralli yeraltı sularında olağanüstü nitelikler vardı. Centaine her gün öğle ve akşam saatlerinde o sıcak suya giriyordu. Doğum izleri mucizevi bir biçimde yok olmaktaydı. Tabii aslında sağlık durumu da mükemmeldi. Vücudunda bir dirhem fazla yağ veya et yoktu. Şasa'nın inceliği ve doğumun öyle kolay olması da bunun sonucuydu. Hem zaten San'lar doğum olayına doğal bir olay olarak bakıyorlardı. Hani, Centaine'i nazlamıyor, kendisine hasta veya sakat muamelesi yapmasına izin vermiyordu.</p>

        <p>Genç, esnek ve iyi çalıştırılmış kaslar çabucak eski güçlerini kazandılar. Karnı hiçbir zaman fazla gerilmemiş olduğu için çatlağı falan yoktu. Çabucak ufaldı, eski haline döndü.</p>

        <p>Yalnızca memeleri şişti. İçleri süt doluydu. Şasa o sütleri doya doya emiyor, yağmur sonrasındaki çöl bitkileri gibi hızla büyüyordu.</p>

        <p>Sonra bir de havuzun suyu vardı.</p>

        <p>«Gariptir,» dedi Hani ona. «Süt veren anneler bu sudan içince, çocuklarının kemikleri kaya gibi sağlam, dişleri pırıl pırıl olur. Bu da burayı koruyan ruhların bir himmeti.»</p>

        <p>Öğle vakti güneş tepedeki delikten içeriye dolarken Centaine suya girmeye bayılıyordu. Tam ışığın vurduğu yere yüzüyor, hep ışık halkasını izliyor, onun içinde kalıyordu.</p>

        <p>Yeşil sulara çenesine kadar gömülüp Şasa'nın çıkardığı uyku seslerini dinliyordu. Onu antilop postuna sarıp havuzun kenarına bırakıyor, başını çevirdiği anda görebileceği bir yere koyuyordu.</p>

        <p>Havuzun dibi çakıl doluydu. Onlardan bir avuç alıp kaldırdı, ışığa tuttu. Bundan büyük zevk aldı. Taşlar garip ve güzeldi. Damarlı agat'tı bunlar. Kırlangıç yumurtası boyunda, suyun cilalamasıyla düzleşmişlerdi. İçlerinde kırmızı ve mavi çizgiler parlıyordu. Ya da sarı, pembe, bordo gölgeler oluşuyordu. Siyah oniks'den kaplan gözüne kadar her renkte olanı vardı.</p>

        <p>«Hani'ye bir kolye yapayım. Şasa'dan ona bir teşekkür!»</p>

        <p>Taşların en güzellerini, biçimi en değişik olanlarını toplamaya başladı.</p>

        <p>«Kolyeye bir orta taşı bulmam gerek,» diye karar verdi, bir avuç daha çakıl alıp sıcak, yeşil sularda yıkadı, sonra güneş ışığında inceledi ve tam aradığını buldu.</p>

        <p>Renksiz bir taştı. Su gibi duruydu. Ama gün ışığını yakaladığı anda içinde tutsak bir gökkuşağı beliriyordu. Centaine o gün suda tembel bir saat geçirdi, taşı elinde evirip çevirdi, ışığın aldığı şekillere baktı, gözlerini taşın derinliklerine dikti, ışığın orada patlayıp dağılmasını seyretti. Fazla büyük değildi taş.</p>

        <p>Ama simetrikti. Çok yüzeyli bir kristaldi. Kolyenin orta taşı olarak üstüne yoktu.</p>

        <p>Hani'nin kolyesini büyük bir dikkatle planladı, Şasa meme emerken o saatlerce onunla uğraştı, çakılları sıraladı, bozup yeni baştan sıraladı, sonunda en çok hoşuna giden biçimi buldu.</p>

        <p>Ama yine de tam tatmin olmamıştı. Renksiz orta taşı o kadar parlaktı ki, öteki taşların hepsini mat ve silik gösteriyordu.</p>

        <p>Buna aldırmadan taşları ipe geçirmek üzere delmeye girişti ama bu noktada karşısına büyük sorunlar çıktı. Taşlardan bir ikisi yumuşaktı. Israrlı çabalar sonucu onları delmeyi başardı. Diğerleri ise gevrekti. Kolayca parçalanıyorlardı. Beri yandan bazıları çok fazla sertti. Özellikle o parlak kristal, en zorlu çabalara bile karşı koydu, düzinelerce kemik aleti kırıp hala beresiz kalakaldı.</p>

        <p>Centaine, Owa'dan yardım istedi. Owa onun ne yapmaya çalıştığını anlayınca çocuksu bir hevese kapıldı. Denemelere giriştiler, defalarca başarısızlığa uğradılar, sonunda sert taşları delmeksizin yandakilere yapıştırma yolunu buldular. Tutkal olarak akasya reçinesi kullanıyorlardı. Centaine kolyeyi biraraya getirmeye başladı, bu işi yaparken Owa’yı sıkıntıdan ve sabırsızlıktan patlattı Ellli boy ipliği ıskartaya çıkarmıştı.</p>

        <p>«Bu fazla kalın,» diyordu. Ya da, «Bu yeterince sağlam değil,» diye sızlanıyordu. Owa kendi silah ve alet yapımında da kusursuzluğa önem veren biri olduğundan, sorunları çok ciddiye almaktaydı.</p>

        <p>Sonunda Centaine kendi branda eteğinden bir şerit yırttı, onun ipliklerini sanseverya lifleriyle birlikte büküp kolyenin ipliğini yaptı. Bu seferki ikisini de tatmin edecek kadar ince ve sağlam olmuştu.</p>

        <p>Kolye sonunda bittiği zaman Owa’nın duyduğu mutluluk çocuk doğurmaktan geri kalmıyordu. Bu işi sanki baştan sona o düşünmüş, o planlamıştı. Ama ortaya çıkan esere Centaine bile hayranlık duydu.</p>

        <p>«Sandığımdan daha güzel duruyor,» dedi Owa'ya. Fransızca konuşuyor, kolyeyi kaldırıp ışığa tutarak taşlara tek tek bakıyordu. «Pek Mösyö Cartier'nin işi kadar iyi sayılmaz!» Babasının annesine düğün armağanı olarak verdiği, kendisinin de doğum günlerinde taktığı kolyeyi hatırlamıştı. «Ama bu yaban diyarında bir yaban kızının eseri olarak hiç de fena değil!»</p>

        <p>Sunma işini küçük bir tören haline getirdiler. Hani amber bir heykel gibi bağdaş kurup sırıttı, Centaine ona bu kadar iyi bir büyükanne olduğu için teşekkür etti, San'ların en iyi ebesi olduğu için şükranlarını sundu, ama armağanı ihtiyar kadının boynuna taktığında, kolye o ufacık, buruşuk vücuda biraz ağır geldi.</p>

        <p>Hani kolyeyi sevgiyle okşarken, «Hah, koca dede... sen o çakınla o kadar gurur duyuyorsun ama, bunun yanında o solda sıfır kalır!» dedi. «Bu gerçek bir armağan. Şuraya bak bir!</p>

        <p>Ayla yıldızlan boynumda taşıyorum!»</p>

        <p>Kolyeyi boynundan çıkarmayı reddetti. Göğüs kemiğinden aşağılara sarkıyor, elindeki değneğe dolanıp duruyordu. Mongongo meyvelerini toplamak için çömeldiğinde, ateş yakmaya eğildiğinde, bacaklarının arasından yerlere sallanmaktaydı. Gece uyurken bile onu omzunun üzerine atıp uyuyordu. Centaine kendi yatağından ona ne zaman baksa, kolyenin parıltısıyla karşılaşıyordu. O minik vücudu yere doğru çekiyormuş gibi bir hali vardı taşların.</p>

        <p>Centaine kolyeyle uğraşmayı bitirdikten sonra, doğum yorgunluğundan da artık kurtulmuş olduğundan, günler ona fazla uzun ve tekdüze gelmeye başladı. Çevredeki kayalar tutsak ediyordu sanki onları. Bir zindandı burası.</p>

        <p>Günlük hayatlarında fazla bir şey gerekmiyordu. Şasa annesinin kalçasında, ya da sırtında bağlı olarak uyuyor, onun düşmüş meyveleri toplamasına, yakacak dal derlemesine engel olmuyordu. Derken ay halleri de başladı, düzene girdi. Centaine depoladığı enerjiyi harcama yolları bulmak istedi.</p>

        <p>Apansız depresyonlara gömülüyor, Hani'nin masum çene çalışları bile sinirine dokunuyor, bebeğini alıp tek başına uzaklaşıyordu. Bebek uyurken onu kucağına yatırıyor, onunla Fransızca, ya da İngilizce konuşuyordu. Ona babasını anlattı. Sonra şatoyu, Bulut'u, Anna'yı, General Courtney'i anlattı. Yönsüz melankolisinin getirdiği tüm anıları aktardı ona. Bazen geceleri, uyuyamadığı zamanlar, yattığı yerde kendi kafasının içindeki müziği dinliyordu. Aida'nın ezgileri, Mort Homme köylülerinin savaş şarkıları tekrar tekrar geçmekteydi kafasından.</p>

        <p>Aylar böylece geçti, çölde iklimler, mevsimler birbirini izledi. Mongongo ağaçları çiçek açtı, yeniden meyve verdi. Derken bir gün Şasa dizleri ve elleri üzerinde doğruldu, çevresini ilk defa keşfetmek istedi. Ama Centaine'in ruhsal durumu mevsimlerden daha değişkendi. Şasa'dan ötürü duyduğu sevinç, yanındaki ihtiyarlara duyduğu sevgi, kendini bu vadide ömür boyu tutuklu hissetmenin getirdiği kara bunalımlarla sık sık yer değiştiriyordu.</p>

        <p>Yaşlı San'ların hayatlarına nasıl düzen verdiklerini görünce, «Onlar buraya ölmeye gelmiş!» dedi kendi kendine. «Ama ben ölmek istemiyorum... yaşamak istiyorum, yaşamak istiyorum!»</p>

        <p>Hani onu keskin gözlerle izliyordu. Vaktin geldiğini anladığı zaman Owa'ya, «Yarın Nam çocukla ikimiz vadiden çıkıyoruz,» dedi.</p>

        <p>«Neden, koca nine?» Owa şaşırmış gibiydi. Burada son derece mutluydu. Henüz gitmeyi hiç düşünmemişti.</p>

        <p>«Bize ilaç gerek. Değişik yiyecek gerek.»</p>

        <p>«Bunlar koruyucuların tünelinden geçmeye değmez.»</p>

        <p>«Şafak karanlığında, arılar uykuluyken geçer, akşam çok geç döneriz... hem koruyucular bizi kabul etti zaten.»</p>

        <p>Owa yine itiraz etmeye çalıştı ama Hani onun sözünü kesti. «Bu şart, koca dede. Erkeklerin anlayamayacağı bazı şeyler de vardır.»</p>

        <p>Tıpkı Hani'nin tahmin ettiği gibi, Centaine bu gezi konusunda büyük heyecan duydu. Kararlaştırdıkları saatten çok önce Hani'yi sarsarak uyandırdı. Arılar tünelinden sessizce süzüldüler. Şasa'yı sırtına sımsıkı bağlamıştı. Torbasını omzunda taşıyordu. Dar vadiden geçip çölün sınırsız boşluğuna çıktığında, kendini sınıftan kurtulmuş bir öğrenci gibi hissetti.</p>

        <p>Bu keyfi öğlene kadar sürdü. Hani ormandan geçerken boyuna neşeyle çene yarıştırıyordu. Bir yandan gerekli gördükleri kökleri buluyor, kazıyor, torbalarına atıyorlardı.</p>

        <p>Öğle sıcağı bastırınca bir akasya gölgesi buldular. Centaine bebeği emzirirken Hani gölgeye kıvrılıp kediler gibi uyudu. Şasa'nın karnı doyunca Centaine ağacın gövdesine yaslandı, o da uyuklamaya başladı.</p>

        <p>Nal sesleri, at homurtularıyla uyandı. Gözlerini açtı, hiç kıpırdamadı. Arkalarından esen rüzgar, ovaya inen zebra sürüsünün seslerini getirmekteydi. Bele kadar yükselen otlar arasında uyuyanları görememiş, sokulmuşlardı zebralar.</p>

        <p>En azından yüz hayvan vardı sürüde. Yavruların bacakları vücutlarına göre fazla uzundu. Henüz üstlerinde kesin desenler oluşmamıştı. Analarına yakın geziyor, dünyaya, korkulu gözleriyle bakmıyorlardı. Büyükler birbirini kovalarken adımları daha bir güvenliydi. Centaine onlara baktıkça Bulut'un taylık dönemini hatırladı. Soluk almaya korkarak onları keyifle seyretti. Daha da yaklaştılar. Uzansa, önünden geçen yavrulardan birine dokunabilecekti.</p>

        <p>Kendini anlaşılmaz bir biçimde duygulanmış hissetti. Karşısında genç bir erkek zebra, dişisiyle flört ediyor, burnunu onun kuyruk altına sürüyor, dişi namusuna dokunulmuş gibi çığlık atarak şahlanıp ön ayaklarıyla ona vurmaya çalışıyordu.</p>

        <p>Sonunda kısrak boyun eğdi, erkek onu koklarken hareketsiz durdu. Centaine kendi vücudunun bir beklentiyle kasıldığını hissetti. Hayvanlar karşısında birleştiğinde iki dizini birbirine hızla bastırdı.</p>

        <p>O gece sıcak su havuzunun yakınındaki yatağında, rüyasında Michael'ı gördü. Kuzey tarlasındaki ambardaydılar. Uyandığında büyük bir yalnızlık hissetti. Şasa'yı emzirirken bile bu duygusu dinmedi.</p>

        <p>Sıkıntısı devam ediyor, vadinin duvarları onu boğuyordu.</p>

        <p>Soluk alamıyormuş gibi hissediyordu kendini. Yine de Hani'yi ikinci bir geziye razı edebilmesi için aradan dört koca gün geçmesi gerekti.</p>

        <p>Dışarıya çıktıklarında Centaine yine zebra sürüsünü aradıysa da, bu sefer orman garip biçimde bomboştu. Karşılaştıkları yaban hayvanları sinirliydi. Onları ta uzaktan görünce bile irkiliyor, hemen kaçıyorlardı.</p>

        <p>«Bir şey var,» diye mırıldandı Hani öğlende dinlenirlerken.</p>

        <p>«Ne olduğunu bilmiyorum ama, hayvanlar do seziyor. Ben tedirgin oluyorum. İçeriye dönelim, Owa'yla konuşayım. O böyle şeyleri benden daha iyi anlar.»</p>

        <p>«Ah, Hani, daha gitmeyelim,» diye yalvardı Centaine. «Biraz daha kalalım. Kendimi öyle özgür hissediyorum ki!»</p>

        <p>Hani, «Burada olup bitenden hoşlanmıyorum,» diye direndi.</p>

        <p>«Arılar!» Centaine'e apansız ilham gelivermişti. «Karanlık olmadan tünelden geçemeyiz...» Hani homurdandı, kaşlarını çattı ama sonunda razı oldu.</p>

        <p>«Sen yine de büyük sözü dinle,» deyip duruyordu. «Burada bir terslik var. Kötü bir şey var...» Havayı kokladı. Öğle molasında ikisi de uyuyamadılar.</p>

        <p>Şasa meme emer emmez Hani onu aldı.</p>

        <p>«Nasıl da büyüyor!» diye fısıldadı. İri kara gözlerinde bir hüzün vardı. «Keşke onu büyümüş görebilseydim. Mopani ağacı gibi koskocaman, kuvvetli!»</p>

        <p>«Göreceksin, koca nine,» diye gülümsedi Centaine. «Onu büyümüş görecek kadar yaşayacaksın.»</p>

        <p>Hani onun gözlerine bakmadı. «Siz gideceksiniz. İkiniz de. Çok kalmadı. Bunu seziyorum. Kendi insanlarınıza gideceksiniz Gidince de, bu ihtiyar kadının hayatında başka hiçbir şey kalamayacak.»</p>

        <p>«Hayır, koca nine.» Centaine uzanıp onun elini tuttu. «Belki bir gün gitmek zorunda kalabiliriz. Ama yine sana döneceğiz. Bu konuda sana söz veriyorum.»</p>

        <p>Hani yavaşça elini ondan kurtardı, yüzüne bakmadan ayağa kalktı. «Sıcak geçti,» dedi.</p>

        <p>Dağa doğru ilerlediler. Ormandan ayrı ayrı, mesafeli geçiyor, birbirlerini ancak görebiliyorlardı. Yalnızca çalılar sıklaştığı zaman yaklaşıyorlardı birbirlerine. Centaine her zamanki gibi yine uyuyan bebeğiyle konuşmaktaydı. Fransızca konuşuyor, onun kulağını o dilin sesine alıştırmaya çalışıyor, bir yandan da kendi egzersiz yapmış oluyordu.</p>

        <p>Yamaç eteklerine vardıklarında Centaine yerde taze zebra izleri gördü. Derin oyulmuş izlerdi. Hemen önündeki yumuşak topraktaydı. Hani'nin eğitimiyle keskin bir gözlem yeteneği edinmişti artık. Owa da ona izleri kolayca okuyup yorumlamasını öğretmişti. Bu izlerde onu şaşırtan bir şey vardı. Yanyana gidiyorlardı. Sanki bu izi bırakan hayvanlar yanyana, yular yulara tutturulmuştu. Şasa'yı öbür kalçasına aldı, izleri, daha yakından incelemek üzere döndü.</p>

        <p>Çocuğu korkutan bir şaşkınlıkla irkildi, çocuk bir çığlık attı. Centaine duyduğu şoktan felç olmuştu. İzlere bakıyor, ne görmekte olduğunu henüz bilinçlendiremiyordu. Derken anladı ve sendeledi. Yaban hayvanlarının telaş nedeni böylece belli oluyor, Hani'nin tehlike önsezileri de aydınlanıyordu. Titremeye başladı. Aynı anda içi sevinçle doldu. Zihni karmakarışık, heyecan içindeydi.</p>

        <p>«Şasa,» diye fısıldadı. «Bunlar zebra izi değil.» Bu izlerin uçlarında hilal biçiminde çelik yeri vardı. «Atlılar, Şasa. Nallı atlara binen uygar adamlar!» İnanılmaz bir şeydi bu! Burada, çölün ortasında!</p>

        <p>İçgüdüsel bir hareketle eli şalına uçtu. Şalın önü açılmış, bir göğsü dışarı fırlamıştı. Hemen örtündü, çevresine korku dolu gözlerle bakındı. San'ların yanında çıplaklığı doğal kabul etmeye başlamıştı o da. Oysa şimdi eteğinin oyluklarında iyice kısaldığını farketti, utandı.</p>

        <p>İzler sanki onu işaret eden suçlayıcı parmaklarmış gibi uzaklaştı onlardan.</p>

        <p>«İnsan... uygar bir insan,» diye tekrarladı. Birden Michael’ın hayali gözlerinin önünde belirdi. Tekrar ilerledi, izin başına çömeldi, dikkatle baktı. Elini uzatıp dokunmaya cesareti yoktu. Belki seraptı, dokununca kaybolurdu...</p>

        <p>Çok yeni izlerdi.</p>

        <p>«Bir saatlik, Şasa. Buradan bir saat önce geçmişler. Daha eski olamaz.»</p>

        <p>Atlılar atlarını tutmuş, yürüyerek geçmişlerdi. Hızları saatte beş milden fazla değildi.</p>

        <p>«Şu arıda beş millik yolda uygar bir insan var, Şasa.»</p>

        <p>Ayağa fırladı, elli adım kadar koştu, tekrar durup çömeldi. Eskiden olsa dünyada göremezdi bunu. Owa’nın dersleri sayesinde böyle ustalaşmıştı. Gözleri o yabancı madeni ışığı hemen farketti. Baş parmak tırnağından büyük değildi. Bir kuru ot kümesinin üzerine düşmüştü.</p>

        <p>Eğilip aldı, avucuna koydu. Bir pirinç düğmeydi. Askeri amblemli bir düğme. Deliğinde kopmuş ipliği hala sallanıyordu.</p>

        <p>Centaine ona paha biçilmez bir mücevhere bakar gibi baktı. Üzerinde tek boynuzlu bir atla bir antilop vardı. Alttaki şeritte bir slogan yazılıydı.</p>

        <p>«Ex Unitcte Vires,» diye yüksek sesle okudu. Aynı düğmeleri General Sean Courtney'in üniformasında da görmüştü ama onunkiler pırıl pırıl cilalıydı. «Birliğin Kuvvetinden.» Güney Afrika Birliği askeri üniforması.</p>

        <p>«Bir asker, Şasa! General Courtney'in adamlarından biri!»</p>

        <p>O sırada uzaktan bir ıslık duyuldu. Hani çağırıyordu. Centaine fırladı, kararsız duraladı. İçinden olanca hızıyla askerlerin peşinden koşmak geliyordu. Onlara yalvarmak, kendisini tekrar uygarlığa götürmelerini istemek geliyordu. Hani tekrar ıslık çalınca dönüp baktı.</p>

        <p>San'ların tüm yabancılardan ne kadar korktuklarını biliyordu. İki ihtiyar ona sık sık çeşitli eziyet ve işkence hikayeleri anlatmışlardı. «Hani bu izleri görmemeli.»</p>

        <p>Elini gözlerine siper yaptı, izlerin gittiği tarafa özlemle baktı. Mopani ağaçlarının arasında hiçbir kıpırtı yoktu. «Bizim onları izlememize engel olmaya çalışacak, Şasa. O da, Owa da bizi durdurmak için ellerinden geleni yapacaklar. Nasıl bırakabiliriz ihtiyarlarımızı? Ama bizimle de gelemezler. Büyük tehlikelerle karşılaşırlar o zaman...» Bir türlü karar veremiyordu. «Bu fırsatı kaçırmak da olmaz. Belki de tek...»</p>

        <p>Hani bir ıslık daha çaldı. Bu sefer daha yakından geldi.</p>

        <p>Centaine onun ufak tefek cüssesini ağaçlar arasında gördü.</p>

        <p>Yaklaşıyordu. Avucu bir suçluluk duygusuyla pirinç düğmenin üzerine kapandı, onu gizlice torbasına attı.</p>

        <p>«Hani izleri görmemeli,» diye tekrarladı, çabucak yukardaki kayalara baktı, döndüğünde bu yeri bulmak üzere ezberledi, sonra dönüp yaşlı kadını karşılamak üzere koştu, onu döndürdü, gizli vadiye yürüttü.</p>

        <p>O gece her zamanki kamp işlerini yaparlarken Centaine heyecanını zor sakladı. Hani'nin sorularına dalgın cevaplar verdi durdu. Yemeklerini yediler. Afrika'nın acele bastıran karanlığı gelir gelmez Centaine hemen uyumak istiyormuş gibi yatağına çekildi, postu çekip bebeği de, kendisini de örttü. Hareketsiz yatıyor, soluğunu ayarlamaya çalışıyordu ama, karar vermeye çalışırken yine de kaygılıydı.</p>

        <p>Atlıların kim olduğunu anlama olanağı yoktu. San'ların hayatını tehlikeye sürüklememeye de kararlıydı. Buna karşılık, kendisi o izleri sürmek zorundaydı. O izler onun tek kurtuluş umuduydu. Kendi dünyasına ancak böyle dönebilirdi. Kendisini de, çocuğunu da, sonunda katı vahşiler haline getirecek olan bu yaşamdan ancak böyle kurtulabilirdi.</p>

        <p>«Kendimize bir şans tanımak zorundayız. Hani ile Owa gittiğimizi anlamadan atlılara yetişmemiz gerek. O zaman bizi izleyemezler, tehlikeyle de karşılaşmazlar. Ay doğar doğmaz gideriz, bebeğim.»</p>

        <p>Hiç kıpırdamadan yatıyor, uyuyormuş gibi yapıyordu. Sonunda ay yukardaki aralıkta belirdi. Centaine sessizce kalktı, Şasa uykusunda mırıldandı ama Centaine onu da, torbayı da alıp patikaya doğru süzüldü.</p>

        <p>Ortadaki tepenin kenarında durup arkasına baktı. Ateş sönmüş gibiydi. İhtiyarların kulübesi üzerinde ay ışıkları oynaşıyordu. Owa gölgeler arasındaydı. Ufacık bir gölgeydi. Hani ay ışığının altında yatıyordu.</p>

        <p>Amber teni bu yumuşak ışıkta pırıl pırıldı. Omzuna yasladığı yüzü Centaine'e dönüktü. İfadesi umutsuz gibiydi. Korkunç bir hüzün yansıtıyordu. Uyandığında o duyguları tadacağını zaten biliyordu Centaine. Boynunda ağır gerdanlığı ışıldamaktaydı.</p>

        <p>«Allahaısmarladık, koca nine,» diye fısıldadı Centaine, »Bize sunduğun insanlıktan, iyilikten ötürü sana teşekkür ederiz. Seni her zaman seveceğim. Bizi affet, küçük Hani... ama gitmemiz gerek.»</p>

        <p>Tepenin köşesini dönüp kamptan ayrılırken kendini iyice çelikleştirmesi gerekti. Son hızla arılar tüneline yöneldi. Gözlerindeki yaşlar ay ışığını bulandırıyor, dudaklarının köşelerinden akarken deniz suyu gibi tuzlu tuzlu geliyordu.</p>

        <p>Karanlıkta sezgileriyle ilerledi. Geçit bal kokuyordu. Durup arkada ayak sesi var mı diye dinledi, ama duyabildiği tek ses dışardan gelen çakal sesleri oldu. Tekrar yürümeye başladı.</p>

        <p>Ovaya vardığında Şasa kalçasında sızlandı, kıpırdadı. Centaine hiç durmaksızın askıyı ayarladı, çocuğun memeye ulaşabilmesini sağladı. Ormanın içinde hızlı adımlarla ilerlerken bir yandan konuşuyordu.</p>

        <p>«Korkma, bebeğim. Karanlıkta ilk defa yalnızız ama, sen korkma yine de. Atlılar biraz ilerde kamp kurmuş olacaklar.</p>

        <p>Gün doğmadan yetişiriz onlara. Hani'yle Owa uyanmadan. Gölgelere bakma, hayaller kurma, Şasa...» Durmadan, alçak sesle konuşup duruyor, bu yolla kendi cesaretini de arttırmaya çalışıyordu. Gecenin içi esrarengiz bir dehşetle doluydu. İki ihtiyara ne kadar bağlanmış olduğunu o zamana kadar hiç farketmemişti.</p>

        <p>«Şimdiye kadar izi bulmuş olmamız gerekirdi, Şasa.» Centaine kararsız duraladı, çevresine bakındı. Ay ışığında her şey farklı görünüyordu. «Onu kaybettik herhalde.»</p>

        <p>Geri döndü. Heyecanla koşuyordu. «Bu kayaların başındaydı, eminim.» Birden rahatladı. «İşte, burada. Demin geçerken ay ışığı ters geldiğinden göremedim.» Nal izleri bu sefer çok belirgindi. Owa ne kadar da çok şey öğretmişti ona! İzler öyle apaçıktı ki, koşarak ilerleyebiliyordu.</p>

        <p>Atlılar izlerini saklamak için bir çaba göstermemişlerdi.</p>

        <p>Rüzgar da yoktu ki izleri silsin. Adamlar rahat rahat yürüyerek ilerlemişlerdi. İyi tanıdıkları av yollarıydı buraları besbelli. Bir ara Centaine bir tanesinin attan indiği, biraz ileriye yürüdüğü yeri bile farketti.</p>

        <p>Adamın çizme giydiğini anlayınca sevinci sonsuz oldu. Süvari çizmesiydi bunlar. Orta boy topukları vardı. Ayın bulanık ışığında bile Centaine adım uzunluklarını ölçebiliyordu. Uzun boylu bir adamdı. Dar, büyük ayakları vardı. Güvenli adımlar atıyordu. Bu durum tüm umutlarını onaylar gibiydi.</p>

        <p>«Bizi bekleyin,» diye fısıldadı. «Lütfen, bayım, Şasa'yla benim yetişmemizi bekleyin.»</p>

        <p>Hızla mesafe kazanıyordu. «Kamp ateşini aramalıyız. Şasa. Herhalde çok uzağa sapmadan...» Birden sustu. «O ne! Neydi o, Şasa? Gördün mü sen?»</p>

        <p>Ormana doğru baktı.</p>

        <p>«Bir şey gördüğümden eminim.» Çevresine bakındı. «Ama gitti anık.» Şasa'yı öbür kalçasına aldı.</p>

        <p>«Ne kadar da ağırlaşıyorsun! Ama ziyanı yok. yakında yetişiriz onlara.» Tekrar yürümeye başladı. Ağaçlar seyreldi, Centaine kendini geniş bir çayırın kenarında buldu. Ay ışığı kısa otlar üzerinde parlıyordu.</p>

        <p>Açık araziyi hevesle taradı, her gölgeye ayrı ayrı dikkat etti, bir ateş, bir atlar topluluğu görmeye savaştı. Ya da yere uzanmış yatan adamlar! Ama gördüğü gölgeler hep ağaç gövdesi, karınca tümseği gibi şeylerdi. İlerde bir hayvan sürüsü otluyordu.</p>

        <p>«Üzülme, Şasa.» Hayal kırıklığı yüzünden fazla yüksek sesle konuşmuştu. «Eminim ki kamplarını ağaçların arasında kurmuşlardır.»</p>

        <p>Uzaktaki hayvanlar birden bir koşu koparıp ağaçların arasına daldılar. Peşlerinde bir toz bulutu kaldı yalnızca.</p>

        <p>«Neydi onları korkutan, Şasa? Rüzgar bizden yana. Bizim kokumuzu almış olamazlar.» Sürünün ayak sesleri uzaklaştı.</p>

        <p>«Onları bir şey kovaladı!»</p>

        <p>Çevresine dikkatle bakındı. «Hayal görüyorum herhalde. Olmayan şeyleri var sanıyorum. Gölgelerden korkmak doğru olmaz.» Centaine sert adımlarla tekrar yola koyuldu ama, biraz gidince korkuyla durakladı.</p>

        <p>«Duydun mu, Şasa? Bizi bir şey izliyor. Adımlarını duydum.</p>

        <p>Şimdi kesildi. Bize bakıyor, hissediyorum.»</p>

        <p>Ay o anda bir buluta girdi, ortalık karardı.</p>

        <p>«Ay şimdi yine çıkacak.» Centaine bebeği öyle sıkı kucakladı ki, yavrucak itiraz edercesine sızlandı. «Üzgünüm bebe ğim.» Kolunu gevşetti, yürümeye koyuldu.</p>

        <p>«Keşke gelmeseydik... yo, bu doğru değil. Gelmek zorundaydık. Cesur olmalıyız, Şasa. İzi ay ışığı olmadan süremeyiz.»</p>

        <p>Dinlenmek üzere oturdu, gökyüzüne baktı. Az sonra ay ince bir bulutun ardından ortaya çıktı, platin ışığını bir kere daha saçtı.</p>

        <p>«Şasa!» Centaine'in sesi tiz bir çığlık halinde yükseldi.</p>

        <p>Bir şey vardı ilerde. İri, solgun renkli, at kadar kocaman bir şey. Ama hareketi kötü, sinsi, ata benzemeyen bir hareketti. Centaine bağırınca oda alçaldı, otların arasına sindi.</p>

        <p>Centaine ayağa fırlayıp ağaçlara doğru koştu, daha varamadan ay tekrar buluta girdi. Centaine karanlıkta yüzükoyun kapaklandı. Şasa göğsünde avaz avaz bağırdı.</p>

        <p>«Lütfen sus, bebeğim.» Centaine onu kucakladı ama çocuk onun korkusunu hissedip daha fazla bağırdı. «Yapma, Şasa. Peşimize düşüreceksin.»</p>

        <p>Deli gibi titriyordu. İri, solgun yaratık orada, karanlıklardaydı. Çok kötü bir yaratıktı. Biliyordu Centaine onun ne olduğunu. Daha önce de görmüştü.</p>

        <p>Yere yamyassı uzandı, Şasa'yı kendi vücuduyla örtmeye çalıştı. Bir ses geldi. Kasırga sesi gibi bir ses... hem geceyi, hem Centaine'in kafasının içini doldurdu... ta ruhuna doldu. O sesi de daha önce duymuştu. Ama bu kadar yakından değil!</p>

        <p>«Ah, Ulu Tanrım!» diye fısıldadı. Bu ses basbayağı aslan kükremesiydi. Afrika ormanlarının en korkulu sesiydi.</p>

        <p>Ay tekrar buluttan çıktı, Centaine aslanı gördü. Elli adım ilerde, tam karşısında duruyordu. Koskocamandı. Yelesi kabarmıştı. Yassı kafasının çevresinde tavus kuyruğu gibi dikiliyordu.</p>

        <p>Kuyruğu bir sağa, bir sola savrulmaktaydı. Boynunu uzatıp omuzlarını büktü, çenesini açtı, dişleri ay ışığında hançerler gibi parıldadı, hayvan tekrar kükredi.</p>

        <p>Afrika'nın tüm vahşiliği ve zalimliği o seste depolanmıştı. Avcıların bu konuda yazdıklarını çok okumuştu ama, yine de gerçekle karşılaşmaya hiç hazır değildi. Ses sanki onun göğsünü eziyor, ciğerlerini kavrıyordu. Barsakları, böbrekleri faaliyete geçiyordu. Kendini kontrol edebilmek için çaba göstermesi gerekti. Şasa kucağında bağırınca Centaine o korku felcinden sıyrıldı.</p>

        <p>Aslan yaşlı ve erkekti. Dişleri, pençeleri aşınmıştı. Postu yara içindeydi. Omuzları kelleşmişti bile. Daha genç bir erkek aslanla yaptığı savaşta bir gözünü kaybetmişti. Bir pençe darbesi oyup fırlatmıştı o gözü yerinden.</p>

        <p>Hastaydı, açtı. Sıskalıktan kaburgaları gözüküyordu. Dört gün önce açlıktan bir kirpiye saldırmıştı. Zehirli dikenlerden bir düzine kadarı boynuna, yanaklarına batmıştı. Şimdi o yara yerleri iltihaplanıyordu. Yaşlıydı, zayıftı, güvensizdi. İnsan kokusundan ürküyordu. Atavistik anıları olsun, kendi uzun tecrübeleri olsun, bu yaratıktan uzak durmasını öğütlüyordu ona.</p>

        <p>Kükremeleri sinirinden, güvensizliğindendi. Eskiden olsa, açken bile sessizce, hızla yaklaşmayı başarırdı. Çenesi gerçi şimdi bile bir kafatasını, bir oyluk kemiğini ısıracak güce sahipti.</p>

        <p>Bir pençede şimdi bile insan denen yaratığın omurgasını dağıtabilirdi. Ama geri duruyordu. Avının çevresinde dolaşıyor, vakit geçiriyordu. Ay olmasa belki daha atak davranırdı. Ya da daha önce insan eti yemiş olsa, bu kadar çekinmezdi. Ah, boynundaki dikenlerden canı bu kadar yanmasaydı! Centaine ayağa fırladı. İçgüdüseldi bir hareketti. Mort Homme'da kedilerle fareleri çok seyretmişliği vardı. Normal tepki, kaçmak, kovalayan için de saldırmaktı. Kaçtığı anda hayvanın daha çabuk üzerine geleceğini bilmiyor değildi.</p>

        <p>Bağırdı, değneğinin sivri ucunu kaldırıp ayarladı, dosdoğru aslanın üzerine koştu. Hayvan döndü, otların arasında elli adım kadar kaçtı, durdu, başını çevirip ona baktı, kuyruğunu salladı umutsuzlukla homurdandı.</p>

        <p>Centaine de karşıdan ona bakıyordu. Bir koltuğunda Şasa, bir elinde mızrağı, adım adım geriledi. Omzunun üzerinden geriye baktı. En yakın mopani ağacı, ormanın dışındaydı. Dimdik, sağlam bir ağaçtı. Dalların başladığı çatal, yerden epey yukardaydı. Ama ağaç çok uzaktı.</p>

        <p>«Koşmamız gerek, Şasa!» diye fısıldadı. Sesi titriyordu. «Yavaş ol, yavaş ol şimdi.» Terler iki gözünün arasından burnuna süzülüyor, kendisi buz gibi bir korkuyla titriyordu.</p>

        <p>Aslan ormana doğru bir daire çizerek ilerledi. Başını çok aşağıda tutuyordu. Kulakları kıpır kıpırdı. Tek gözü bıçak gibi parlıyordu.</p>

        <p>«Ağaca varmalıyız, Şasa.» Yavrucak kalçasında debelendi, tekmeler attı. Hayvan durdu. Centaine onun çevreyi kokladığını kulaklarıyla duyuyordu.</p>

        <p>«Ah, Tanrım, ne kadar da kocaman!» Ayağı takıldı. Neredeyse düşünüyordu. Aslan ileri atıldı, ağzından korkunç sesler çıkarmaya başladı. Sanki bir lokomotifti. Centaine haykırdı, mızrağını salladı.</p>

        <p>Aslan durdu ama bu sefer geri çekilmedi. Koca kafasını eğdi, kuyruğunu salladı, Centaine gerilemeye başlayınca o da ilerledi, toprağa doğru alçalıp pusulandı.</p>

        <p>«Ağaca, Şasa! Ağaca varmamız şart!»</p>

        <p>Aslan tekrar daireler çizmeye başladı, Centaine başını kaldırıp aya baktı. Kuzeyden yaklaşan bir kara bulut daha vardı.</p>

        <p>«Lütfen ayı örtme!» diye yalvardı boğuk bir sesle. Hayatlarının o ölgün ışığa ne kadar bağlı olduğunu anlıyordu. Koca kedi karanlıkta hemen cesaretlenecekti. Şimdi bile çizdiği daireler giderek daralmakta, yaklaşmaktaydı. Hala tedbirli davranıyordu ama, belki de Centaine'in ne kadar umutsuz durumda olduğunu artık anlamaya başlıyordu. Ölüm saldırısına birkaç saniye kalmıştı.</p>

        <p>Sırtına bir şey çarptı. Centaine bağırdı, düşecek gibi oldu, sonra anladı. Gerileye gerileye mopani ağacına varmıştı. Düşmemek için koca gövdeye sarıldı. Bacakları artık onu taşımıyordu.</p>

        <p>Titreye titreye omuz torbasını kaydırdı, devekuşu yumurtasından şişeleri çıkarıp yere koydu. Sonra Şasa'yı torbaya soktu. Bir tek başı dışarda kalmıştı çocuğun. Torbayı sırtına vurdu. Şasa öfkeyle bağırmaktan kıpkırmızı kesilmişti.</p>

        <p>«Kes sesini, lütfen, kes sesini...» Mızrak diye kullandığı değneği tekrar kaptı, ip kuşağına kılıç gibi soktu. Başının yukarısındaki ilk dalı yakalamak üzere sıçradı, yakaladı, ayakları sallanırken kavrayışını sağlamlaştırmaya çalıştı. Yapabileceğine asla inanmazdı ama, umutsuzluk bilmediği gizli güçlerini harekete geçiriyordu. Kendini yükleriyle birlikte yukarıya çekti, dalın üzerinde emekledi.</p>

        <p>Yerden yalnızca bir buçuk metre yukardaydı. Aslan korkunç biçimde homurdanarak ileriye doğru atıldı. Centaine dalın üzerinde ayağa kalktı, daha yukarda bir tutamak aradı. Ağacın kabukları sertti. Yerden sekiz metre yukarıya vardığında avuçları, tabanları kan içinde kalmıştı.</p>

        <p>Aslan o kanın kokusunu aldı, açlığı depreşti, deliye döndü. Ağacın çevresinde kükreyerek dolanıyor, Centaine'in bıraktığı devekuşu yumurtalarını kokluyor, sonra tekrar kükrüyordu.</p>

        <p>«Güvendeyiz, Şasa,» diye hıçkırdı Centaine. Yüksek bir dalın başladığı yere çömelmiş, çocuğu kucağında tutuyor, dalların arasından yaşlı aslanın geniş sırtına bakıyordu. Biraz daha net görebildiğini farketti. Doğu ufku ilk ışıklarla ağarmaya yüz tutmuştu. Hayvanın kızıla çalan postunu, daha koyu renk yelesini iyice görebiliyordu.</p>

        <p>«Owa bunlara kızıl şeytanlar derdi,» diye hatırladı, Şasa'yı kucakladı, çığlıklarını önlemeye çalıştı. «Ne zaman ağarır ortalık?» Doğuya doğru baktı, bakır rengi ışıkları gördü.</p>

        <p>«Yakında gündüz olacak, Şasa,» dedi oğluna. «O zaman hayvan da gidecek.»</p>

        <p>Aşağıda aslan arka ayakları üzerine kalktı, ağacın gövdesine dayanıp dosdoğru ona baktı.</p>

        <p>«Tek göz... bir tek gözü var.» Kara, yaralı göz yuvası, öteki gözü daha da kudurgan gösteriyordu. Centaine titredi.</p>

        <p>Aslan ağacın gövdesini iki ön pençesiyle tırmaladı, bir kere daha korkunç biçimde kükredi. Ağaçtan kabuklar koptu, içinden özsuyu sızmaya başladı.</p>

        <p>«Git buradan!» diye bağırdı Centaine. Aslan ağırlığını arka ayakları üzerinde toplayıp sıçradı, dört pençesiyle tutundu.</p>

        <p>«Yo! Git buradan!»</p>

        <p>Michael da söylemişti, Levaillant'ın kitabında da okumuştu... aslanlar ağaca tırmanmazlardı. Ama bu koca kedi çıkmıştı işte. İlk çatalın üzerinde bir kere daha ayağa kalktı, kendini dengeledi, yukarıya baktı.</p>

        <p>«Şasa!» Aslanın sonunda onu yakalayacağını anlamıştı.</p>

        <p>Ağaca tırmanması yalnızca o anı geciktirmeye yaramıştı, o kadar. «Seni kurtarmamız gerek, Şasa!»</p>

        <p>Doğruldu, çatalın üzerinde durdu, yan dala tutundu.</p>

        <p>«İşte!» Başının yukarısında kırık bir dal vardı. Dibi genişti. Raf gibiydi. Tüm gücünü kullanarak çocuğun bulunduğu torbayı kaldırıp oraya koydu, kayışını da dala doladı.</p>

        <p>«Allahaısmarladık, sevgilim,» diye soludu. «Belki Hani bulur seni.»</p>

        <p>Şasa debeleniyor, tekmeler atıyordu. Torba kıpırdadı, büküldü. Centaine tekrar alt çatala oturdu, sopasını eline alıp hazırlandı.</p>

        <p>«Rahat dur, bebeğim, rahat dur.» Başını kaldırıp ona bakmadı. Gözleri aşağıdaki aslandaydı. «Sessiz olursan belki seni görmez. Karnı doyunca gider.»</p>

        <p>Aslan ön pençelerini uzattı, dalın üzerinde dengelendi, tekrar kükredi. Kokusu da geliyordu artık. İltihaplı yaraların, kirli soluğun kokusu. Hayvan bir kere daha yukarıya sıçradı.</p>

        <p>Pençeleri ağacın kabuğunu yırtarken gövdeye sarılıyordu.</p>

        <p>Birkaç kere zıpladı. Başını arkaya atmış, tek sarı gözünü Centaine'e dikmişti. O korkunç ses patlamalarıyla, kocaman pembe ağzını açarak, dosdoğru ona geliyordu.</p>

        <p>Centaine haykırdı, mızrağını olanca gücüyle savurdu. Sivri ucun hayvanın boğazının arka tarafındaki pembe iç deriye saplandığını hissetti, fışkıran kırmızı kanları gördü, sonra aslan çenesini kapadı, yelesini sallayarak sopayı Centaine'in elinden sıyırıp aldı, aşağıya attı.</p>

        <p>Çenesinden kanlar damlayarak, her kükreyişinde ağzından pembe balonlar çıkararak koca pençelerinden bir tekini uzattı.</p>

        <p>Centaine iki ayağını yukarıya çekti ama yeterince hızlı davranamamıştı. Sarı pençenin insan parmağı kadar uzun bir tırnağı, bileğinin biraz yukarısında etine saplandı, hızla aşağıya çekildiğini hissetti.</p>

        <p>Çataldan düşerken iki kolunu kaldırdı, yan dala sarıldı, olanca gücüyle tutundu. Aslan bacağını çektiğinde uzun süre tutunması güçtü. Dizindeki eklem kıkırdağının çatırdadığını duydu, omurgasına bir ağrı girdi, beyninin içine yayıldı.</p>

        <p>Aslanın pençesinin kendi eti içinde kıpırdadığını hissediyordu. Kolları gevşemeye başlamıştı. Santim santim kayıyordu ağaçtan.</p>

        <p>«Bebeğime sen bak!» diye bağırdı. «Lütfen, Tanrım, koru bebeğimi!»</p>

        <p style="text-align: center;"><b>***</b></p>
      </div>
    </div>
  </div>
</body>
</html>
