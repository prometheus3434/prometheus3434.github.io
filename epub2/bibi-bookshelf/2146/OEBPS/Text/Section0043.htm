<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Centaine bağırarak uyandı. Korkunç bir rüya görmüştü. Karmaşık bir şeydi ama çok asap bozucuydu... Michael'ı görmüştü yine. Uçağın yanan gövdesi içinde değil, Bulut'un sırtında görmüştü onu. Michael'ın vücudu hala yanıklardan siyah, saçları meşale gibi alev alevdi. Altında Bulut şarapnellerden yaralıydı. Kar gibi sağrısında kıpkırmızı kanlar vardı. Koşarken barsakları yarık karnından sarkıyordu.</p>

        <p>«İşte benim yıldızım, Centaine!» diye parmağıyla gösteriyordu Michael. «Neden onu izlemiyorsun?»</p>

        <p>Sonra Michael arkasına bakmadan dört nala kumullara, güneye doğru uzaklaşıyordu. Centaine onun arkasından, «Dur, Michael, beni bekle!» diye haykırıyordu.</p>

        <p>Yumuşak eller onu sarsarak uyandırdığında hala bağırmaktaydı.</p>

        <p>«Sakin ol, Nam çocuk,» diye fısıldadı Hani. «Kafan uyku şeytanlarıyla dolu... ama bak, gittiler artık!»</p>

        <p>Centaine hala hıçkırıyor, titriyordu. Yaşlı kadın onun yanına uzandı, kürk şalını ikisinin üstüne örttü, onun saçlarını okşadı. Bir süre sonra Centaine sakinleşti. Yaşlı kadının vücudundan duman, hayvansal yağ ve ot kokuları geliyordu. Ama kötü kokular değildi bunlar. Sıcaklığı Centaine'i rahatlatıyordu. Bir süre sonra tekrar uyudu. Bu sefer kabus da görmedi.</p>

        <p>Hani uyumadı. Yaşlıların uyku ihtiyacı gençler kadar fazla değildi. Ama kendini huzur içinde hissediyordu. Bir başka insanla vücut teması, uzun aylar boyunca özlediği bir şeydi. Bunun ne kadar önemli olduğunu çocukluğundan biliyordu. San' lar küçükken annelerinin vücuduna kayışla bağlanarak taşınır sonra da ömrü boyunca klanının diğer üyeleriyle yakın fiziksel temas içinde yaşardı. Klanın bir sözü vardı «Sürüden ayrılan zebrayı aslan kolay parçalar,» derlerdi. Klan pek sıkı örülmüş bir birimdi.</p>

        <p>Bunları düşününce yaşlı kadın tekrar hüzünlendi. Kendi halkından ayrılmak göğsünde taş gibi bir ağırlık hissetmesine yol açtı. Owa'yla Hani'nin klanı ondokuz kişilikti. Üç oğulları, onların karıları, onbir de torunları vardı. Torunların en küçüğü henüz memeden kesilmemişti. En büyüğü ise, Hani'nin çok sevdiği bir kızdı. Klana hastalık geldiğinde ilk adetini daha yeni görmüştü.</p>

        <p>Gerek o klanın, gerekse San'ların hatırladığı hastalıkların hepsinden beter bir şeydi bu. Hani hala anlayamıyor, kabul edemiyordu. Önce boğaz ağrısı olarak başlıyor, sonra ağır ateş yapıyordu. İnsanın derisi, dokununca el yakacak kadar kızıyor, susuzluğu Kalahari'yi solda sıfır bırakıyordu. San'lar oraya «Koca Kuru» derlerdi En küçükler bu dönemde ölmüşlerdi. İlk belirtilerden bir iki gün sonra yaşlılar hastalıktan öyle bitkin duruma geldiler ki çocukları gömemediler, zavallı küçük vücutlar sıcaktan koktu.</p>

        <p>Sonra ateş düşünce kurtulduklarını sandılar. Bebekleri gömdüler. Ama onların ruhu için dansedemeyecek, öteki dünyaya onları yolcu etmek için şarkı söyleyemeyecek kadar dermansızdılar.</p>

        <p>Zaten de kurtulmuş değillerdi. Hastalık biçim değiştirmişti. Bir ateş daha geldi, aynı zamanda ciğerleri suyla doldu, boğulurcasına öksürerek öldüler.</p>

        <p>Hepsi öldüler. Bir tek Hani ile Owa dışında. Onlar bile ölüme öyle yakındılar ki, birkaç gün boyunca başlarına gelen felaketin büyüklüğünü anlayamadılar. İki ihtiyar yeterince iyileştikten sonra klanları için dansettiler, Hani bir daha kucağına alamayacağı, masal anlatamayacağı bebekler için ağladı.</p>

        <p>Sonra oturup bu felaketin nedenini ve anlamını düşündüler. Gece kamp ateşinin başında hep bunu tartıştılar, derinden derine acı çektiler. Sonunda bir gece Owa konuştu: «Yolculuk yapacak kadar güçlendiğimiz zaman... ne kadar korkunç bir yolculuk olduğunu sen de bilirsin ama... biz yine kalkıp Tüm Hayat Yeri'ne gitmeliyiz, Hani. Bu olan bitenin anlamını ancak orada anlayabilir, bizi böyle cezalandıran öfkeli ruhları nasıl yumuşatabileceğimiz! ancak orada öğrenebiliriz.»</p>

        <p>Hani kollarında tuttuğu genç, yavru vermeye hazır hayatın sıcaklığını o anda bir kere daha hissetti, üzüntüsü biraz geçer gibi oldu, vücuduna yeni baştan analık duygusu doldu. O kötü hastalık bu duyguyu bile köreltmişti.</p>

        <p>«Belki de hac yoluna koyulduk diye kızgın ruhlar şimdiden insafa geldi,» diye düşündü. «Belki bu yaşlı kadın ölmeden önce bir kere daha yeni bir bebeğin doğum çığlığını duyacak!»</p>

        <p>Şafak sökerken Hani kemerinden sarkan boynuzlardan birini çekip kapağını açtı, içindeki kokulu melhemden Centaine'in yanaklarına, burnuna, dudaklarına sürdü, sonra kollarındaki ve bacaklarındaki çürükleri ilaçladı. Çalışırken bir yandan da durmadan bir şeyler söylüyordu. Sonra Centaine'e dikkatle ölçülmüş bir miktar su verdi. Centaine suyu ağzında tutup ender bir şarapmış gibi tadını çıkarmaya uğraşırken iki San aya ğa kalktılar, yüzlerini kuzeye çevirip o ritmik adımlarıyla kumsal üzerinde bir kere daha yola koyuldular.</p>

        <p>Centaine de telaşla ayağa fırladı, yalvarıp soluk ziyan etmeksizin sopasını kaptı, branda örtüsünü başına örttü, onların peşinden yola koyuldu.</p>

        <p>Suyun ve yiyeceğin kendisine nasıl güç verdiğini ilk milde anladı. Önündeki iki beneği gözden kaybetmemeyi başarıyordu. Hani yürürken bir yandan sopasıyla kumları tarıyor, midye bulunca adımını aksatmadan Owa'ya uzatıyor, sonra bir tane de kendine buluyor, bir yandan ilerlerken suyunu içip etini yiyordu Centaine de sopasının bir ucunu sivriltti, onu taklit etti.</p>

        <p>Başlangıçta pek bir şey bulmayı başaramadı. Sonunda anladı.</p>

        <p>Midyeler kum altındaki ceplerdeydi. Hani onların yerini her nasılsa anlıyordu. Rastgele taramanın yararı yoktu. Bundan sonra ancak Hani'nin işaret ettiği yerleri kazmaya başladı. Kabukların suyunu minnetle içti, etini yiyip yolunu sürdürdü.</p>

        <p>Tüm çabalarına rağmen Centaine'in adımları kısa zamanda ağırlaştı, öndeki iki San bir kere daha gözden kayboldular. Öğle olduğunda Centaine sürüklenir gibi yürüyor, dinlenmesi gerektiğini çok iyi biliyordu. Bu gerçeği kabullendiği sırada başını kaldırdı, ta ilerde fok kolonisinin bulunduğu kayalığı tanıdı.</p>

        <p>Hani sanki onun gücünün ne kadar dayanacağını hesaplamıştı. Owa'yla ikisi kayaların ağzında onu bekliyorlardı. Centaine mağaraya doğru tırmanırken Hani gülerek konuşuyordu. Centaine bir kere daha yeni yakılmış ateşin başına çöktü Hani ona ölçülü sudan verdi. Verirken iki yaşlı arasında yine ateşli bir tartışma başladı, Centaine bunu ilgiyle seyretti.</p>

        <p>Hani'nin ne zaman kendisine doğru elini uzatsa 'nam' dediğini farketti. Bu insanların işaretleri öyle ifadeliydi ki, Centaine yaşlı kadının kendisi hatırına tartıştığını, biraz dinlenmek için burada kalmak istediğini, Owa'nınsa yola devam etmek istediğini anladı. Hani ne zaman kocasına doğru parmağını uzatsa,</p>

        <p>«Owa,» diyordu. Birden Centaine tartışmayı yarıda kesti, o da elini yaşlı adama uzatıp «Owa» dedi.</p>

        <p>İkisi birlikte şaşkınlıktan aptallaşmış bakışlarla ona baktılar, sonra sevinç çığlıkları atarak onun bu başarısını alkışladılar.</p>

        <p>Hani elini kocasının kaburgalarına dayayıp, «Owa,» dedi. kahkahayla güldü.</p>

        <p>Adam da kendi göğsüne tokatlar atarak, «Owa!» diye bağırdı, sevinçle zıpladı.</p>

        <p>Tartışma bir an için unutulmuştu. Centaine'in de istediği buydu. İlk heyecan geçer geçmez parmağını yaşlı kadına doğru uzattı. ,o da soruyu hemen anladı.</p>

        <p>«Hani,» dedi açık seçik biçimde.</p>

        <p>Centaine bu adı ancak üçüncü denemede doğru söyleyebildi</p>

        <p>«Centaine,» diyerek kendi göğsüne dokundu ama bu söz onlardan itiraz çığlıkları yükselmesine yol açtı.</p>

        <p>«Nam çocuk!» Hani onun omzuna yavaşça vurdu, Centaine de yeni adına razı oldu. «Nam çocuk!» diyerek kabullendi.</p>

        <p>«Evet, bilge dede,» diye kocasına döndü Hani. «Nam çocuk belki çirkin olabilir ama çok çabuk öğrenen biri. Hem de bebek taşıyor. Burada dinleneceğiz, yola yarın çıkacağız. Bu konu kapanmıştır.» Owa homurdanarak mağaradan çıktı.</p>

        <p>Akşama doğru döndüğünde yeni yetme bir foku omzuna vurmuştu. Centaine kendini pek dinlenmiş hissettiğinden şükran duasına katıldı. Hani ile birlikte el çırptı, onun çığlıklarını taklit etti, Owa da çevrelerinde fır dönerek dansetti. Bu arada fokun eti korlar üzerinde ızgara oluyordu.</p>

        <p>Hani'nin yaralarına sürdüğü ilaçlar çabuk etkisini göstermekteydi. Yüzündeki yanık yaraları kuruyor, açık teni giderek kararıyor, güneşe alışıyordu. Centaine yine de sık sık gür saçlarını önüne getirip yüzünü güneşten korumaya devam etmekteydi.</p>

        <p>Her geçen gün biraz daha güçlendi, vücudu ağır işe ve proteince zengin deniz besinlerine iyi tepki gösterdi. Kısa zamanda uzun bacaklarıyla sağlam adımlar atıp Hani'nin yürüyüş temposuna ayak uydurabilmeye başladı. Artık geride kalmıyordu. Uzun dinlenmeler uğruna tartışmalar çıkmıyordu. Ak şama kadar yaşlı çifte ayak uydurabilmek Centaine için bir gurur meselesi haline gelmişti.</p>

        <p>«Göstereceğim sana, koca şeytan seni,» diye mırıldanırken Owa’nın o sinsi düşmanlığını hissediyor, ama buna kendi zayıflığının, yük olmasının yol açtığına inanıyordu.</p>

        <p>Bir gün tam yola çıkacaklarken Centaine yaşlı kadının itirazlarına rağmen su dolu devekuşu yumurtalarından bir tanesini alıp kendi branda çantasına koydu. Hani onun niyetini anladığı anda hemen kabullendi, kocasının kaburgalarını acımasızca dürttü.</p>

        <p>«Nam çocuk kendi payını kendi taşıyor. Tıpkı San kadınları gibi,» dedi. Sonra Centaine'e döndü, bu sefer eğitime ciddi biçimde başladı. Sopasıyla şunu bunu işaret ediyor, adını söylüyor. Centaine doğru telaffuz edinceye kadar direniyordu.</p>

        <p>Kızın dersi iyice anladığından emin olmak istiyordu.</p>

        <p>Başlangıçta Centaine yalnızca yaşlı kadını kırmamak için uğraşmaktaydı. Ama kısa zamanda öğrendikleri ona heves vermeye başladı. Artık günlük yürüyüş o kadar zor gelmiyordu.</p>

        <p>Gün daha hızlı geçiyordu. Vücudu güçlendi, anlayışı daha bir zenginleşti.</p>

        <p>Onun bomboş arazi sandığı yer aslında çok garip, buraya harikulade uyum sağlamış bir tür hayatla dopdoluydu. Yosun yatakları ve su altı kayaları, kabuklu deniz hayvanlarıyla, kabuklu balıklarla, deniz kurtlarıyla kaynıyordu. Sular çekildiğinde zaman zaman kumda balıklar da kalıyor, ya da kaya kovuklarından çıkıp kurtulamıyorlardı. Kaya kovukları derindi.</p>

        <p>İçinde dolgun vücutlu, gümüş sırtlı, eti hafif yeşile çalan balıklar yüzüyordu. Ateşte ızgara edilince çok lezzetliydiler.</p>

        <p>Bir keresinde eşek penguenlerinin yuvasına rastladılar.</p>

        <p>Penguenler, ana karaya bir kıstakla bağlı kayalık bir adada yuvalanmışlardı. Sular çekildiğinde yürüyüp geçtiler. Centaine yol boyu hep köpek balığı gelir diye ürktü durdu. Adada binlerce siyahlı beyazlı penguen kuru kayalar üzerine saçılmıştı.</p>

        <p>Tıslıyor, kişniyor, Bushman'ların kocaman yeşil yumurtaları almasına engel olmaya çalışıyorlardı. Onlar aldırmadan yumurtaları çantalarına doldurdular. Kuma gömüp üzerinde ateş yakılarak piştiğinde yumurtalar çok lezzetli oldu. Akları saydam ve pelte gibi, sarıları parlak sarıydı. Ama çok doyurucu olduklarından ancak birer tane yenebiliyorlardı. Bu stok uzun günler dayandı.</p>

        <p>Kumsalın kenarı boyunca bitip tükenmeksizin uzanan kumullar bile kum oyan kertenkelelerin ve onları yiyen yılanların yuvasıydı. Sopalarıyla kertenkeleleri de, yılanları da öldürüp kabuklu derileri içinde pişirdiler. Centaine bu konudaki ilk tiksintisinden kurtulunca, tatlarının piliç tadına benzediğini farketti.</p>

        <p>Kuzeye doğru giderken kumullar kesintiye uğramaya başladı. Artık aşılmaz bir engel değillerdi. Aralarında vadiler vardı. Dipleri sağlam topraktı. Ama o toprak da kumsal kadar, tepeler kadar boştu. Hani, Centaine'i oraya götürüp tıpkı taşa benzeyen bazı bitkileri gösterdi. Göze görünmeyen minik yaprakların altını eşelediler, dipte futbol topu kadar kökü buldular.</p>

        <p>Centaine seyrederken Hani taş bıçağıyla kabukları soydu, bir tutam kabuğu havada tutup parmağıyla inekten süt sağar gibi sıvazladı, kabuklardan süt gibi bir sıvı süzüldü, kadının açık duran ağzına düştü. O tutamı sonuna kadar sağdıktan sonra posasıyla yüzünü, kollarını sildi, bir yandan zevkle sırıttı durdu.</p>

        <p>Centaine de hemen onun yaptığını yaptı. Sızan su kinin gibi acıydı. Ama tadın ilk şokundan sonra, susuzluğu sudan daha iyi kestiğini farketti. Vücuduna sürdüğünde rüzgardan, güneşten ve tuzdan gelen kuruluk yokoldu, teni sanki temizlendi, düzgünleşti. Bu etki deniz kazasından bu yana ilk defa kendini kendisi olarak hissetmesine yol açtı.</p>

        <p>O gece kamp ateşi başında oturmuş kebaplarının pişmesini beklerken Centaine sopasından bir kıymık kopardı, dişlerinin aralarını temizledi, sonra parmağını deniz suyu topladığı minik kabukta kalan tuzlara batırıp dişlerini ovalamaya koyuldu. Hani onu bilgiç bakışlarla izledi. Yemekleri bitince gelip Centaine'in arkasına çömeldi, elindeki dalla onun saçındaki dolaşıkları açmaya uğraştı, taradı, sonra yeni baştan ördü.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
