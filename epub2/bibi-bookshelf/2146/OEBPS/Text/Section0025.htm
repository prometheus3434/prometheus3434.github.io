<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Michael Courtney'i Mort Homme kilisesinin bahçesine gömdüler. Arkadaşı olan subaylar mezarı kendi elleriyle kazdı, evlenme törenini yönetecek olan papaz da başucunda duasını yaptı.</p>

        <p>«Ben hayatın yeniden doğmuşuyum, dedi Tanrı...»</p>

        <p>Centaine, babasının kolundaydı. Yüzü siyah tülle kapalıydı.</p>

        <p>Anna onun öbür koluna girmiş, korurcasına tutuyordu.</p>

        <p>Centaine ağlamadı. O çığlıklar bittikten sonra bir daha yaş akmamıştı gözünden. Sanki o alevler ruhunu Sahra kumları gibi kurutmuştu.</p>

        <p>«Gençliğimizin günahlarını ve kusurlarını hatırlamayın...»</p>

        <p>Sözler çok uzaktan geliyordu. Bir engelin öte yanından söyleniyordu.</p>

        <p>«Michael’ın günahı yoktu,» diye düşündü. «Kusur işlemezdi, ama, evet, çok gençti... ah, Tanrım, ne kadar gençti! Neden gerekiyordu ölmesi?»</p>

        <p>Sean Courtney, hızla hazırlanmış mezarın öbür tarafında, Centaine'in tam karşısındaydı. Bir adım gerisinde Zulu şoförü ve hizmetkarı Sangane vardı. Centaine daha önce bir siyahın ağladığını hiç görmemişti. Yaş damlaları kadife gibi teninde parlıyor, çiçek yaprağından süzülür gibi iniyordu.</p>

        <p>«Bir anadan doğan erkeğin yaşayacağı ömür kısadır, acılarla doludur...»</p>

        <p>Centaine derin, çamurlu çukura baktı. Tabut da pek acele çırpıştırılmıştı. «Bu Michael değil,» diye düşündü. «Gerçek de ğil bu. Korkunç bir kabus yalnızca. Az sonra uyanacağım, Michael da uçarak bana dönecek... Onu karşılamak üzere Bulut'la birlikte tepede bekliyor olacağım.»</p>

        <p>Sert, tatsız bir ses onu uyandırdı. General bir adım öne çıkmış, genç subaylardan biri eline bir kürek vermişti. Topraklar tobutun üzerine dökülürken Centaine görmek istemedi, gözlerini kaçırdı.</p>

        <p>«Öyle aşağıda olmaz, Michael,» diye fısıldadı siyah tülün gerisinden. «Sen aşağılara lüyık değilsin. Benim için sen her zaman göklerin yaratığı olacaksın. Benim için her zaman yukardaki maviliklerde dolaşacaksın...» Sonra, «Au revoir, Michael,» diye ekledi. «Yine görüşene kadar, sevgilim. Ne zaman gökyüzüne baksam seni düşüneceğim.»</p>

        <p style="text-align: center;"><b>***</b></p>
      </div>
    </div>
  </div>
</body>
</html>
