<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Centaine boğulmak üzere olduğunu biliyordu. Atladığında suyun o kadar derinine batmıştı ki, ciğerleri eziliyordu kara suların basıncından. Kafasının içi batmakta olan geminin gürültüleriyle, sesleriyle doluydu. O çatırtılar, o çığlıklar ayrı bir basınç yapıyordu kulak zarlarına.</p>

        <p>Pek umut olmadığını biliyordu. Ama yine de tüm gücüyle mücadele etti, kararlı tekmeler savurdu, hayatın incecik ipliğine inatla sarıldı, ciğerlerindeki yanmaya karşı koydu. Çevresindeki titreşimler başını fena halde döndürüyordu. Aşağıya doğru mu, yoksa yukarıya doğru mu gitmekte olduğunu bilemedi, tüm yön duygusunu kaybediverdi. Ama hala mücadele ediyordu. Bebeğinin hayatını kurtarma çabası arasında öleceğini biliyor gibiydi.</p>

        <p>Birden suyun göğüs kafesine yaptığı baskı kalktı, ciğerleri göğsünde genişledi, geminin bordasındaki deliklerinden yükselen sular ve baloncuklar onu kapıp bir kamp ateşinin kıvılcımı gibi yukarıya doğru sürükledi, kulaklarındaki basınç daha bir belirginleşti, can yeleği koltuk altlarını fena halde kesti.</p>

        <p>Başı suyun yüzüne çıktığında bir dalga onu yukarıya doğru yükseltti. Centaine soluk almaya çalışırken ciğerlerine sular doldu, öksürdü, öksürdü, sonunda soluk borusunu temizledi, ilk alabildiği solukta denizin o tatlı havası sanki dayanamayacağı kadar keskinmiş gibi geldi, içini ateş gibi yaktı. Centaine astımlılar gibi kontrollü soluk almaya uğraştı.</p>

        <p>Yavaş yavaş soluğunu kontrol etmeyi öğrendi ama dalgalar karanlıkta hiç beklemediği anda gelip çarpıyor, kafasının üzerinden aşıyordu. Soluklarını okyanusun ritmine göre dé ayarlamak zorundaydı. Bu arada kendi durumunu bir yokladı, sağlam olduğuna karar verdi. Kemikleri kırık falan değildi galiba. Çok yüksekten düşmüş olmasına, suyun çarpmasını kaldırım taşı gibi hissetmesine rağmen, hiç kemiği kırılmamıştı.</p>

        <p>Bacaklarını olsun, duyularını olsun, kontrol edebiliyordu. Ama soğuğun giysilerinden, teninden içinden içine işleyip kanını dondurmaya başladığı da bir gerçekti.</p>

        <p>«Sudan çıkmam şart,» diye düşündü. «Kurtarma sandallarından birine.»</p>

        <p>İlk defa olarak sesleri can kulağıyla dinledi. Önce tek duyabildiği rüzgar oldu. Sonra uzaktan, çok uzaktan, belli belirsiz insan sesleri duydu. İniltiler, bağırtılar. İmdat istemek üzere ağzını açtığında bir dalga geldi, yine boğulur gibi oldu.</p>

        <p>Kendini toparlaması birkaç dakika sürdü. Ciğerleri temizlenir temizlenmez düzenli hareketlerle seslerin geldiği tarafa doğru yüzmeye başladı. İmdat istemek için enerji harcamanın zamanı değildi. Ağır can yeleği onu rahatsız ediyor, şeritleri vücudunu kesiyordu. O yine de yüzmeyi sürdürdü.</p>

        <p>«Sudan çıkmam şart,» diyordu kendi kendine tekrar tekrar. «Soğuk öldürür... sandallardan birine ulaşmam şart.»</p>

        <p>Bir kulaç daha atayım derken eli katı bir şeye çarptı, parmak eklemleri acıdı ama aynı anda o sert şeye sarılıverdi. Geniş bir şeydi. Kocamandı. Centaine'in başının yukarısında bir düzeyde yüzüyordu. Ama tutunacak sağlam bir yerini bulamıyordu. İçini bir panik duygusu kapladı. Altına doğru fazla girmişti. Kuvvetini kullanıp kendini çekemeyecek kadar fazla.</p>

        <p>Eliyle yoklayarak yüzen enkaz parçasının tutunacak bir köşesini bulmaya uğraştı.</p>

        <p>«Fazla büyük değil...» Karanlıkta boyunun dört metreden fazla olmadığını anlıyordu. Tahtadandı. Üzerine dümdüz boya çekilmişti. Bir kenarı kopuk, kıymıklıydı. Elini oraya çarpıp çizdirdi. Bir an acıyı duydu ama sonra soğuk onu hemen uyuşturdu.</p>

        <p>Tahta parçasının bir yanı havada yüzüyordu. Öbür ucu suya batmış durumdaydı. Kendini karın üstü tahtaya doğru kaydırdı.</p>

        <p>Tahtanın dengesinin ne kadar zayıf olduğunu hemen anladı. Doha yalnızca bedenini dayamışken, bacakları suyun içinde sallanır durumdayken, tahta parçası tehlikeli biçimde onun üzerine devrilmeye kalktı, boğuk bir sesin bağırdığı duyuldu.</p>

        <p>«Dikkat et, sersem... devireceksin bizi.»</p>

        <p>Birilerini daha bulmuştu. «Görmemiştim,..»</p>

        <p>«Tamam, oğlum, dikkat et yeter.» Saldaki adam Centaine' in sesini tanıyamamış, onu tayfa çocuklardan biri sanmıştı.</p>

        <p>«Dur... ver elini bana.»</p>

        <p>Centaine atıldı, uzatılan parmakları yakaladı.</p>

        <p>«Yavaş ol.» Adam onu kaygan yağlı boyanın üzerinden yukarı doğru çekerken ayaklarıyla suları tekmeledi, serbest kalan eliyle kuvvet aldı, sonunda bu dengesiz güverteye yüzükoyun serildi kaldı. Birden kendini o kadar güçsüz hissetti ki başını kaldıracak dermanı kalmadı.</p>

        <p>Öldürücü sulardan kurtulmuştu artık.</p>

        <p>«İyi misin, oğlum?» Kurtarıcısı yanıbaşında yatıyordu. Başı onunkine yakındı.</p>

        <p>«İyiyim.» Adamın elini sırtında hissetti.</p>

        <p>«Can yeleğin varmış. Aferin sana. Şeritleriyle kendini bu sala bağla... dur, sana göstereyim.»</p>

        <p>Centaine'i önünde yükselen bir çıkıntıya bağladı.</p>

        <p>«Fiyonk düğüm yaptım. Alabora olursak şu ucunu çekersin, açılır. Tamam mı?»</p>

        <p>«Evet, teşekkür ederim.» Adam başını kollarına yasladı, gecenin soğuğunda titreyerek yanyana yattılar.</p>

        <p>Bir daha konuşmadıkları halde, hatta karanlıkta birbirini pek az görebildikleri halde, salı nasıl dengede tutabileceklerini çabucak öğrendiler. Rüzgar şiddetini giderek artırıyordu.</p>

        <p>Yüksek tarafı rüzgara çevirip bir dereceye kadar korunmayı başardılar. Ancak arasıra gelen iri bir dalga ıslatıyordu artık onları.</p>

        <p>Bir süre sonra Centaine bitkin bir uykuya daldı. Hemen hemen koma sayılacak kadar derin bir uykuydu bu. Uyandığında gün ışımıştı. Gök de, deniz de gri bir renk almıştı. Sal arkadaşı çömelmiş, büyük bir dikkatle ona bakıyordu.</p>

        <p>Centaine gözlerini açar açmaz adam, «Bayan Güneş Işığı!» dedi. «Gece salıma gelenin siz olduğunuzu hiç anlamamıştım.»</p>

        <p>Centaine çabucak doğrulup oturdu, sal tehlikeli biçimde sallandı.</p>

        <p>«Yavaş olun, yavrum, işin sırrı sarsmamakta.» Onu sakinleştirmek için elini uzatıp dokundu. Kolunda bir deniz kızı dövmesi vardı.</p>

        <p>«Benim adım Ernie, bayan. Ernie Simpson. Sizi hemen tanıdım. Gemide herkes tanır Bayan Güneş Işığını.» Sıska, yaşlı, kır saçları tuzdan kafasına yapışmış biriydi Yüzü bayat erik gibi buruş buruştu. Dişleri sarı, sesi çatlak olmakla birlikte, gülümsemesi iyi bir insanın gülümsemesiydi.</p>

        <p>«Ötekilere ne oldu, Ernie?» Centaine telaşla çevresine bakındı, durumun korkunçluğu bir kere daha zihninde belirdi.</p>

        <p>«Davy Jones'u boyladılar... çoğu.»</p>

        <p>«Davy Jones'da kim?»</p>

        <p>«Yani tahtalı köyü. Allah belasını versin bunu yapan Hun'un.»</p>

        <p>Gecenin karanlığı durumun korkunçluğunu Centaine'in gözlerinden saklamıştı. Şimdi gördüğü gerçek, hayalindekinden çok daha korkunçtu. Dalgaların arasına indikleri zaman kendilerini gri vadilerdeymiş gibi hissediyorlar, doruklara yükseldiklerinde yalnızlıklarını daha iyi anlıyorlardı. Centaine minik güverteye büzüldü. Suyla gökyüzünden başka hiçbir şey yoktu. Ne bir kurtarma sandalı, ne bir yüzen insan... bir deniz kuşu bile yoktu.</p>

        <p>«Yapayalnızız.» diye mırıldandı. «Tous seuls.»</p>

        <p>«Keyfinizi bozmayın. Hala sağız. Önemli olan o.»</p>

        <p>Centaine uyurken Ernie epey çalışmıştı. Bir kere çevrelerinde yüzen bir takım çer çöpü toplamayı başarmıştı. Salın arkasında kocaman bir tente bezi, bir ucu bağlı, yüzüp geliyordu. Kolları felçli dev bir aftapota benziyordu.</p>

        <p>«Bu tentemiz.» Ernie onun ilgisini görünce anlatmaya başlamıştı. «Şunlar gemimizin dümeni, birkaç da başka şey var.</p>

        <p>Özür dilerim ama, neyin ne zaman işe yarayacağı belli olmaz, Bayan.»</p>

        <p>Topladığı her şeyi biraraya getirip denk yapmış, bağlamıştı. Bir yandan açıklama yaparken bir yandan da çalışıyor, kısa kısa ip parçalarını düğümleyip uzun, sağlam bir ip yapmaya uğraşıyordu.</p>

        <p>«Susadım,» diye fısıldadı Centaine. Tuz dudaklarını, ağzını kurutmuştu. Yanıyordu dudakları.</p>

        <p>«Başka şey düşünmeye çalışın. Şu işlere yardım edin. Düğüm atmasını bilir misiniz?»</p>

        <p>Centaine başını iki yana salladı Ernie konuşurken 'H' harflerini kullanmıyordu. Bu hal Fransızlara pek doğal geldiğinden. Centaine onu sevimli bulmaya başlamıştı.</p>

        <p>«Kolaydır. Haydi gel, sana göstereyim.»</p>

        <p>Ernie'nin çakısı belinde takılıydı. Çıkardı, araya sokup ipin bir düğümünü açtı.</p>

        <p>«Şu tarafı bunun üzerine getireceksin. Deliğine giren yılan gibi sokacaksın! Tamam mı?»</p>

        <p>Centaine çabucak öğrendi. Çalışmak aklını ihtiyaçlarından uzaklaştırmaya yaradı.</p>

        <p>«Nerede olduğumuzu biliyor musun, Ernie?»</p>

        <p>«Ben seyir işlerini bilmem, Bayan Güneş Işığı. Ama Afrika kıyısının batısındayız. Ne kadar uzakta olduğumuzdan hiç haberim yok. Tek bildiğim... şuralarda bir yerde Afrika var.»</p>

        <p>«Dün öğlende kıyıya uzaklığımız 110 mildi.»</p>

        <p>«Herhalde haklısınızdır,» diye başını salladı Ernie «Benim tek bildiğim, akıntının bize yardım ettiği. Rüzgar da öyle ..» Yüzünü göklere çevirdi. «Şu rüzgarı bir kullanabilseydik!»</p>

        <p>«Bir planın var mı, Ernie?»</p>

        <p>«Planım hep vardır, Bayan... her zaman iyi bir plan olmaz, o kadarını kabul etmem gerek.» Sırıttı. «Önce şu ipi bir bitirelim hele.»</p>

        <p>Tek bir uzun ip edindiklerinde Ernie onu ölçtü. Altı buçuk metre vardı. Sonra ucunu ona uzattı.</p>

        <p>«Şunu beline bağla, yavrum. Önemli olan o. Düşmek istemeyiz, öyle değil mi?»</p>

        <p>Bir ucunu sala doladı, Centaine de onun talimatına uydu, birlikte hızla çalıştılar, dümeni, iki yanın çıkmalarını yerine takıp iple sağlamca bağladılar.</p>

        <p>«Denge için,» dedi Ernie. «Hawaii'deki karalardan öğrendiğim bir hile.»</p>

        <p>Sal şaşılacak kadar denge kazanmıştı. Ernie tekrar tırmandı, sala çıktı. «Şimdi artık bir tür yelken yapmayı düşünme zamanı geldi,» dedi.</p>

        <p>Uzun, sağlam bir tahta parçası koparmayı ancak epey uğraştıktan sonra başardılar, arkasından da örtü tentesinden birazını yırtıp yelkeni direğe bağladılar.</p>

        <p>«Amerika kupasını kazanacak değiliz ama, hareket ediyoruz bari. Arkamızdaki ize baksanıza. Bayan!»</p>

        <p>Bozuntu teknelerinin gerisinde pis bir yağ izi bıraka bıraka gidiyorlardı. Ernie yelkeni elinden geldiği kadar düzeltti.</p>

        <p>«En azından iki knot,» diye tahmin yürüttü. «İyi iş başardik, Bayan Güneş Işığı. İyi yoldaşsınız, ona kuşku yok. Bunları tek başıma yapamazdım.» Dümen başına oturmuş, tekneyi yönetiyordu. «Şimdi artık oturup biraz dinlen, yavrum. İkimiz sırt sırta verip nöbet de tutmak zorundayız.»</p>

        <p>Gün boyu rüzgar onları kovaladı durdu. İki kere devrildiler. Ernie durumu toparlamak için suya inmek zorunda kaldı.</p>

        <p>Islanan yelkeni sudan çıkardılar, yerine dikip doğrulttular. Centaine bu çabalardan öyle yoruldu ki titremeye başladı.</p>

        <p>Gece bastırırken rüzgar hafifledi, Lodostan uslu uslu esmeye koyuldu, bulutlar biraz aralandı, yıldızları görebildiler.</p>

        <p>«Ben tükendim. Dümeni biraz siz almak zorundasınız. Bayan Güneş Işığı!» Ernie ona dümeni nasıl kullanacağını gösterdi. «Şuradaki kırmızı yıldızın adı Antares. Hani iki yanında iki de beyaz yıldız olanı. Kıyı iznine çıkıp iki koluna iki sevgili takmış denizci gibi. Ay, affedersiniz, Bayan Güneş Işığı... neyse, siz hep Antares'e doğru giderseniz işimiz yolunda demektir.»</p>

        <p>Yaşlı denizci dost bir köpek gibi Centaine'in ayakları dibine kıvrıldı, Centaine de dümenin kolunu koltuğunun altına kıstırdı. Dalgalar rüzgarla birlikte azalmış, salın hızı sanki daha bir artmıştı. Centaine geriye baktığında bıraktıkları izin yelpaze gibi açılıp gittiğini görebiliyordu. Kırmızı dev Antares'e baktı, yanında iki sevgilisiyle gökyüzünün siyah kadifesi üzerinde tırmanışını seyretti. Yapayalnız olduğu, hala çok korktuğu için Anna'yı düşündü.</p>

        <p>«Sevgili Anna'm benim, neredesin? Hala hayatta mısın?</p>

        <p>Sandallardan birine ulaşabildin mi yoksa sen de bir enkaz parçasının üzerinde denizin vereceği hükmü mü bekliyorsun?»</p>

        <p>İri yapılı dadısına duyduğu özlem öyle büyüktü ki, kendini yeni baştan çocuk gibi hissetmeye başlamak üzereydi. Gözlerini yakan yaşları farketti. Antares'in kırmızı ışığı bulandı, daha bir genişledi. Centaine, Anna'nın kucağına süzülüp yüzünü o sabun kokan kocaman göğüslere gömmek istiyordu.</p>

        <p>Gündüzki kararlılığının yerinde yeller esmekteydi. Ernie'nin yanına uzanıvermek, artık aldırış etmemek ne kadar da kolay olurdu, diye düşündü.</p>

        <p>Yüksek sesle hıçkırdı.</p>

        <p>Hıçkırığının sesi kendisini de şaşırttı. Bu zayıflığına çok kızdı. Gözündeki yaşları sildi, parmaklarından kirpiklerine yine tuz zerrecikleri bulaştı. Öfkesi yavaş yavaş daha da arttı. Centaine o öfkenin yönünü kendisinden uzaklaştırıp ona bu oyunları oynayan kadere doğru çevirdi.</p>

        <p>«Neden?» diye sordu kocaman kırmızı yıldıza? «Ne yaptım da beni seçtin? Cezalandırıyor musun beni? Michael, babam. Bulut, Anna... sevdiğim ne varsa. Neden yapıyorsun bunu bana?» Düşüncesini yarıda kesti. İnkara ne kadar yaklaştığına kendi de şaştı. Eğildi, ovucunu karnına dayadı, soğuktan titredi. Vücudunun içinde bir hareket, bir can hissetmeye çalışıyordu. Bulamadı. Öfkesi yeni baştan, bütün hışmıyla geri döndü.</p>

        <p>«Yemin ediyorum Bana ne kadar insafsız darbe indirirsen, ben de sağ kalmaya o kadar uğraşacağım. Sen, ister Tanrı ol ister Şeytan! Bunları başıma sen sardırdın. İşte ben de sana yemin ediyorum. Dayanacağım. Oğlum da benden ötürü dayanacak.»</p>

        <p>Saçmalıyordu, daha doğrusu sayıklıyordu. Bunun farkına vardı ama aldırış etmedi. Dizlerinin üzerinde doğrulmuş, kırmızı yıldıza yumruğunu sallıyor, öfkeyle meydan okuyordu.</p>

        <p>«Haydi gel!» diye seslendi. «Elinden geleni yap da bitsin artık!»</p>

        <p>Belki bir gök gürültüsü, bir yıldırım bekliyordu ama öyle bir şey olmadı... yalnızca rüzgarın yelkende çıkardığı ses duyuluyordu. Centaine tekrar oturdu, dümenin koluna daha sıkı sarıldı, salı doğuya doğru götürdü.</p>

        <p>Günün ilk ışığıyla birlikte bir kuş gelip Centaine'in başı üzerinde döndü. Küçük bir deniz kuşuydu. Rengi koyu gri, gagası uzun, kara gözlerinin üzerinde tebeşirle yapılmış gibi beyaz beyaz izler vardı. Kanatları çok biçimli ve zarif, çığlığı yapayalnız ve yumuşaktı.</p>

        <p>«Uyan, Ernie,» diye bağırdı Centaine. Konuşma çabasıyla' şiş ve çatlak dudakları gerildi, bir kan damlası çenesinden aşağıya süzüldü. Ağzının içi tavşan kürkü gibi tüy kaplıydı.</p>

        <p>Susuzluk yakıcı, kavurucu bir duyguydu.</p>

        <p>Ernie çabalayıp doğruldu, gözlerini kırpıştırarak çevresine bakındı. Sanki gece boyunca çekmiş, küçülmüş gibiydi. Dudakları kabuk kabuk, bembeyaz, dişleri tuz kristalleriyle kaplıydı.</p>

        <p>«Bak, Ernie, bir kuş!» diye mırıldandı Centaine kanayan dudakları arasından.</p>

        <p>«Bir kuş!» diye yankıladı Ernie de. «Karaya yakınız.»</p>

        <p>Kuş dönüp uzaklaştı. Suyun üzerinde alçaktan uçuyordu.</p>

        <p>Az sonra görünmez oldu.</p>

        <p>Gün ortasında bir ara Centaine parmağıyla ileriyi gösterdi. Ağzı, dudakları öyle kurumuştu ki artık konuşamıyordu.</p>

        <p>İlerde, salın önünde yüzen koyu renk, dolaşık gibi bir nesne vardı. Derinlerden gelme bir canavar gibi kollarını açıp açıp kapıyordu.</p>

        <p>«Yosun!» diye fısıldadı Ernie. Yaklaştıkları zaman dümen kolunu uzattı, ağır yosunu sala doğru çekti.</p>

        <p>Sapı insan kolu kadar kalın ve beş metre boyundaydı.</p>

        <p>Ucunda yapraklan vardı. Besbelli fırtına kayalardan koparmıştı onu.</p>

        <p>Ernie susuzlukla inleyerek kalın sapın bir kısmını çakısıyla kesti. Lastik gibi kabuğun altında etli kısım vardı. Onun ortasında da hava dolu bir boru uzanıyordu sap boyunca. Ernie çakısıyla etli kısmı yonttu, yontuklardan birazını Centaine'in ağzına soktu. İçinden suyu damlıyordu. Tadı keskin ve kötüydü. İyotlu, acıydı. Ama Centaine sıvının boğazından aşağıya akışını hissedince sevinçle fısıldadı. Yosunun öz suyunu emip emip posasını tükürdüler, sonra bir süre dinlendiler, güç ve kuvvetin tekrar vücutlarına yayılışını hissettiler.</p>

        <p>Ernie yine dümene geçti, salı rüzgara göre yönlendirdi. Fırtına bulutları dağılmıştı. Güneş onları ısıtıyor, giysilerini kurutuyordu. Önce yüzlerini güneşin okşayan ışıklarına doğru çevirdiler ama az sonra ışıklar rahatsız etmeye başladı. Ondan kaçıp yelkenin gölgesine sığınmaya çalıştılar.</p>

        <p>Güneş doruğa yükselince vücutlarındaki tüm nemi buharlaştırma mücadelesine girdi. Biraz daha yosun suyu emdiler ama bu sefer o çirkin kimyasal madde tadı Centaine'in midesini bulandırdı. Kusarsa daha çok sıvı ziyan edeceğini biliyordu. Yosun suyunu pek az alabilecekler demekti.</p>

        <p>Sırtını direğe verip ufka doğru baktı. Çevrelerini o ürkütücü sular tümüyle kuşatmıştı. Yalnız doğuda, ufkun tam üzerinde alçak, gri bulutlar görünüyordu. Centaine o bulutların rüzgara rağmen hiç biçim değiştirmediğini ancak bir saat sonra farketti. Tek farkı, boylarının ufukta biraz daha yükselmiş olmasıydı. Minik çıkıntılar, doruklar, vadiler hep sabitti. Normal bulutlar gibi yerinden kıpırdamıyordu hiçbiri.</p>

        <p>«Ernie,» diye fısıldadı. «Ernie, şu bulutlara bak.»</p>

        <p>Yaşlı adam gözlerini kırpıştırdı, hafif doğrulup çömeldi. Boğazından hafif, inler gibi bir ses çıkmaya başladı. Centaine bunun bir sevinç sesi olduğunu anladı.</p>

        <p>O da doğruldu ve ilk defa olarak Afrika kıtasına doğru, baktı.</p>

        <p>Afrika denizden yükselip karşılarında belirdi, sonra sanki utanmış gibi gecenin getirdiği kadife giysilere sarındı, onların bakışlarından saklanmaya çalıştı.</p>

        <p>Sal karanlık saatlerde de yavaş yavaş yaklaşmayı sürdürdü. İkisi de uyumadılar. Derken doğu gökleri ağarmaya başladı, şafağın ışığıyla yıldızların rengi soldu, karşılarında Namibian çölünün mor kumulları belirdi.</p>

        <p>«Ne kadar güzel!» diye soludu Centaine.</p>

        <p>«Burası katı, amansız bir toprak. Bayan!» Ernie onu uyarmaya çalışıyordu.</p>

        <p>«Ama nasıl da güzel!»</p>

        <p>Kumullar eflatun ve mor renklerdeydi. İlk ışıklar tepelerine dokununca kızıl altın ve tunç rengine dönüştüler.</p>

        <p>Ernie, «Güzellik var, güzellik var,» dedi. «Bir şey ancak işe yaradığı kadar güzeldir. Ben yeşil çayırları tercih ederim.</p>

        <p>Bayan Güneş Işığı.»</p>

        <p>San boyunlu kuşlar, kalabalık filolar halinde belirdi. Yüksekten uçtukları için kanatları güneş ışığında ışıl ısıldı. Kumsaldaki dalgalar sanki nefes alıyor, uyuyan bir kıtayı düşündürüyordu. Onca zamandan beri hep arkalarından esen rüzgar da artık yön değiştirmişti. Yelkeni geriye itiyordu. Direk devrildi, tenteye dolaşıp sulara gömüldü.</p>

        <p>Çaresiz bakışlarla birbirlerine baktılar. Karo o kadar yakınlarındaydı ki, neredeyse uzanıp tutabileceklermiş gibi görünüyordu. Oysa yine de yelkeni yeni baştan dikme çabasını tekrarlamak zorundaydılar. İkisinde de bu işe yetecek enerji kalmamıştı artık.</p>

        <p>Sonunda Ernie doğruldu, ipi beline dolayıp ucunu Centaine'e verdi, suya indi. Centaine diz üstünde ipleri çözmeye çalışıyordu. Düğümler nemden sıkışmıştı. Açmak için çakıyı kullanmak zorunda kaldı.</p>

        <p>İpleri sarıp kangal yaptı, Ernie aşağıdan, «Hazır mısın, canım?» diye seslenince başını kaldırıp baktı.</p>

        <p>«Hazırım!» diye seslendi, ayağa kalktı, dengesini ayarladı, yaşlı adamın uzatacağı ağırlıkları almaya hazırlandı. Tam o anda Ernie'nin başı yakınından bir şey geçti, Centine dondu, ellerini kaldırıp gözüne siper yaptı. Bu gördüğü garip şeklin ne olduğunu anlamaya çalışıyordu. Yeşil suların üstünde, pek yüksekti. Işık üzerinde madene düşmüş gibi parlamaktaydı. Yoo, maden değil .. koyu renk ipek kadifeye düşmüş gibi. Çocukların oynadığı yelkenli kayıkların biçimindeydi. Centaine içinde bir sızıyla Pazar günleri kasaba havuzunda kayık yüzdüren çocukları hatırladı.</p>

        <p>«Ne oldu, canım?» Ernie onun hazırlandığını görmüş, sonra yüzündeki şaşkın ifadeyi farketmişti.</p>

        <p>«Bilmiyorum,» diye parmağıyla gösterdi Centaine. «Garip bir şey. Bize doğru geliyor... hızlı... hem de çok hızlı geliyor.»</p>

        <p>Ernie başını çevirdi.</p>

        <p>«Nerede? Göremiyorum...» O anda bir hareket salı havaya kaldırdı.</p>

        <p>«Tanrı bize yardım etsin!» diye haykırdı Ernie. Kollarını savurdu, telaşla salın kenarını yakalamaya çabaladı.</p>

        <p>«Nedir o?»</p>

        <p>«Yardım et, çıkayım!» Ernie yutkundu, kendi tükürüğüyle boğulur gibi oldu. «Koskoca bir köpek balığı!»</p>

        <p>Bu söz Centaine'i sanki felce uğrattı. Taş gibi bir dehşetle balığa doğru bakarken sal yine havalandı, güneşin ışığı tam hayvanın üzerine düştü.</p>

        <p>Güzel mavi bir renkteydi. Derisi yer yer gölgeliydi. Çok büyüktü. Onların ufacık salından defalarca da büyüktü. Çift dilli kuyruğu suda çabalayan adama doğru hızla giderken yana yatıyordu.</p>

        <p>Centaine bir çığlık attı, yerinde büzüldü.</p>

        <p>Balığın gözleri siyahla altın rengi karışımıydı. Göz bebekleri kürek biçimindeydi. Burun deliklerinin koskocaman açılıp suları püskürttüğünü gördü.</p>

        <p>«Yardım et bana!» diye bağırdı Ernie. Salın kenarına ulaşmış, kendini yukarı çekmeye çalışıyordu. Ağzından köpükler fışkırtırken sal delice sallandı, ona doğru yattı.</p>

        <p>Centaine kendini dizüstü yere attı, onu bileğinden yakaladı. Sonra arkaya büküldü, korkunun verdiği tüm güçle onu çekti , Ernie salın yarısına kadar kaydı. Ama ayakları hala suda sallanıyordu.</p>

        <p>Köpek balığı sanki suyun dışına çıkmıştı. Sırtı deniz sularından mavi mavi parlıyor, üzerinden damlalar süzülüyordu.</p>

        <p>Kuyruğu cellat baltası gibi havadaydı. Centaine bir yerlerde köpek balığının ısırmak için sırtüstü döndüğünü okumuştu. Bu yüzden, gözünün önünde yer alan olaya hiç de hazır değildi.</p>

        <p>İri köpek balığı sanki şahlandı, sırıtır gibi duran ağzı koskocaman açıldı. Porselen beyazı dizi dizi dişler kirpi dikeni gibi belirdi ve çene öne doğru uzandı, sonra Ernie'nin suları tekmeleyip duran bacakları üzerine kapandı. Centaine dişlerin kenarlarının kemiğe sürtünme sesini duydu, balık geriye kaydı, Ernie de onunla birlikte geriye savruldu.</p>

        <p>Centaine bileği bırakmadı. Yalnız çekiş kuvveti onu da diz üstü çöktürdü, ıslak tabanda kaymasına yol açtı. Sal ikisinin ağırlık toplamı yüzünden iyice yana yattı.</p>

        <p>Centaine, Ernie'nin bacaklarının hizasında balığın başını bir an görebildi. Gözü, ölçülmez bir vahşilikle Centaine'e bakıyordu. Derken iç membran göz kırpar gibi göz bebeği üzerine kapandı, hayvan yavaşça yuvarlandı, salın ağırlığı yüzünden inip çıktı, Ernie'nin hala ağzında tuttuğu bacaklarına korkunç bir baskı yaptı.</p>

        <p>Centaine yeşil dalların kırılmasını hatırlatan bir sesle kemiklerin parçalandığını duydu. Birden çekiş kuvveti öyle azaldı ki salın eğikliği aniden düzelip, bu sefer sarkaç gibi öteki tarafa yattı.</p>

        <p>Centaine, Ernie'nin kolunu hala tutar durumda geriye devrildi, bu hareketiyle onu da tekrar salın üzerine çekmiş oldu.</p>

        <p>Ernie hala tekmeler savuruyordu ama bacaklarının ikisi de iğrenç biçimde kısalmıştı. Dizlerin altında ancak on onbeş santim bir uzunluk kalmıştı. Yırtık paçalarından, birer sopa gibi görünüyorlardı. Kesik yerleri temiz değildi. Yer yer yırtılmış et şeritleri sarkıyordu. Ernie tekmeler savurdukça deriler kanat gibi kıpırdıyordu. Güneş altında kanlar pırıl pırıl bir çeşmeden farksızdı.</p>

        <p>Ernie olduğu yerde döndü, sallanıp duran sala oturdu, bacaklarına baktı. «Ah, büyük Tanrım, bana yardım et!» diye inledi. «Öldüm ben artık.»</p>

        <p>Açık damarlardan kan fışkırıp duruyordu. Beyaz salda kıvrılarak akıyor, denize dökülüyor, döküldüğü yeri kirli bir kahverengiye boyuyordu.</p>

        <p>«Bacaklarım!» Ernie yaralarına sarıldı, kanlar parmaklarının arasından fışkırmaya devam etti. «Bacaklarım gitti. Aldı bacaklarımı o şeytan.»</p>

        <p>Salın altında büyük bir hareket oldu, koyu renk üçgen yüzgeç yükselip suyu bıçak gibi yardı.</p>

        <p>«Kan kokusunu alıyor,» diye bağırdı Ernie. «Vazgeçmeyecek itoğlu. İkimiz de hapı yuttuk.»</p>

        <p>Balık döndü, yan devrildi, kar gibi karnını, sırıtan dişlerini gördüler, sonra geri geldi. Heybetli kuyruğunu sağa sola savurarak duru denizin içinde kayarak geldi, kafasını sudaki kan bulutları arasına soktu, koca çenesi açıldı, o tadı alarak yutkundu. Koku ve tad onu öfkelendirdi, tekrar döndü. Sular alttaki bu hareketlerden dönüyor, inip çıkıyordu. Bu sefer hayvan dosdoğru salın altına daldı.</p>

        <p>Bir çatırtı duyuldu, hayvanın sırtı salın dibine çarptı. Centaine bu sarsıntıyla yere devrildi, elleriyle salın kenarlarına sarıldı.</p>

        <p>«Bizi alabora etmeye çalışıyor,» diye haykırdı Ernie. Centaine ömründe bu kadar çok kan görmemişti. Bu incecik, yaşlı vücutta bu kadar kan olacağı da aklına gelmezdi. Ama kanlar hala olanca hızıyla kesik bacaklardan fışkırmaya devam ediyordu.</p>

        <p>Balık döndü, geri geldi. Lastik gibi vücudu salın dibini bir kere daha yaladı, sal iyice havalandı, sonra suya oturdu, mantar gibi sallandı.</p>

        <p>«Vazgeçmeyecek,» diye hıçkırdı Ernie zayıf bir sesle. «İşte, yine geliyor.»</p>

        <p>Hayvanın kocaman mavi kafası sudan çıktı, çene açıldı. salın kenarına kapandı. Uzun beyaz dişler tahtayı kavradı, ısırdı, kıymıklar uçurdu, balık a kenarı bırakmadı.</p>

        <p>Sanki dosdoğru Centaine'e bakıyordu. Centaine yüzüstü yatmış, iki eliyle salın üst kenarına sarılmıştı. Balık gözlerini bir kere daha kırptı, solgun, yarı saydam membran o kara göz bebeklerinin üzerini örttü. Centaine ömründe bu kadar; iğrenç bir şey görmemiş olduğunu düşündü. Sonra balık kafasını sallamaya başladı. Salın kenarı hala dişlerinin arasındaydı. Ernie de, Centaine de kendilerini salın üzerinde bir yandan bir yana yuvarlanır buldular.</p>

        <p>«Tanrım, yine de yiyecek bizi!» Ernie kendini sırıtan kafadan uzaklaştırmaya çalıştı, bizi almadan durmayacak!»</p>

        <p>Centaine ayağa fırladı, kendini akrobat gibi dengeledi, dümenin koca sopasını kapıp kafasının üzerinde havaya kaldırdı, olanca gücüyle balığın burnuna indirdi. Çarpmanın hızından kolları omuzlarına kadar uyuşur gibi oldu, sonra Centaine bir daha, bir daha vurdu. Sopa lastik gibi vücuda değiyor, sonra zımpara gibi mavi deride iz bile bırakmadan tekrar kalkıyordu. Balık bu vuruşları hiç hissetmiyor gibiydi.</p>

        <p>Salın kenarını ısırmaya, salı vahşice sallamaya devam etti.</p>

        <p>Centaine dengesini kaybetti, devrildi, yarı beline kadar saldan dışarı sarktı ama kendini hemen toparladı, tekrar diz üstü doğruldu, o kocaman, duygusuz kafaya habire vurmayı sürdürdü. Her vuruşun çabasından hıçkırıyordu. Sopanın bir ucu köpek balığının dişleri arasında kopup gitti, mavi kafa tekrar suyun altına doğru kaydı, Centaine'e bir anlık dinlenme olanağı tanıdı.</p>

        <p>«Geri geliyor!» diye bağırdı Ernie zayıf bir sesle. «Hep gelecek... hiç vazgeçmeyecek!»</p>

        <p>O bu sözleri söylerken Centaine de ne yapması gerektiğini anlamıştı. Kendine bunu düşünme iznini vermek istemiyordu. Bebeğin hatırı için yapacaktı bunu. Önemli olan oydu. Michael’ın oğluydu.</p>

        <p>Ernie salın kenarında oturuyordu. Korkunç, kopuk bacaklarını önüne doğru uzatmıştı. Centaine'e yarı arkası dönüktü.</p>

        <p>Eğilmiş, yeşil sulara doğru bakıyordu.</p>

        <p>«İşte geliyor!» diye bağırdı. Seyrek kır saçları deniz suyuna karışmış kanlardan yapış yapıştı. Kafa derisi bu seyrek örtünün arasından parlıyordu. Altlarında sular bir kere daha kaynadı, balık tekrar saldırıya geçti, Centaine onun koyu renk gövdesinin derinliklerden yükselip sala doğru yaklaştığını gördü.</p>

        <p>Hemen tekrar ayağa kalktı. Yüzündeki ifade donmuştu.</p>

        <p>Gözlerinde dehşet dolu bakışlar vardı. Tahta sopayı sımsıkı kavradı. Balık salın dibine çarptı, Centaine olduğu yerde döndü, tam düşecekken dengesini korudu.</p>

        <p>«Kendi de ben öldüm sayılır demişti,» deyip yüreğini çelikleştirmeye çalıştı.</p>

        <p>Sopayı kaldırdı, gözlerini Ernie'nin başı arkasındaki pembe deriye dikti, balta indirir gibi olanca gücüyle indirdi.</p>

        <p>Bu vuruşun etkisiyle Ernie'nin kafatasının çöktüğünü gördü. «Beni affet, Ernie,» diye hıçkırdı ihtiyar devrilip salın kenarına yuvarlanırken. «Zaten ölmüştün. Bebeğimi kurtarmanın başka yolu da yoktu.»</p>

        <p>Kafanın arkası parçalanmıştı ama Ernie yine de başını çevirip ona; baktı. Gözlerinde anlaşılamayan bir duygu alev alev tutuşuyordu. Konuşmaya uğraştı. Ağzını açtı, o anda gözlerindeki ateş birden öldü, bacakları uzandı, hareketsiz kaldı.</p>

        <p>Centaine onun yanına diz çökerken ağlıyordu.</p>

        <p>«Tanrı beni bağışlasın,» diye fısıldadı. «Ama bebeğim yaşamak zorunda.»</p>

        <p>Köpek balığı dönüp geri geldi. Sırt yüzgeci saldan daha yüksekti. Centaine, Ernie'nin vücudunu yavaşça, hemen hemen şefkatli bir hareketle salın kenarından suya yuvarladı.</p>

        <p>Balık olduğu yerde döndü. Vücudu dişlerinin arasına aldı, testere gibi doğramaya uğraştı, bu arada sal oradan yavaşça uzaklaştı.</p>

        <p>Balıkla kurbanı ağır ağır suyun derinliklerine doğru indiler, yeşilin içinde görünmez oldular. Centaine sopayı hala elinde tutmakta olduğunu farketti.</p>

        <p>Onu kürek gibi kullanmaya başladı. Salı kumsala daha hızlı götürmeye çalışıyordu. Her darbede yine hıçkırmaktaydı.</p>

        <p>Gözleri bulanık görüyordu. Gözyaşlarının arasından okyanusun kenarında, yosun yataklarındaki kıpırtıyı sezebildi. Yosunlar dansediyor, sallanıyordu. Onların gerisinde dalgaların sarı kumlara sürtünerek çıkardığı sesler vardı. Centaine kendinden geçmiş gibi kürek çekiyordu. Bir akıntı salı kaptı, onun çabalarına yardımcı olup kumsala doğru sürükledi. Artık denizin dibini görebiliyordu. Dipteki kumlar ondüle olmuş gibiydi. Üstlerinde hareketsiz yeşil sular vardı.</p>

        <p>«Şükür, Tanrım, çok şükür, çok şükür sana!» diye hıçkırdı. Bu sözleri tekrarlıyor, kürek çekme hareketini bu tempoya uyduruyordu. Tam o sırada salın altında yine o koca gövdeyi hissetti.</p>

        <p>Tekrar salın yanlarına yapıştı, morali apansız fena halde bozuldu. «Yine döndü.»</p>

        <p>Koca gövdenin salın altından geçişine baktı. Pırıl pırıl: kumlu dip üzerinde kara bir gölge gibiydi.</p>

        <p>«Hiç vazgeçmiyor.» Kazandığı süre ancak geçici olmuştu.</p>

        <p>Sunulan kurbanı birkaç dakikada bitirmişti balık. Şimdi de sala bulaşan kanın kokusunu izlemiş, gelmişti. Omuz boyu suya kadar girmişti Centaine'in peşi sıra.</p>

        <p>Geniş bir kavis çizerek, deniz tarafından gelip sala tekrar saldırdı. Bu seferki çarpma öyle şiddetli oldu ki sal kırılmaya başladı. Çakılı tahtalar zaten fırtınanın etkisiyle gevşemiş durumdaydı. Centaine'in altında yarılıverdiler. Bacakları açılan aralıktan aşağıya sarktı, iğrenç hayvanın vücuduna değdi. Baldırında hayvanın o zımpara gibi derisinin temasını hissetti, vücudunun alt tarafım ondan uzaklaştırmaya çalışırken avazı çıktığı kadar bağırdı.</p>

        <p>Balık tekrar bir kavis çizip onun üstüne geldi ama kumsalın taban eğimi onu deniz tarafından gelmeye zorlamıştı. Onun dalgasıyla sal da kumsala doğru bir kere daha savruldu. Bir iki saniyelik bir süre boyunca koca hayvan kumların üzerinde kıpırdayamadan kaldı, sonra suları sıçratarak bir dönüş yaptı,, kendini sığ yerden kurtarıp daha derin suya doğru uzaklaştı.</p>

        <p>Yüzgeciyle mavi sırtı hala görünüyordu.</p>

        <p>O anda bir dalga sala çarptı, balığın başlattığı parçalama işini bitirdi, sal bir tahta ve tente yığını halinde dağıldı, ipler uçlarından dalgalanıp yüzdü. Centaine kendini dalganın içinde bulmuştu. Çabalayarak, öksürerek ayağa kalktı.</p>

        <p>Göğüs boyu sudaydı. Gözlerinden tuzlu sular akarak baktığında balığın dosdoğru üzerine gelmekte olduğunu gördü.</p>

        <p>Bir çığlık atıp gerilemeye, kumsalın daha sığ yerine varmaya çalıştı, bir yandan da hala elinde tutmakta olduğu sopayı havaya kaldırdı.</p>

        <p>«Defol!» diye bağırdı. «Defol buradan! Bırak yakamı!»</p>

        <p>Balık ona burnuyla toslayıp havaya fırlattı. Centaine o koca mavi sırtın üzerine düştü. Hayvan altında vahşi bir at gibi şahlandı. Vücudu buz gibi, kaba ve tarif edilemeyecek kadar iğrençti Centaine o sırtın üzerinden havaya fırladı, sonra da kuyruğun şiddetli bir tokadını yedi. Yine de bu tokadın ancak sıyırıp geçtiğini biliyordu. Kuyruk ona tam vursa, göğüs kafesini parça parça ederdi.</p>

        <p>Balığın kendi hareketleri kumları kaldırmış, suyu bulandırmış olduğundan avını net biçimde göremiyordu. Ağzını sağa sola gezdirerek arıyordu onu. Dişler kasırgada çarpan bir demir kapı gibi sesler çıkarıp duruyordu. Centaine kıpırdayan, savrulan kuyruğun, koca mavi gövdenin tehlikesiyle karşı karşıyaydı.</p>

        <p>Yavaş yavaş kumsalın sığ yerine doğru ilerledi! Her devrilişinde tekrar doğruldu, soluk soluğa, gözleri görmeksizin, elindeki sopayı savurarak yoluna devam etti. Koca dişler bir ara eteğinin büzgüleri üzerine kapanıp yırttı, bacakları kurtuldu.</p>

        <p>Birkaç adım daha gerileyince su bu sefer beli hizasına düştü.</p>

        <p>Aynı anda dalgalar da çekiliverdi, kumsaldan uzaklaştı, köpek balığı kendini doğal ortam dışında ve çaresiz durumda buldu. Kumun üzerinde kımıldıyor, kıvranıyordu. Centaine ondan uzaklaştı, geri geri, diz boyu suya vardı. Dönüp koşamayacak kadar yorgundu. Sonunda bir mucize sonucu, su çizgisinin dışındaki kalın, kuru kum tabakasının üzerinde durmakta olduğunu farkedebildi.</p>

        <p>Sopayı bir kenara attı, kumsaldan Herdeki yüksek kum tepelerine doğru sendeleyerek ilerledi. Ne var ki o kadar uzağa gidecek dermanı yoktu. Kuru kumlara serildi, yüzükoyun kalakaldı. Kumlar yüzünü ve vücudunu şeker tanecikleri gibi kaplamıştı. Güneşin altında yatıp korku, üzüntü, pişmanlık ve rahatlama duygularının karışımıyla, vücudu sarsılarak ağladı.</p>

        <p>Kumda ne kadar yattığını bilmiyordu ama, bir süre sonra kızgın güneş ışınlarının çıplak bacaklarını batarcasına yakmakta olduğunu hissetti, yavaşça doğrulup oturdu, korku dolu gözlerle suya baktı. Koca hayvanı orada, kumlar üzerinde çaresiz durumda görmeyi bekliyordu. Oysa yoktu. Besbelli bir dalga</p>

        <p>.onu kaldırmış, derin sulara kaçmasına olanak vermişti. Görünürlerde izi bile kalmamıştı. Centaine soluğunu salıverdi, güvensiz bir hareketle ayağa kalktı.</p>

        <p>Vücudu bitkin ve zayıftı. Başını eğip kendine baktığında, hayvanın koca gövdesi yanında ne kadar çaresiz olduğunu düşündü. Çarptığı yerler daha şimdiden çürümeye başlamış, mavi bir renk almıştı. Eteği yırtılmış gitmişti. Pabuçlarını zaten gemiden suya atlarken kendisi fırlatmıştı. Üzerinde ıslak hastabakıcı gömleği ve diz üstüne kadar inen külotundan başka bir şey yoktu. Korkunç bir utanç duydu, çabucak çevresine bakındı.</p>

        <p>Ömründe insanlardan bu kadar uzak bir yerde bulmamıştı kendini.</p>

        <p>«Burada beni gözetleyecek kimse yok.» İçgüdüsel bir hareketle, elleriyle edep yerini örtmüştü ama, gereği olmadığını anladığı anda elleri tekrar iki yanına sarktı, belinden sarkan bir şeye değdi. Ernie'nin çakısıydı bu. İpin ucunda sallanıyordu.</p>

        <p>Eline alıp okyanusu doğru baktı. Tüm suçluluğu ve pişmanlığı bir anda geri döndü.</p>

        <p>«Sana hayatımı borçluyum,» diye fısıldadı. «Oğlumun hayatını da. Ah, Ernie, hala yanımızda olmanı ne kadar çok isterdim!»</p>

        <p>Yalnızlığı öyle kuvvetle hissetti ki tekrar kumların üzerine çöktü, yüzünü ellerine gömdü. Güneş onu bir kere daha ayılttı. Teninin yine yanmaya, batmaya başladığını hissetmişti.</p>

        <p>Susuzluğu da onu tekrar rahatsız etmeye başladı.</p>

        <p>«Kendimi güneşten korumam gerek.» Sürüklenerek doğruldu, ayağa kalktı, çevresine daha bir dikkatle baktı.</p>

        <p>Sapsarı kumlarla kaplı bir plajdaydı. Geride dam gibi kumullar vardı. Plaj bomboştu. Körfez gibi oyuk, iki yanında burunlar olduğundan görüş alanını daraltıyordu. Burunlar arasını yirmi otuz kilometre olarak tahmin etti. Çok fakir, boş topraktı.</p>

        <p>Ne bir kaya, ne bir yaprak, ne bir bitki, ne bir kuş, ne bir hayvan, ne de güneşten korunabilecek bir siper.</p>

        <p>Gözlerini denizden çıktığı kıyıya çevirdi, salın kalıntılarının orada yüzmekte olduğunu gördü.</p>

        <p>Tente bezinin birazını kesip beline doladı, kendine bir etek yaptı, ipi kuşak gibi kullanıp bağladı. Sonra bezden biraz daha kesti, başını ve omuzlarını güneşten korumak için şal gibi hazırladı.</p>

        <p>«Offf, öyle susadım ki!» Kıyıda durmuş, ilerde oynaşan yosunlara doğru aç gözlerle bakıyordu. Susuzluğu, yosun suyuna karşı duyduğu tiksintiden baskındı ama, köpek balığının korkusu her iki duyguyu da yeniyordu. Denize arkasını döndü.</p>

        <p>Gerçi vücudu ağrılar, sızılar içindeydi, bacakları, kolları koyu mor çürüklerle kaplıydı ama, yine de tek şansının yürümeye başlamak olduğunu biliyordu. Gidilecek bir tek yön vardı. Cape Town buraya göre güneydeydi. Ama ondan daha yakında, o garip isimli Alman kasabaları vardı. Ya da kentleri. Adlarını büyük bir çabayla hatırlayabildi. Swakopmund. Lüderitzbucht. En yakındakine besbelli beş yüz kilometre yol vardı.</p>

        <p>Beş yüz kilometre... bu uzaklık birden cesaretini kırdı, bacakları su gibi oldu, kumların üzerine çöktü.</p>

        <p>«Ne kadar uzak olduğunu hiç düşünmeyeceğim,» dedi kendi kendine sonunda. «Yalnızca birer adım birer adım düşüneceğim.»</p>

        <p>Büyük bir çabayla ayağa kalktı, eklemlerinin sızısını duydu. Deniz kıyısında topallayarak ilerledi. Islak kumlardan gidiyordu. Islak olunca kumlar daha sert bir taban oluşturuyordu. Yavaş yavaş kasları ısınınca vücudundaki tutulmuşluk da azaldı, adımlarını biraz daha büyütebildi.</p>

        <p>«Birer adım birer adım!» dedi kendi kendine Yalnızlık en büyük düşmandı İzin verse, sırf bu yeterdi onu yere vurmaya. Çenesini havaya kaldırdı, karşıya doğru baktı.</p>

        <p>Plajın ucu bucağı görünmüyordu. İnsana korku veren bir tekdüzelik, bir değişmezlik içindeydi. Saatlerce yürümenin hiçbir etkisi olmuyor gibiydi. Kendini dolap beygiri gibi olduğu yerde dönüyor sandı. Önünde hep aynı boyda kumlar uzanmaktaydı. Hiç değişmeyen deniz hep sağında, kumullar duvarı hep solundaydı. Onun üzerinde de süt rengi bir gökyüzü.</p>

        <p>«Hiçbir şeyden hiçbir şeye doğru yürüyorum,» diye fısıldadı, bir insan görmenin özlemiyle kavrulduğunu hissetti.</p>

        <p>Çıplak ayaklarının tabanları acımaya başladığında oturup onları inceledi. Deniz suyu taban derilerini yumuşatmış, sarı kumlar da hemen hemen cılk et kalacak biçimde derisini yüzmüştü. Ayaklarına tente bezinden parçalar sarıp bağladı, yoluna devam etti. Güneş ve hareket, üzerindeki bluzu terden sırılsıklam etmişti. Susuzluk da hiç yakasını bırakmıyordu. Güneş batı göklerinin yarısına kadar alçaldığında, ilerde kayalık bir yükselti belirdi. Centaine sırf o tekdüze görünümün bozulmasının hevesiyle adımlarını hızlandırdı ama kısa zamanda tekrar yavaşladı. Bir günlük yürüyüş takatim tüketmişti.</p>

        <p>«Üç gündür bir şey yemedim, dünden beri de bir şey içmedim...»</p>

        <p>Kayalık yükselti hiç yaklaşmıyordu. Sonunda dinlenmek üzere oturmak zorunda kaldı, oturduğu anda da susuzluk onu kudurttu.</p>

        <p>«Yakında su içmezsem yoluma devam edemeyeceğim,» diye fısıldadı, karşıki kayalara baktı, birden inanamıyormuş gibi doğruldu. Gözlerini kırpıştırdı. Yoksa hayal mi görüyordu?</p>

        <p>«İnsanlar!» diye fısıldadı, ayağa kalktı. «İnsanlar!» Sendeleyerek tekrar yürüdü.</p>

        <p>Kayaların üzerine oturmuşlardı. Gökyüzüne karşı siluetlerinin hareketi görünüyordu. Centaine yüksek sesle güldü, onlara elini salladı.</p>

        <p>«Ne kadar kalabalıklar... deliriyor muyum yoksa?» Bağırmak istedi, sesi gıcırtı gibi çıktı.</p>

        <p>Sonunda uğradığı hayal kırıklığı öyle yıkıcı oldu ki, kendini tokat yemiş gibi hissetti.</p>

        <p>«Fok balıkları!» diye fısıldadı. Sesleri denizden taşınıp ona kadar gelmeye başlamıştı.</p>

        <p>Bir süre, kendinde yoluna devam edecek gücü bulamadı.</p>

        <p>Sonra zorlanarak bir ayağını ötekinin önüne attı, kayalara doğru yürüdü.</p>

        <p>Birkaç yüz fok vardı kayalarda. Bir çoğu da denizde yüzmekteydiler. Rüzgar kokularını Centaine'e doğru getirdi. Yaklaştığında hayvanlar denize doğru çekildiler. Kayalardan soytarıca hareketlerle atlayıp atlayıp suya dalıyorlardı. Aralarında düzinelerce de yavru vardı.</p>

        <p>«Ah, bir tanesini yakalayabilsem şunların!» dedi. Çakıyı sağ eliyle kavrayıp bıçağını açtı. «Çabucak bir şey yemek zorundayım...» Ama onun yaklaşmasından ürken hayvanlar peşpeşe suya atlayıp gidiyorlardı.</p>

        <p>Koşmaya koyuldu, Bu hareketi hayvanların kayalardan kalabalık gruplar halinde atlamalarına yol açtı. En yakındakine daha yüz metre yolu vardı. Vazgeçti, soluk soluğa durdu, tüm koloninin denize atlayıp kurtulmasını seyretti.</p>

        <p>Birden hayvanların arasında hırçın bir telaş hissetti. Koro halinde korku çığlıkları atıyorlardı. Kayalar arasından koyu renk, çevik, kurt gibi iki gölge fırladı, fokların en kalabalık yerine daldı. Centaine durumu hemen kavradı. Kendi yaklaşması hayvanların dikkatini dağıtmış, öteki iki predatöre şans tanımıştı. Bunların kahverengi sırtlan olduğunu anlayamadı. Daha önce gördüğü resimlerden yalnızca büyük, benekli sırtlarını tanıyordu. Afrika kitaplarının hemen hepsinde vardı büyük sırtlanların resmi.</p>

        <p>Bu hayvanlarsa Hollandalı göçmenlerin 'plaj köpekleri' dedikleriydi. Boyları mastif kadar, kulakları sivri, yeleleri sarkık, küllü sarı tüyleri uzundu. Foklara saldırırken heyecandan kabarık duruyordu o tüyler. Yavruların en küçük, en savunmasız olanlarını seçtiler, enselerinden yakalayıp ağızlarında sallandırarak uzaklaştılar, anaların o yavruları korumak için gösterdikleri çabalara aldırış bile etmediler.</p>

        <p>Centaine tekrar koşmaya başladı, o yaklaşırken dişi foklar artık herşeyden vazgeçip kendilerini kayalardan aşağıya attılar. Centaine suların oraya sürüklemiş olduğu bir tahta parçasını kaptı, kayaların dibi sıra, en yakınındaki sırtlanın yolunu kesmek üzere koştu.</p>

        <p>Sırtlan sürüklemekte olduğu gürültücü bebek fokla uğraşıyor, zorluk çekiyordu. Centaine onun önüne geçmeyi başardı.</p>

        <p>Hayvan durdu, başını ürkütücü biçimde öne eğdi, Centaine'in yaklaşmasına baktı. Yavru fok'un vücudundan kanlar boşalıyordu. Sırtlanın demin kaptığı yer derin yaralanmıştı. İnsan yavrusu gibi de ağlıyordu.</p>

        <p>Sırtlan korkunç biçimde hırladı. Centaine olduğu yerde durdu, sopayı savurup ona haykırdı.</p>

        <p>«Bırak onu! Defol, pis hayvan! Bırak onu!»</p>

        <p>Bu saldırgan tavrı sırtlanda çekingenlik yaratmıştı. Bunu farkedebiliyordu. Hayvan tekrar hırladı ama bir iki adım geriledi, kıvranan avının başına onu korumak istercesine çöktü.</p>

        <p>Centaine onu bakışlarıyla dondurmaya çalıştı. O korkunç sarı gözlere baktı, baktı, sopayı salladı, bağırdı. Sırtlan birden yaralı yavru foku ağzından düşürüp dosdoğru Centaine'e atıldı, son dişlerini göstererek homurdandı. Centaine bu anın en kritik an olduğunu içgüdüsel olarak anladı. Kaçarsa sırtlan onu kovalayacak, saldıracaktı.</p>

        <p>İleri fırladı, hayvanın saldırısını karşıladı. Bir yandan haykırışlarına daha bir kuvvet verdi, sopayı olanca gücüyle savurdu. Besbelli sırtlan bu tepkiyi beklemiyordu. Cesareti kırılıverdi.</p>

        <p>Geri dönüp avına doğru koştu, dişlerini yine o ipek boyuna gömdü, tekrar sürüklemeye başladı.</p>

        <p>Centaine'in ayakları dibinde, kayalar arasında bir yarık vardı. İçi suların getirdiği yuvarlak taşlarla dolmuştu. Bir tanesini kaptı. Taşın boyu portakal kadar vardı. Hemen sırtlana fırlattı.</p>

        <p>Başına nişan almıştı ama, daha yakına düştü, hayvanın ayağına çarptı, ayağı kayalar üzerinde ezdi. Sırtlan bağırdı, yavru foku düşürdü, üç ayak üzerinde uzaklaştı.</p>

        <p>Centaine bir yandan koşarken bir yandan çakısını açtı. Köy kızıydı ne de olsa. Nice kere hayvanların kesilip yüzülmesinde Anna'ya yardım etmişliği vardı. Hızlı, acı vermeden işi bitirecek bir darbeyle yavrunun boğazını kesti, kanların akmasına izin verdi. Sırtlan hırlayarak, inleyerek geri dönüyordu. Fena halde topallıyordu. Kararsızdı. Bu saldırıdan aklı karışmıştı.</p>

        <p>Centaine yarıktan birkaç taşı iki ovucuyla topladı, ona savurdu Bir tanesi sırtlanın çalı yeleli başına çarptı, hayvan bir çığlık attı, elli adım kadar uzağa kaçtı, orada dönüp omzunun üzerinden geriye nefretle baktı.</p>

        <p>Centaine hızla çalışıyordu. Anna'nın koyun keserken yaptığı gibi hayvanın karnını yardı. Bıçağını dikkatli tutuyor, mideyi, barsakları delmemeye çalışıyordu. Sonra bıçağı testere gibi kullanıp göğüs kafesini birleştiren kıkırdağı yardı.</p>

        <p>Kanlı elleriyle çevrede dolaşan sırtlana bir taş daha attı, yavrunun midesini dikkatle çıkardı. Su ihtiyacı, engel olamadığı bir çılgınlık yaratıyordu içinde. Susuz kalmanın, kendi karnındaki embriyonun varlığını da tehdit ettiğini hissetmekteydi.</p>

        <p>Ama bu yapacağı işi düşününce midesinin bulanmasını da engelleyemedi.</p>

        <p>Anna ona anlatmıştı. «Benim çocukluğumda, ne zaman süt kuzusu ölse çobanlar hep yapardı bunu,» demişti.</p>

        <p>Centaine hayvanın mide torbasını kendi kanlı avuçlarına aldı. Mide astarı sarımsı ve yarı saydamdı. Sanki midenin içini görebiliyormuş gibi bir hayale kapıldı. Besbelli yavru, sırtlanın saldırısına kadar hep annesinin yanında kalmış, oburcasına süt emmişti. Midenin içi sütle tıka basa doluydu.</p>

        <p>Centaine tiksintiyle yutkundu, sonra kendi kendine, «Eğer içmezsen sabaha ölmüş olursun,» dedi. «Hem sen, hem de Michael'in oğlu.»</p>

        <p>Mide kasını ufacık deldi, yoğun sütler hemen sızmaya başladı. Centaine gözlerini yumdu, ağzını o deliğe dayadı. Sıcak sütü emmek, yutmak için kendini zorluyordu. Boş midesi altüst oldu, istemeyerek öğürdü, boğulmasına ramak kaldı ama sonunda bu tepkisini kontrol altına almayı başardı.</p>

        <p>Sütün biraz balıksı bir tadı vardı. Yine de pek iğrenç sayılmazdı. İlk yudumu yutmayı başardıktan sonra tadını Anna'nın yaptığı keçi peynirine benzetti.</p>

        <p>Bir süre sonra biraz dinlendi, ağzındaki kan ve sıvıları elinin tersiyle sildi. Yuttuğu sıvının, vücudundan kaybettiklerini yerini almaya başladığını hisseder gibi oldu. Bitkin vücuduna anında yeni bir kuvvet doldu.</p>

        <p>Sırtlana bir taş daha attı, sonra sütün geri kalanını da emdi. Mideyi kesip açtı, son kalan damlaları yalayarak yuttu, boş membranı sırtlana doğru fırlattı.</p>

        <p>«Bak, seninle paylaşıyorum,» dedi hırlayan hayvana.</p>

        <p>Yavruyu kesti, başını, bacaklarını ayırdı, onları da sırtlana attı. Kocaman, köpek gibi etobur, kaderine razı olmuş gibiydi.</p>

        <p>Centaine'den yirmi adım ileriye oturdu, kulakları dimdik, yüzünde umut dolu, hemen hemen komik bir ifadeyle kendisine atılacak lokmaları beklemeye başladı.</p>

        <p>Centaine kırmızı etlerden kesebildiği kadar ince şeritler kesti. Bu işi, kemikten eti ayırabildiği sürece sürdürdü. Sonra şeritleri, şal olarak kullandığı beze sardı, kalkıp geri çekildi.</p>

        <p>Sırtlan hemen saldırdı, kayalara bulaşmış kanları yalamaya, iskeleti kemirmeye koştu.</p>

        <p>Kayaların tepesinde, rüzgar ve dalgalar kum taşlarını yontmuş, muhafazalı bir kovuk oluşturmuştu. Buranın Centaine'den önce başkalarının da hizmet ettiği belliydi. Çoktan sönmüş bir ateşin külleri, mağaranın tabanındaki kumlara karışmış, dağılmıştı. Kumları karıştırdığında üçgen biçiminde küçük, bıçağa benzer keskin bir taş buldu. Anna'yla ikisi Mort Homme'daki şatonun arkasındaki tepelerde de bulmuşlardı buna benzer şeyleri. İçinde bir özlem duygusu kabardı, sonra kendine acıdığını farketti. Bulduğu taş bıçağı bluzunun cebine koydu, eski günleri hatırlamaktansa bugünün katı gerçeğini düşünmek üzere kendini zorladı.</p>

        <p>«Ateş,» dedi kendi kendine. Oradaki ölü kara kömür değneklerini inceledi. Sonra çok değerli fok etlerini mağaranın ağzındaki bir kayanın üzerine koydu. Rüzgarda kururlarsa daha iyi olurdu. Aşağıya inip bir kucak dolusu tahta topladı.</p>

        <p>Hepsini eski ateşin yerine getirip üstüste dizdi, ateş yakmakla ilgili bilgilerini hatırlamaya çalıştı.</p>

        <p>«İki değnek... birbirine sürtmek gerek,» diye mırıldandı.</p>

        <p>Ateş öyle doğal bir insani ihtiyaçtı ki, şu anda onun sıcaklığından ve rahatlığından yoksun olmak dayanılmaz bir mahrumiyet gibi gözüküyordu.</p>

        <p>Denizin sürükleyip getirdiği tahtalar tuzu ve nemi emmişti.</p>

        <p>İçlerinden iki tanesini seçti. Aslında hangi değneklerin daha iyi olacağını da bildiği yoktu. Bu işi deneyerek öğrenmek zorundaydı. Parmakları acıyıncaya kadar uğraştıysa da ne bir tek kıvılcım, ne de bir katre duman çıkarabildi.</p>

        <p>Canı sıkkın, mağaranın dip duvarına dayanıp uzandı, güneşin kararan denize batıp kayboluşunu seyretti. Akşam rüzgarı onu ürpertti. Şalına sımsıkı sarındı, ince üçgen taşın göğsüne değdiğini duydu.</p>

        <p>Meme başlarının son zamanlarda nasıl hassaslaştığını, memelerinin nasıl irileşip sertleştiğini farketti. Her nasılsa, hamileliğin kendisine ek bir güç verdiğine inanıyordu. Güneye doğru baktığında Michael'in özel yıldızını ufkun alt kesiminde gördü.</p>

        <p>«Achernar,» diye fısıldadı. «Michael...» Onun adını anarken parmakları ince taşa tekrar değdi. Sanki o taş Michael'in ona armağanıydı. Elleri titreyerek taşı çakısının madenine hızla sürttü, mağaranın karanlığında beyaz kıvılcımlar uçuştu.</p>

        <p>Centaine et şeritlerini kömür ateşi üzerinde ızgara etti. Tadı hem danaya, hem tavşana benziyordu. Her lokmanın tadını çıkara çıkara yedi, sonra da fok yağıyla güneş yanıklarına masaj yaptı.</p>

        <p>Geri kalan pişmiş etleri ileriki günler için bir kenara koydu, şalını omuzlarına sardı, sopayı yanına alıp mağaranın yan duvarına yaslandı.</p>

        <p>«Dua etmem gerek...» Duaya başladığında Anna'yı yanıbaşındaymış gibi hissetti. Eskiden yaptığı gibi Centaine'i seyrediyordu sanki yine. Çocukluğundaki gibi.</p>

        <p>«Şükür sana. Büyük Tanrım! Beni denizden kurtardığın için, bana yiyecek ve içecek verdiğin için sana çok şükür, ama...»</p>

        <p>Duası dudaklarında yarım kaldı. İçinden şükretmekten çok sitem etmek geliyordu.</p>

        <p>«Münkirlik!» Anna'nın sesi kulağında çınlamaktaydı. Duasına acele son verdi.</p>

        <p>«Bir de Tanrım, bundan sonraki günlerde bana sunacağın sınavlar için güç ver. Bir de, eğer rızan varsa, bana bu sınavları hangi amaçla, hangi plana göre sunduğunu anlayacak ilhamı da ver.» Ancak bu kadar siteme cesaret edebilirdi.</p>

        <p>Duasına uygun bir son söz ararken uyuyakaldı.</p>

        <p>Uyandığında ateş zayıflamıştı. Kendisini neyin uyandırdığını anlayamadı. Derken durumunu hatırladı. Mağaranın ağzında büyük bir hayvanın kıpırdandığını hissetti. Yemek yiyordu hayvan... sesleri öyleydi.</p>

        <p>Hemen ateşe birkaç tahta parçası attı, parlayan ışıkta sırtlanın silueti belirdi. Geceden onca dikkatle sarıp sarmaladığı et paketi de bıraktığı kayanın üzerinde yoktu.</p>

        <p>Öfke ve umutsuzlukla titreyerek alev alev bir tahtayı kaptı, hayvana savurdu.</p>

        <p>«Seni iğrenç hırsız hayvan! diye bağırdı, sırtlan bir çığlık attı. koşarak karanlıklara daldı gitti.</p>

        <p><a id="AYHAN"></a>Sabahın erken saatlerinde fok kolonisi Centaine'in mağarasının aşağısındaki kayalara serilmiş yatıyordu. Centaine yeni günün getireceği açlık ve susuzluğun ilk etkilerini içinde hissetmeye başlamıştı bile.</p>

        <p>Yanına iki taş alıp silahlandı. Her biri yumruk boyundaydı.</p>

        <p>Koltuğunun altına da bir sopa kıstırdı. Elinden geldiği kadar sessiz ve sinsi, kayalardan aşağıya inmeye başladı. Niyeti en yakındaki hayvanlara sokulmaktı. Ama o daha mesafenin yarısını alamadan foklar çığlıklar atarak kaçtılar. Centaine oralardayken bir daha sudan çıkmadılar.</p>

        <p>Umutsuz ve aç, yine mağarasına döndü. Ateşin yanındaki kayanın üzerinde donmuş beyaz fok yağları vardı. Ateşten sönmüş bir kömür alıp ezdi, tozunu yağlarla karıştırdı, burnunu, yanaklarını siyaha boyadı. Sonra mağarada çevresine bakındı. Bir çakısı, bir çakmak taşı, bir sopası, bir branda şalı vardı. Dünyadaki tüm serveti bunlardan oluşuyordu. Yine de bu mağarayı bırakıp gitmek gelmiyordu içinden. Birkaç saat boyunca burası evi olmuştu onun. Kumsala inip güneye doğru o tekdüze, bitmez yola koyulmak için kendini epey zorlaması gerekti.</p>

        <p>İkinci gece ne mağara buldu, ne tahta, ne de kayalık bir yükseltti. Yiyecek de yoktu içecek de. Şalına sarınıp kumulların dibine yattı. Gece boyunca rüzgar hep kum zerreciklerini üfürdü durdu, sabah uyandığında üzerini şeker inceliğinde kumlarla örtülmüş buldu. Kirpiklerine kumlar birikmişti. Saçları kum ve tuz içindeydi. Öyle üşümüş, her yanı öyle tutulmuştu ki! Zaten çürükler içindeydi. İhtiyar kocakarılar gibi sendeleye tökezleye yoluna koyuldu, sopasını baston olarak kullandı. Az sonra kasları ısınınca tutukluk açıldı. Güneş yükselirken takatinin tükenmeye başladığını hissetti, susuzluk içinde sessiz bir çığlık gibi yükseldi. Dudakları şişti, çatladı, dili kurudu, üzerine bir türlü yutamadığı kalın bir tükürük tabakası yayıldı.</p>

        <p>Denizin kenarına çömelip yüzünü yıkadı, şalını ve bluzunu ıslattı, bir yudum deniz suyu içme isteğini güçlükle frenledi.</p>

        <p>Rahatlaması kısa sürdü. Deniz suyu teninde kuruyunca tuz kristalleri dünkü yanıkları daha beter acıtmaya başladı, dudakları parşömen gibi oldu, her hareketle yarıldı, susuzluğu bir tutku haline geldi.</p>

        <p>Öğleden üç dört saat sonra, ıslak kumların ta ilerisinde kıpırdayan siyah şeyler gördü, gözlerini umutlu kısıp baktı. Ama bu karartılar dört iri martıydı. Göğüsleri beyaz, sırtları siyah, sığ sularda açık duran sarı gagalarıyla avlanıyorlardı.</p>

        <p>Centaine yaklaşırken kanatlarını açıp havalandılar, taşıyamayacakları kadar büyük avlarını kumun üzerinde bıraktılar. Kocaman, ölü bir balıktı. Gagalardan fena halde yaralanmıştı. Centaine yeniden kuvvet bulup birkaç adımı koşarak aldı, dizlerinin üzerine çöktü, balığı iki eliyle tutup kaldırdı, sonra boğulur gibi olup olup tekrar elinden attı, ellerini şalına sildi. Kokmuştu balık. Parmaklan çürümekte olan etlere dalıp çıkmıştı.</p>

        <p>Tüm cesaretini kullanıp tekrar balığa doğru süründü, yüzünü kokudan kaçırarak beyaz etinden bir parçasını kopardı Bu etten ufacık bir lokma kesip yavaşça ağzına soktu. Midesi ağzına gelir gibi oldu ama o yine de dikkatle çiğnedi, leş kokan sularını emdi, eti tükürdü, sonra bir lokma daha kesti.</p>

        <p>Etin kokusu kadar, bu duruma düşme duygusu da midesini bulandırıyordu. Sıvıları emmeyi sürdürdü, sonunda bir fincan kadar emmiş olması gerektiğine karar verdi, bir süre dinlendi.</p>

        <p>Sıvı yavaş yavaş ona kuvvet verdi. Kendini güçlü hissediyordu. Yoluna devam edebilecek kadar güç kazanmıştı. Denize doğru yürüdü, ellerindeki pis kokuyu yıkamak istedi. Ağzında hala o tad vardı.</p>

        <p>Güneş batmadan hemen önce bir güçsüzlük hisetti, kumların üzerine oturdu. Birden alnını buz gibi terler kapladı, midesine kılıç sokulmuş gibi bir sancı saplandı, iki büklüm oldu. Getirdiğinde kokmuş balığın kokusu burun deliklerinden çıktı.</p>

        <p>Derken leş kokan bir kusmuk boğazına doğru yükseldi. O hayati birkaç damla sıvının kumların üzerine saçıldığını görmek cesaretini büsbütün kırdı. Bir yandan da ilk ishal belirtilerini şiddetli biçimde hissetti.</p>

        <p>«Zehirlendim.» Kumlara uzanıp kıvranmaya başladı. Spazmlar peşpeşe geliyordu. Toksit sıvılar vücudundan zorla çıkmaya başlamıştı. Kriz geçtiğinde ortalık kararmıştı. Kirli külotunu çıkarıp bir kenara attı, acı içinde denize doğru emekledi, yüzünü yıkadı, kokmuş balığın tadını arındırmaya çalıştı, kusmukları temizledi, daha sonra çekeceği susuzluğun bedelini, temiz ağzıyla ödemeye hazırlandı.</p>

        <p>Sonra yine emekleyerek suların en çok yükseldiğinde vardığı noktaya kadar geldi, karanlıkta soğuktan titreyerek oraya uzandı, ölmeye hazırlandı.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
