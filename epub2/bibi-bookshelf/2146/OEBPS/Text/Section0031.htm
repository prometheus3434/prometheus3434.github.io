<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Öğleden sonra aradıkları hastaneyi buldular. Arras dışındaki kırlardaydı.</p>

        <p>İki büyük çadır vardı. Üzerine kızıl haç bayrakları asılmıştı. Buraları ameliyathane olarak kullanılıyordu. Amaliyat bekleyen yaralılar için de çevreye acele barakalar kurulmuştu. Kereste, çadır bezi, oluklu saç gibi maddelerdendi kulübeler. Bunları çevredeki çiftliklerden toplamışlardı.</p>

        <p>Anna ile Centaine kendi yaralılarının indirilmesine yardım ettiler, onları kalabalık kulübelerden birine taşıdılar, sonra baştaki cankurtaranın tepesinden kendi eşyalarını aldılar. Yaralılardan bir tanesi onların gitmeye hazırlandıklarını farketti.</p>

        <p>«Gitmiyorsun, değil mi, Güneş Işığı?» Onu duyan diğerleri de dirsekleri üzerinde doğruldular.</p>

        <p>«Sensiz ne yaparız, tatlım?»</p>

        <p>Son defa onların yanına yürüdü, birinden diğerine dolaştı, gülümsedi, şakalar yaptı, eğilip kirli, acı dolu suratlarını öptü, sonunda dayanamayacak hale geldi, Anna'nın beklemekte olduğu yere doğru hızla uzaklaştı.</p>

        <p>Çantayla Anna'nın çuvalını aldılar, benzin almakta olan cankurtaranların yanından geçip yürümeye başladılar. Bu arabalar yine savaş alanına döneceklerdi.</p>

        <p>Bobby Clarke onları bekliyordu. Centaine'in peşinden yetişti.</p>

        <p>«Biz geri dönüyoruz. Binbaşı Sinclair'in emri var.»</p>

        <p>«Au revoir, Bobby.»</p>

        <p>«Seni her zaman hatırlayacağım, Centaine.»</p>

        <p>Parmak ucuna kalkıp doktorun yanağını öptü.</p>

        <p>«İnşallah oğlan olur,» diye fısıldadı Bobby.</p>

        <p>«Olacak.» Centaine'in sesi ciddiydi. «Oğlan olacak. Eminim.»</p>

        <p>Cankurtaran konvoyu yola koyuldu, tekrar kuzeye yöneldi, Bobby Clarke el salladı, duyulamayan bir şey haykırdı, sonra yürüyen asker kalabalığının arasında uzaklaştılar.</p>

        <p>«Şimdi ne yapacağız?» diye sordu Anna.</p>

        <p>Centaine, «Devam edeceğiz,» dedi. Her nasılsa, sorumluluğu o üstlenmişti. Mort Homme'dan ayrıldıklarından bu yana her kilometreyle daha bir kararsızlaşan Anna onu izledi. Hastaneyi geride bırakıp güneye saptılar, yine kendilerini kalabalık yolun üzerinde buldular.</p>

        <p>İlerdeki ağaçların tepesinden Centaine, Arras'ın kulelerini, damlarını görebiliyordu.</p>

        <p>«Bak, Anna,» diye gösterdi. «İşte akşam yıldızı... dilek dileme fırsatı verildi bize... Sen ne diliyorsun?»</p>

        <p>Anna ona garip bir merakla baktı. Ne olmuştu bu çocuğa böyle? Babasının yanarak ölüşünü, canı kadar sevdiği atının ne hale geldiğini iki gün önce görmüştü. Ama yine de tavrında garip bir neşe vardı. Doğal bir şey değildi bu.</p>

        <p>«Ben sıcak bir banyo ve sıcak bir yemek diliyorum.»</p>

        <p>«Ah, Anna, her zaman imkansız şeyler istersin.» Centaine omzunun üzerinden ona gülümsedi, ağır çantasını bir omzundan ötekine geçirdi.</p>

        <p>«Senin dileğin ne o halde?» diye sordu Anna</p>

        <p>«İnşallah akşam yıldızı bizi generala götürür üç bilge kişiye yol gösterdiği gibi...»</p>

        <p>«Kutsal şeylere dil uzatma, kızım.» Ama Anna bu düşünceye ağırlık veremeyecek kadar yorgun ve güvensizdi.</p>

        <p>Centaine bu kenti iyi biliyordu. Gittiği okul buradaydı. Kent merkezine vardıklarında ortalık da iyiden iyiye kararmıştı artık Savaşın ilk yılları, Flaman mimariye sahip güzel onyedinci yüzyıl kilisesinde korkunç izler bırakmıştı. Tablolara benzeyen eski hükümet binası şarapnel yaralarından berbat haldeydi. Büyük Meydandaki tuğla evlerin çoğu damsız, boştu. Birkaçında ise mum ışıkları vardı. Bura halkından inatçı olanlar, savaş biraz gerilediği anda evlerine geri dönmüşlerdi; Centaine geçen sefer Michael'la geldiklerinde generalin karargah olarak kullandığı manastırın yerini ezberlemediği için, orayı karanlıkta bulma umudu yoktu. Anna'yla ikisi boş evlerden birinde kamp kurdular, bayat ekmeklerinin ve kurumuş peynirlerinin sonuncusunu Anna'nın çuvalından çıkarıp yediler, çantayı başlarına yastık yapıp kuru tahtaya uzandılar, birbirlerine sarılarak ısınmaya çalıştılar.</p>

        <p>Ertesi sabah Centaine'in en büyük korkusu manastırı boş bulmaktı. Sonunda yolu bulabildi. Kapıda bir nöbetçinin beklemekte olduğunu gördü.</p>

        <p>«Üzgünüm, bayan, burası askeri bölge. Kimse giremez.»</p>

        <p>Centaine nöbetçiye yalvarıp yakarırken arkadan siyah bir Rolls yaklaştı, kapıya varınca fren yaptı. Üzeri kuru çamurlarla kaplıydı. Bir yanındaki kapıların ikisi de kurşun yarası almıştı.</p>

        <p>Kapıdaki nöbetçi, şoförün kasketindeki işareti tanıdı, Zulu'ya el salladı, Rolls kapılardan geçti ama Centaine hemen koştu, arabanın arkasından seslendi. Arka kanapede, geçen ziyaretinde karşılaştığı bir genç subay oturmaktaydı.</p>

        <p>«Teğmen Pearce!» Adını da hatırlamıştı. Adam dönüp arkasına baktı, onu tanıyınca şaşalamış göründü. Hemen öne eğilip şoförle konuştu, Rolls hızla sağa yanaştı, geri geri geldi.</p>

        <p>«Matmazel de Thiry!» John Pearce arabadan atlayıp koşorcık yaklaştı «Son tahmin edebileceğim insan... ne işiniz var burada?»</p>

        <p>«Michael’ın amcasını, General Courtney'i görmem gerek.</p>

        <p>Cok önemli.»</p>

        <p>«Şu anda burada değil,» dedi genç subay ona. «Ama benimle gelebilirsiniz. Kendisi neredeyse döner. Bu arada, biraz dinlenir, bir şeyler yersiniz. İkisine de ihtiyacınız var görünüşe göre.»</p>

        <p>Centaine'in çantasını elinden aldı. «Haydi gelin... bu kadın sizinle beraber mi?»</p>

        <p>«Anna benim hizmetkarımdır.»</p>

        <p>«Öne, Sangane'nin yanma binsin.» Centaine'in Rolls'a binmesine yardım etti. «Almanlar bu son birkaç günü çok yoğun hale getirdi,» diyerek onun yanına yerleşti. «Galiba siz de acısını çekmişsiniz.»</p>

        <p>Centaine başını eğip kendi kılığına baktı. Elbiseleri tozlu, buruşuk, elleri kirli, tırnaklarının altında ay biçiminde karalıklar vardı. Saçlarının neye benzediğini tahmin edebiliyordu.</p>

        <p>«Ben cepheden dönüyorum. General Courtney kendi gözüyle görmek istedi.» John Pearce nezaket gösterdi, Centaine saçlarını düzeltmeye çalışırken bakışlarını kaçırdı. «Savaşın içinde bulunmayı seviyor. Kendini hala Boer Savaşında sanıyor koca kaplan. Mort Homme'a kadar gittik...»</p>

        <p>«Orası benim kasabam.»</p>

        <p>«Artık değil,» dedi teğmen karanlık bir sesle. «Artık Almanlar aldı. Daha doğrusu, hemen hemen onların oldu sayılır. Yeni hat tam kasabanın kuzeyinden geçiyor. Kasaba alevler içinde.</p>

        <p>Çoğu bombardımanda yıkıldı bile. Görseniz tanıyamazdınız, eminim.»</p>

        <p>Centaine tekrar başını salladı. «Evim de bombalandı ve yandı.»</p>

        <p>«Üzgünüm,» diye devam etti John Pearce çabucak. «Her neyse, görünüşe göre onları durdurduk galiba. General Courtney düşmanı Mort Homme'da durdurabileceğimizden emin...»</p>

        <p>«General nerede?»</p>

        <p>«Bölge Merkez Komutanlığında, kurmay toplantısında. Akşam geç saatlerde denmesi gerekir. Hah, işte geldik.»</p>

        <p>John Pearce manastırda onlara bir rahip odası buldu, bir hizmetkarla yiyecek ve iki kova da sıcak su yolladı. Yemeklerini yedikten sonra Anna, Centaine'i soydu, kovalardan birinin başına dikip tepeden tırnağa sabunladı.</p>

        <p>«Ahhh, harika bir duygu!»</p>

        <p>«Bu sefer bakıyorum çığlık atarı, sızlanan yok,» diye mırıldandı Anna. Kendi jüponuyla Centaine'i kuruladı, çantadan temiz kıyafetler alıp giydirdi, saçlarını fırçaladı. Gür siyah bukleler dolaşıktı.</p>

        <p>«Ayy, Anna, acıyor!»</p>

        <p>Anna, «Sürekli olamayacak kadar iyiydi, değil mi!» dedi.</p>

        <p>İşini bitirdikten sonra Centaine'in yatağa uzanıp dinlenmesinde direndi. Kendisi yıkandı, kirli çamaşırları yıkadı. Ama Centaine bir türlü yatamıyordu Doğrulup oturdu, dizlerini kucakladı.</p>

        <p>«Ah, sevgili Anna, sana harikulade bir sürprizim var...»</p>

        <p>Anna kır saçlarını at kuyruğu gibi kıvırıp tepesine topladı, Centaine'e soru soran bakışlarla baktı.</p>

        <p>«Sevgili Anna demek!.. Haber gerçekten iyi bir şey olmalı.»</p>

        <p>«Evet, iyi, çok iyi! Michael'ın bebeğini doğuracağım.»</p>

        <p>Anna dondu kaldı. Yüzünden kan çekildi, teni kül rengine dönüştü, gık çıkaramadan Centaine'e baktı.</p>

        <p>«Oğlan olacak, eminim. Hissediyorum oğlan olacağını. Tıpkı da Michael'e benzeyecek.»</p>

        <p>«Nasıl emin olabilirsin?» diye patladı Anna.</p>

        <p>«Ben eminim.» Centaine hemen dizüstü doğrulup bluzunu yukarı çekti. «Karnıma bak... göremiyor musun, Anna?»</p>

        <p>Solgun, dümdüz karnı yine her zamanki gibi yamyassıydı. Göbeği bir gamze gibiydi. Centaine göbeğini çıkarmak için çaba gösterdi.</p>

        <p>«Göremiyor musun, Anna? Belki de ikiz olur. Michael'in babasıyla general de ikizmiş. Belki aileden geliyordur... düşünsene, Anna, Michael gibi iki tane!»</p>

        <p>«Hayır,» diye başını iki yana salladı Anna. Ne diyeceğini bilemiyordu. «Bu senin o her zamanki masallarından biri olmalı. Asla inanmam seninle o askerin...»</p>

        <p>«Michael asker değil, o bir...» Anna onun sözünü kesti. «De Thiry ailesinin bir evladı kalkıp da bir askerin kendisini mutfak hizmetçisi gibi kullanmasına izin versin... olamaz.»</p>

        <p>«İzin vermek mi, Anna!» Centaine bluzunu öfkeyle aşağıya çekti. «Ben izin vermiş değilim. Yapmasına yardım ettim. Başlangıçta ne yapacağını bilemiyor gibiydi. Ona ben yardım ettim. Ve çok güzel de oldu.»</p>

        <p>Anna ellerini kulaklarına kapadı. «İnanmıyorum. Dinlemek istemiyorum. Sana hanımefendi olmayı o kadar öğrettikten sonra... dinlemiyorum!»</p>

        <p>«Geceleri onunla buluşmaya gittiğimde ne yapıyoruz sanıyordun... gittiğimi biliyorsun. Sen ve babam beni yakaladınız, değil mi?»</p>

        <p>«Yavrum benim!» diye bağırdı Anna. «Senden yararlandı...»</p>

        <p>«Saçmalama, Anna, benim çok hoşuma gitti. Bana ne yaptıysa bayıldım.»</p>

        <p>«Yo, olamaz! İnanamam. Hem sen bilemezdin. Bu kadar erken yaşta. Anna'ya takılmak istiyorsun. Yaramazlık, hainlik yapıyorsun.»</p>

        <p>«Sabahleyin nasıl rahatsızdım, biliyorsun.»</p>

        <p>«Bu asla bir şeyi kanıtla...»</p>

        <p>«Doktor Bobby Clarke beni muayene etti. O söyledi bana.»</p>

        <p>Sonunda Anna iyice dilsizleşti, itirazları kesildi. Gerçeklerden kurtulmaya imkan yoktu. Geceleri bu kız çıkmıştı. Sabah sahiden midesi bulanmıştı. Anna'nın doktorlara körükörüne inancı vardı. Sonra Centaine'in onca acıya rağmen o anlaşılmaz mutluluğu... gerçeklerden kaçmaya imkan yoktu.</p>

        <p>«Demek doğru,» diye teslim oldu. «Ah, ne yapacağız şimdi? Ah, Tanrı bizi rezaletten, küçük düşmekten korusun,., ne yapacağız biz?»</p>

        <p>«Yapmak mı, Anna?» Centaine bu tiyatrovari itirazlara güldü. «Dünyanın en güzel erkek bebeğini doğuracağız. Ya da şansımız varsa, iki tane doğuracağız. Onlara bakıp büyütmek için sana ihtiyacım olacak. Bana yardım edeceksin, değil mi, Anna? Ben bebekten hiç anlamam. Sen ise o konuda herşeyi biliyorsun.»</p>

        <p>Anna'nın ilk şoku hızla geçti, doğacak skandalı, rezaleti düşünmek yerine gerçek bir bebeğin varlığını düşünmeye başladı. O zevki tattığından bu yana onyedi yıldan fazla zaman geçmişti. Şimdi bir mucize olmuş, kendisine yeni bir bebek vaadedilmişti. Centaine ondaki değişikliği gördü, analık sevgisinin ilk kıpırtılarını hissetti.</p>

        <p>«Bebeğimiz için bana yardım edeceksin. Bizi bırakmayacaksın. Bebeğin de, benim de, sana ihtiyacımız olacak! Anna, söz ver bana, lütfen söz ver bana...» Anna kendini yatağa doğru attı, Centaine'i kollarına aldı, olanca gücüyle, sımsıkı kucakladı, Centaine bu baskının altında sevinçle güldü.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
