<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <div>
      <div>
        <p>Anna, HMS Inflexible'ın güvertesinde, sandallardan kurtarılan erkeklerin arasında durmuş, güney okyanusunun ortasından yükselmişe benzeyen o kocaman, yassı doruklu dağı seyrediyordu.</p>

        <p>Bu uzaklıktan bakıldığında dağın boyutlarının birbirine oranı öyle kusursuz, tepesindeki düzlük öyle muntazam, yamaçları öyle simetrikti ki, ilahi bir Mikelanj'ın yapıp yonttuğu bir heykele benziyordu. Anna'nın çevresindeki adamlar heyecan içindeyd». Parmaklıklardan sarkıyor, elleriyle gösteriyor, anavatanlarının her parçası ortaya çıktıkça seviniyorlardı. Nice kere umut kestikleri yuvaya dönüştü bu onlar için. Duydukları sevinç ve coşku hemen hemen çocuksu düzeydeydi.</p>

        <p>Anna bu duyguların hiçbirini onlarla paylaşmıyordu. Karayı görmek onun içinde korkunç bir sabırsızlık duygusu uyandırmıştı. Buna tahammül edemiyordu. Altındaki koca geminin hızı ona kaplumbağa gibi geliyordu. Burada, okyanusun üzerinde her geçen dakika ziyandı. Son birkaç gündür yaşamının amacı olmuş girişimi erteliyordu yalnızca.</p>

        <p>Denizin içinden çıkıp duran karalar önünde açıldıkça o için için yakınmaya devam etti. Onun bakışları altında beyaz bir bulut dağın yamacına yaklaştı, doruğa doğru tırmanmaya koyuldu. Çevredeki adamlar hevesle bağırırken o yine ayaklarının karaya basmasını özledi. Karaya ayak basar basmaz adımlarını tekrar kuzeye çevirecek, aramalarına başlayacaktı.</p>

        <p>Öfkeli rüzgar karadan denize doğru döndü, suları beyaz beyaz köpürttü. Inflexible az sonra Table limanıyla Roben adası arasındaki dar boğaza girdi, güney doğu rüzgarı deli gibi saldırdı, bu koca gemi bile teslim olmak, boyun eğmek zorunda kaldı rüzgara.</p>

        <p>Yelkenli gemiler çağında nice gemi bu dağa bu kadar yaklaştıktan sonra rüzgarların itmesiyle uzaklaşmak zorunda kalmıştı. Günlerce bir daha kara görememişlerdi. Hatta belki de haftalarca. Ama Inflexible bir kere gücünü kanıtladıktan sonra beton mendireğin içine girdi, yalnızca akıntılarla savaşmak zorunda kaldı. Rıhtımı özlem dolu bir sevgili gibi öptü, güvertede ve rıhtımda kadınlar havalanan eteklerine sahip olmaya, erkekler şapkalarını uçmaktan alakoymaya savaştılar, rıhtımdaki bando «Rule Britannia» marşına başladı.</p>

        <p>Merdivenler indirilir indirilmez bir grup liman yetkilisi ve deniz subayı, tropik giysileri, sırma şeritleriyle tırmanmaya koyuldular. Yanlarında birkaç da önemli sivil yetkili vardı.</p>

        <p>Anna her şeye rağmen kentin yüksek beyaz binalarını ilgiyle seyretmekten kendini alamadı. «Afrika!» diye mırıldandı.</p>

        <p>«Neymiş yani onca patırdı? Acaba Centaine...»</p>

        <p>Kızı düşündüğü anda zihninden tüm diğer düşünceler silindi. Gözü hala kıyıda olmakla birlikte, bir el hafifçe omzuna dokununcaya kadar dikkatini şimdiki zamana çeviremedi.</p>

        <p>Geminin toplalarından biri onu saygıyla selamladı.</p>

        <p>«Aşağı salonda bir konuğunuz var, madam.»</p>

        <p>Anna'nın anlamadığını görünce eliyle ona peşinden gelmesini işaret etti.</p>

        <p>Salonun kapısında tayfa yana çekilip yol verdi, onu içeriye soktu. Anna kapıda durup çevresine kuşkulu gözlerle baktı. Koca çantayı korumak istercesine kucağında tutuyordu. Konuklarla subaylar daha şimdiden geminin cintonik stokunu tüketme eylemine girişmişlerdi ama, sancak subayı Anna'yı gördü.</p>

        <p>«Ah, işte geldi. Söylediğim kadın buydu.» deyip gruptaki sivillerden birini çekti, Anna'ya doğru getirdi.</p>

        <p>Anna adamı dikkatle süzdü. İnce, ufak tefek biriydi. Çocuksu vücudu şaşırtıcıydı. Kumru grisi, yelekli bir takım giymişti.</p>

        <p>Kumaşı pek pahalı, dikilişi pek şıktı.</p>

        <p>«Mevrou Stok mu?» diye sorarken sesi saygılıydı. Anna karşısındakinin çocuk olmayıp kendisinden en az yirmi yaş daha büyük olduğunu ilk o zaman anladı.</p>

        <p>«Anna Stok mu?» diye tekrarladı adam. Saçları ciddi alnında gerilemiş, iki yanda derin körfezler açmıştı ama kulaklarının önünde uzun favorileri vardı.</p>

        <p>Anna içinden, «Sana ustura gerek,» diye düşündü ama, yüksek sesle, «Ja, ben Anna Stok'um,» diye karşılık verdi. Adam o zaman Afrikaan dilinde konuşmaya başladı, Anna da her söyleneni kolayca anlamakta olduğunu gördü.</p>

        <p>«Memnun oldum... oangename kennis... adım Albay Courtney. Ama ben de sizin gibi acı kaybımızdan ötürü çok üzgünüm.»</p>

        <p>Anna bir an için adamın neden söz ettiğini anlayamadı.</p>

        <p>Onu daha bir dikkatle inceledi, saçlarından pahalı elbisesinin omuzlarına dökülen kepekleri farketti. Yeleğinin bir düğmesi gevşemiş, sallanıyordu. İpek kravatında bir yağ lekesi vardı. Çizmelerinden birinin burnu da tozluydu.</p>

        <p>«Bekar.» diye karar verdi Anna. Adamın zeki gözlerine, duygulu ağzına rağmen çocuksu, hassas bir yanı vardı. Anna içindeki analık duygularının harekete geçtiğini hissetti.</p>

        <p>Adam bir adım daha yaklaştı, hareketindeki sakarlık Anna/ya daha önce duyduğu bir şeyi hatırlattı. General Courtney o gün Centaine'le ikisine, Garrick Courtney'in çocukluğunda bir av kazasında bacağını kaybettiğini söylemişti.</p>

        <p>Garrick sesini alçaltıp bakışlarındaki duyguyla Anna'nın buzlarını eriterek, «Bu yeni kayıp, oğlumu savaşta kaybedişimin hemen üzerine gelince, dayanılamayacak bir şey oldu,» diyordu. «Yalnız oğlumu değil, gelinimle torunumu da daha tanıyamadan kaybettim.»</p>

        <p>Anna sonunda onun neden söz ettiğini anlamıştı. Yüzü öfkeyle kızardı, Garry içgüdüsel olarak büzüldü.</p>

        <p>«Bunu bir daha asla söylemeyin!» O geriledikçe Anna üstüne gidiyor, yüzünü yaklaştırıyordu. Burunları neredeyse birbirine değecekti.</p>

        <p>«Madam,» diye kekeledi Garry. «Özür dilerim, anlayamıyorum... sizi üzecek bir şey mi söyledim?»</p>

        <p>«Centaine ölmedi... bir daha asla onun hakkında ölmüş gibi konuşmayın! Anladınız mı?»</p>

        <p>«Yani Michael’ın karısı sağ mı?»</p>

        <p>«Evet, Centaine sağ. Elbette sağ.»</p>

        <p>«Nerede peki?» Garry'nin açık mavi gözlerine yavaşça bir sevinç gelir gibi oldu.</p>

        <p>«İşte, onu öğrenmek zorundayız,» dedi Anna en ciddi sesiyle. «Centaine'i tekrar bulmak zorundayız. Siz ve ben!»</p>

        <p>Garry Courtney'in Mount Nelson Otelinde bir süiti vardı.</p>

        <p>Zaten Cape Town'a gelen kibar bir beyin başka bir yerde kalması da düşünülemezdi. Otelin konuk defteri adeta bir onur ve paye listesiydi. Devlet adamları, kaşifler, elmas zenginleri, isim yapmış avcılar, cesur subaylar, soylular, prensler, amiraller hep burayı geçici evleri olarak seçerlerdi.</p>

        <p>Courtney kardeşler, yani Garry ile Sean, hep aynı süiti tutarlardı. En üst katta, köşede, Hollanda Doğu Hindistan Şirketinin bahçelerine bakan. Table körfezini gören, uzaktaki dumanlı dağları da gözden kaçırmayan bir süitti.</p>

        <p>Bu efsanevi görünüm Anna'nın dikkatini bir dakikalığına bile dağıtamadı. Oturma odasına çabucak şöyle bir baktı, elindeki koca çantayı orta masaya koydu, açıp içinde bir süre arandı. Gümüş resim çerçevesini çıkarıp Garry'ye gösterdi.</p>

        <p>Adam Anna'nın arkasında zaten sabırsızlıkla bekleyip duruyordu.</p>

        <p>«Tanrım, bu Michael!» Çerçeveyi kadının elinden aldı, 21' inci birliğin resmine özlem dolu gözlerle baktı. Resim daha birkaç ay önce çekilmişti. «İnanması öyle zor ki...» Garry'nin sesi kesildi, yutkundu. «Kendime bundan bir kopya aldırtabilir miydim?»</p>

        <p>Anna başını evet anlamında salladı, Garry dikkatini öbür çerçevedeki iki resme çevirdi. «Centaine bu mu?» İsmi İngilizceymiş gibi telaffuz ediyordu.</p>

        <p>«O annesi.» Anna uzanıp öteki resme dokundu. «Centaine bu.» Bir yandan da telaffuzu düzeltiyordu.</p>

        <p>«Ne kadar çok benziyorlar!» Garry ışık gelsin diye fotoğrafları hafif çevirdi «Evet, anne daha güzel, ama kız... Centaine... onda karakter gücü var.»</p>

        <p>Anna yine başını salladı. «İşte şimdi neden ölmüş olamayacağını anlamışsınızdır. Pek kolay vazgeçmez.» Davranışı biraz sertleşti. «Ama biz boşuna vakit kaybediyoruz. Bize bir harita gerek.»</p>

        <p>Otel görevlisi Garry'nin çağrısına beş dakika içinde cevap verdi, getirdiği haritayı masaya, aralarına yaydılar.</p>

        <p>«Ben böyle şeylerden anlamam,» dedi Anna ona. «Geminin nerede torpillendiğini gösterin bana.»</p>

        <p>Garry o mevkii Inflexıble'in seyir subayından öğrenmişti.</p>

        <p>Parmağıyla gösterdi.</p>

        <p>«Gördünüz mü?» Anna'nın sesinde zafer gölgesi vardı.</p>

        <p>«Karaya uzaklığı birkaç santim var yok.» Kıyı çizgisini parmağıyla okşadı. «Yakın... öyle yakın ki...»</p>

        <p>«Yüz mil uzaklıkta... belki daha bile fazla.»</p>

        <p>«Hep böyle karamsar mısınızdır?» diye terslendi Anna.</p>

        <p>«Bana dediklerine göre dalgalar hep kıyıya doğruymuş. Rüzgar da kıyıya doğru çok hızlı esiyordu o sıra. Hem zaten ben yavrumu iyi tanırım.»</p>

        <p>«Akıntı hızı dört knot'muş.» Garry çabucak akıldan bir hesap yaptı. «Rüzgar da... evet, mümkün. Ama yine de günler sürer.»</p>

        <p>Garry işin zevkine kendini kaptırmıştı bile. Bu kadının sarsılmaz güveninden pek hoşlanmıştı. Kendisi hayatı boyunca hep kuşkularının, kararsızlıklarının esiri olmuştu. Bir tek kere bile bir şeyden tümüyle emin olduğunu hatırlamıyordu. Oysa bu kadın her şeyden mutlak biçimde emindi.</p>

        <p>«Evet, akıntı ve rüzgar onu ittiğine göre, kıyıya nerede çıkar diyorsunuz?» diye sordu Anna. «Gösterin bana.»</p>

        <p>Garry tahminini kalemle çizer gibi gösterdi. «Şuralarda olmalı herhalde!»</p>

        <p>«Hah!» Anna kocaman, kalın parmağını haritanın o noktasına bastırıp gülümsedi. Gülümsediği zaman Kral Chaka'ya biraz daha az benziyordu. Garry'nin evinde kral Chaka'nın kocaman bir büstü vardı. Garry de onunla birlikte gülümsedi.</p>

        <p>«Demek burası. Bu yeri biliyor musunuz?»</p>

        <p>«Eh, bazı şeyler biliyorum. 1914'de oraya Botha ve Smuts'la birlikte The Times'ın özel muhabiri olarak gitmiştim. Kıyıya şurada çıktık. Walvis Koyunda. Yani balinalar koyunda.»</p>

        <p>«İyi! Güzel!» diye onun sözünü kesti Anna. «Demek sorun yok. Oraya gider Centaine'i buluruz, tamam mı? Ne zaman yola çıkarız? Yarın mı?»</p>

        <p>«Pek o kadar da kolay değil!» Garry şaşalamıştı. «Bakın arada dünyanın en yaman çöllerinden biri yatıyor.»</p>

        <p>Anna'nın gülümsemesi yok oluverdi. «Hep sorun çıkarıyorsunuz,» dedi ona karanlık bir sesle. «İş göreceğiniz yerde hep konuşuyorsunuz. Centaine'e neler oluyor bu arada, ha? Hemen gitmemiz gerek!»</p>

        <p>Garry ona dehşet dolu bakışlarla baktı. Bu kadın kendisini daha şimdiden tepeden tırnağa tanıyor gibiydi. Romantik bir hayalci olduğunu hemen anlamıştı. Yalnızca rüyalarındaki dünyada yaşamaktan hoşlandığını, kendisini bu kadar korkutan gerçek dünyaya çıkmaktansa, yazdığı romanlarda yarattığı karakterler arasında yuvarlanıp gitmeyi tercih ettiğini biliyordu.</p>

        <p>«Artık konuşmaya vakit yok. Yapılacak işler var. En önce işlerin bir listesini yapacağız... sonra da o listedekileri uygur lamaya başlayacağız. Haydi, başlayalım. İlk iş nedir?»</p>

        <p>Hiç kimse Garry ile ömründe böyle konuşmamıştı. En azından, çocukluğundan beri konuşmamıştı. Askeri rütbesi, aldığı Victoria Haçı madalyası, miras yoluyla sahip olduğu o büyük servet, yazdığı tarihi araştırmalar ve filozof olarak ünü, çevresindekilerin ona bir bilgin diye saygı göstermesine yol açmıştı. Bu muameleyi hak etmediğini kendisi biliyordu aslında. Bu yüzden insanların bu davranışı Garry'yi ürkütüyor, aklını karıştırıyor, hayal dünyasına giderek daha çok kapanmasına yol açıyordu.</p>

        <p>«Sen listeyi yaparken, bir yandan o yeleğini çıkar.»</p>

        <p>«Madam?» Garry şok dolu bakışlarını ona çevirdi.</p>

        <p>«Ben Madam falan değilim, Anna'yım. Ver bana o yeleği. Bir düğmesi kopuyor.»</p>

        <p>Garry hemen söz dinledi.</p>

        <p>Gömleğiyle kaldığında konuşmaya başladı. «Birinci iş. Windhoek'deki askeri valiye bir telgraf çekmek,» deyip kağıda yazdı. «Bize permi gerek. Orası kapalı askeri alandır. Valinin işbirliği gerek. Ayrıca yiyecek ve su bakımından da ihtiyaçlarımız olacak»</p>

        <p>Garry bir kere dürtülüp harekete geçirildikten sonra çalışması hızlıydı. Anna onun karşısına oturdu. Düğmeyi kalın, güçlü parmakları arasında tutuyordu.</p>

        <p>«Ne yiyeceği? Onlar için ikinci bir liste yapman gerek.»</p>

        <p>«Tabii.» Garry önüne bir kağıt daha çekti.</p>

        <p>Anna bu arada ipliği dişleriyle ısırıp kopardı, yeleği ona uzattı.</p>

        <p>«Al, artık giyebilirsin,» dedi.</p>

        <p>«Peki Mevrou.» Garry'nin sesi zayıf çıkıyordu ama, ömründe kendini bu kadar iyi hissettiğini de hatırlamıyordu.</p>

        <p>Süitinin balkonuna sırtında robdöşambrıyla çıkıp hava almayı akıl ettiği zaman saat gece yansını geçmişti. Günün olaylarını aklından geçirirken içindeki coşkun mutluluk duygusu da hala devam etmekteydi.</p>

        <p>Anna ile ikisi çok iş çıkarmışlardı. Windhoek askeri valisinden cevap gelmişti bile. Courtney adı yine açılamayacak kapıları açmaya yaramıştı. Vali onlara elinden gelen yardımı sağlayacağına söz veriyordu. Yolcu treninde rezervasyonları yapılmıştı. Yarın öğleden sonra yola çıkıyorlardı. Tren onları Orange nehrine götürecek, nehri aşıracak, Namaqualand ve Bushmanland bozkırlarından geçirecek, dört günde Windhoek'e vardıracaktı.</p>

        <p>Yol hazırlıklarının bile büyük bir kısmı tamamdı. Garry genellikle kuşkulu bir araç olarak tanımladığı telefonu açıp birkaç yerle konuşmuş, siparişlerini vermişti. İhtiyaç duydukları şeyler tahta sandıklara yerleştirilecek, her birinin içinde bulunanlar üzerindeki etikete yazılacaktı. Ertesi gün istasyonda hazır bulunacaktı sandıklar. Mağaza sahibi, Garry'ye şahsen güvence vermişti. Ayrıca adam yeşil kamyonetlerinden birini Mount Nellson'a yollamış, Garry ve Anna için gerekli safari kılıklarını da teslim etmişti.</p>

        <p>Anna gelen kıyafetlerin çoğunu ya çok pahalı ya da çok süslü diye reddetmişti. «Tavuk muyum ben?» deyip duruyordu. Sonunda uzun, kalın etekleri, sağlam bağlı çizmeleri, flanel iç çamaşırını seçti. Garry'nin ısrarı üzerine de, yeşil boyun eşarplı mantar bir şapkayı kabul etti. Garry durmadan. «Afrika güneşi öldürür insanı,» deyip duruyordu çünkü.</p>

        <p>Garry aynı zamanda Standard Bankasının Windhoek şubesine 3000 sterlin transfer ettirmişti. Herşey çarçabuk, kolaylıkla, kararlı biçimde hazırlanıvermişti.</p>

        <p>Garry purosundan derin bir soluk daha çekti, sonra izmariti balkonun kenarından fırlattı, dönüp tekrar yatak odasına girdi. Robdöşambrını bir koltuğun üzerine attı, körpe marul yaprağı gibi gevrek beyaz çarşafların arasına süzüldü, başucu ışığını söndürdü. Karanlık olur olmaz tüm kuşkuları ve güvensizlikleri de bir anda geri donuverdi.</p>

        <p>«Çılgınlık bu,» diye fısıldadı kendi kendine. Hayalinde o korkunç çöller belirdi. Kör edici ışıkta pırıl pırıl parlayan sonsuz kumlar! Binlerce millik kıyı şeridi, o kıyıdaki zalim, buz gibi akıntı... kimse sağ kalabilir miydi o sularda? En güçlü kuvvetli erkekler bile birkaç saatten sonra hipotermi nedeniyle tükenip gidiyorlardı.</p>

        <p>Oysa onlar, narin yetiştirilmiş hamile bir kızı aramaya çıkıyorlardı. Kızı en son gören, batmak üzere olan geminin güvertesinden suya atlarken görmüştü. Ne kadardı onu bulma şansları? Tahmin yürütmekten bile çekiniyordu.</p>

        <p>«Çılgınlık!» diye tekrarladı sefil bir sesle. Birden içinden, keşke Anna burada olsaydı da bana yine cesaret verseydi, diye bir düşünce doğdu. Koridorun sonundaki tek kişilik odada yatıyordu Anna. Çoktan uyumuş olmalıydı. Garry onu uyandırıp tekrar getirebilmek için bir özür arayıp durmaktaydı.</p>

        <p style="text-align: center;"><b>***</b></p>
      </div>
    </div>
  </div>
</body>
</html>
