<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1 stil1-override" id="sigil_toc_id_6" xml:lang="tr"><span class="no-style-override-5">VI</span></h2>

  <p class="normal normal-override-1" xml:lang="tr"><span class="no-style-override">Lebedev’in yazlık evi büyük değildi ama kullanışlı ve hatta güzeldi. Kiraya verilmek üzere ayrılan bölümü ayrıca süslenmişti. Sokaktan odalara girerken oldukça geniş bir terası vardı. Burada büyük yeşil fıçılar içerisinde birkaç turunç limon ve yasemin fidanı vardı. Lebedev’in hesabına göre bu, enfes bir manzara idi. Bu fidanlardan birkaçını yazlıkla beraber elde etmişti. Bunların terasta yarattıkları etkiye o kadar kapıldı ki, bir rastlantı sayesinde fıçı içinde böyle fidanlardan artırma salonlarından, iş olsun diye birkaç tane daha aldı. Bütün fidanlar, sonunda yazlık evine getirilip yerlerine kondu aynı gün Lebedev birkaç defa teras merdivenlerine, sokağa indi ve oradan malikânesini seyretti, her defasında gelecek yazlık kiracısından isteyeceği fiyatı artırıyordu. Hâlsiz düşen, kederlenen, bütün vücudu sızlayan prens, yazlık evi çok beğendi. Bununla birlikte Pavlovsk’a taşınma günü, yani sara nöbetinden üç sonra prens içten kendini henüz iyi hissetmemekle beraber, dıştan hemen hemen sağlıklı görünüyordu. Bu üç gün içinde etrafından ilgi gördü, herkesten memnundu. Yanından ayrılmayan Kolya’dan, bütün Lebedev ailesinden -bir yere kaybolan yeğeni hariç- Lebedev’den memnundu. Hatta henüz şehirde iken kendisini ziyarete gelen General Ivolgin’i bile memnunlukla kabul etti. Akşamleyin tam tanışma sırasında, terasta onun etrafında oldukça kalabalık bir konuk grubu toplanmıştı. Önce prensin güçlükle tanıyabildiği Ganya gelmişti. Bu zaman içinde o kadar değişmiş ve zayıflamıştı ki! Sonra Varya ile Ptitsin geldi, onlar da Pavlovsk’ta yazlıktaydılar. General Ivolgin ise hiç ayrılmadan Lebedev’in evinde kalıyordu, hatta galiba onunla beraber taşınmıştı. Lebedev onu prensin yanına bırakmamaya çalışıyor ve yanında tutuyordu, anlaşılan çoktan beri tanışıyorlardı. Bu üç gün içinde prens, onların bazen birbirleriyle uzun uzadıya konuştuklarını, sık sık hatta ilmi konular üzerinde bağrışıp tartıştıklarını, bunun da galiba Lebedev’i memnun ettiğini fark etti. Onun generale ihtiyacı olduğunu bile düşünmek mümkündü. Ama Lebedev yazlığa taşındıkları günden beri prensi korumak konusunda aile fertlerine karşı da aynı tedbirleri almıştı. Prensi rahatsız etmemek bahanesiyle onun yanına kimseyi bırakmıyor, tepiniyor, prensin kimseyi kovmaması için yaptığı ricalara bakmadan, kucağında çocukla dolaşan Varya da dâhil, kızlarının terasa çıkmak istediklerinden şüphe etti mi onların üzerine atlıyor, peşlerinden koşuyordu.</span></p>

  <p class="normal normal-override-1" xml:lang="tr"><span class="no-style-override">Son olarak prensin sorması üzerine:</span></p>

  <p class="normal normal-override-1" xml:lang="tr"><span class="no-style-override">- Birincisi, onları böyle başıboş bırakırsam saygıdan eser kalmaz, ikincisi, onların böyle yapması yakışık bile almaz… diye açıkladı.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Neden canım, diye onu utandırmaya çalışıyordu. Tanrı şahittir ki, bütün bu dikkat ve tedbirlerinizle sadece bana işkence ediyorsunuz. Yalnız başına canım sıkılıyor, bunu size birkaç defa söylemiştim, siz ise durmadan ellerinizi sallayıp parmaklarınızın ucunda dolaşmakla daha çok can sıkıyorsunuz.</span></p>

  <p class="normal normal-override-1" xml:lang="tr"><span class="no-style-override">Prens bununla Lebedev’in hastanın huzura ihtiyacı olduğu bahanesiyle evdekilerin hepsini kovmakla beraber, kendisinin bu üç gün içinde hemen hemen her dakika prensin yanına geldiğini ve her seferinde önce kapıyı aralayıp başını içeri uzattığını, sanki prensin orada olup olmadığından, kaçıp gitmediğinden emin olmak istiyormuş gibi, odayı gözden geçirdiğini, ondan sonra parmak uçlarına basarak yavaş yavaş, sakına sakına prensin oturduğu koltuğa yaklaştığını, bazen ansızın kiracısını korkuttuğunu çıtlatmak istiyordu. Durmadan bir şey isteyip istemediğini soruyor, sonunda prens ona kendisini rahat bırakmasını hatırlatınca, hiç ses çıkarmadan uslu uslu dönüyor, parmaklarının ucuna basarak kapıya doğru gidiyor, bu sırada sırf öyle geldiğini, hiç sesini çıkarmayacağını, işte hemen dışarı çıktığını, artık gelmeyeceğini anlatmak ister gibi ellerini sallıyor ama on dakika yahut hiç değilse çeyrek saat sonra yine geliyordu. Kolya’nın, prensin yanına serbestçe girip çıkma hakkını taşıması, Lebedev’de büyük bir merak, hatta öfkeli ve prense karşı güvensizlik uyandırıyordu. Kolya, Lebedev’in tam yarım saat kapı önünde durarak kendisinin prensle neler konuştuklarını dinlediğini görmüştü. Kolya, tabii bunu prense bildirdi. Prens:</span></p>

  <p class="normal normal-override-1" xml:lang="tr"><span class="no-style-override">- Sanki kendi malınızmışım gibi, beni kilit altında tutuyorsunuz, diye itiraz ediyordu. Hiç olmazsa yazlıkta bunun başka türlü olmasını isterim, hem emin olun, canım kimi isterse kabul ederim, istediğim her yere gidebilirim.</span></p>

  <p class="normal normal-override-1" xml:lang="tr"><span class="no-style-override">Lebedev ellerini sallayarak:</span></p>

  <p class="normal normal-override-1" xml:lang="tr"><span class="no-style-override">- Hiç şüphesiz, hiç şüphesiz, diye cevap verdi. Prens, onu dikkatle baştan ayağa süzdü!</span></p>

  <p class="normal normal-override-1" xml:lang="tr"><span class="no-style-override">- Karyolanızın baş tarafında duran küçük dolabınızı da buraya getirdiniz mi, diye sordu.</span></p>

  <p class="normal normal-override-1" xml:lang="tr"><span class="no-style-override">- Hayır, getirmedim.</span></p>

  <p class="normal normal-override-1" xml:lang="tr"><span class="no-style-override">- Sahi orada mı bıraktınız?</span></p>

  <p class="normal normal-override-1" xml:lang="tr"><span class="no-style-override">- Getirmeye imkân yoktu, duvardan kırıp çıkarmak gerekiyordu… Çok sağlam, çok…</span></p>

  <p class="normal normal-override-1" xml:lang="tr"><span class="no-style-override">- Belki burada da onun gibisi vardır.</span></p>

  <p class="normal normal-override-1" xml:lang="tr"><span class="no-style-override">- Daha iyisi var, zaten yazlığı onunla beraber aldım.</span></p>

  <p class="normal normal-override-1" xml:lang="tr"><span class="no-style-override">- Yaa… Demin yanıma bırakmak istemediğiniz kimdi? Bir saat önce…</span></p>

  <p class="normal normal-override-1" xml:lang="tr"><span class="no-style-override">- Bu… Bu, generaldi. Gerçekten bırakmadım, hem yanınızda işi yok onun. Prens, benim bu adama karşı derin saygım var, bu… Bu büyük bir adam; inanmıyor musunuz? Eh, görüşürüz ama ne de olsa… Onu kabul etmezseniz daha iyi olur, soylu prens.</span></p>

  <p class="normal normal-override-1" xml:lang="tr"><span class="no-style-override">- Neden acaba, sorabilir miyim? Hem neden, şimdi parmak uçlarınıza basarak duruyorsunuz, yanıma hep sanki kulağıma bir şey fısıldamak istiyormuş gibi yaklaşıyorsunuz? Lebedev ansızın:</span></p>

  <p class="normal normal-override-1" xml:lang="tr"><span class="no-style-override">- Aşağılığımdan, aşağılığımdan, hissediyorum bunu, diye cevap verdi. Bu sırada duygulu duygulu göğsüne vuruyordu. Generale gelince, sizin için fazla misafirseverlik olmaz mı?</span></p>

  <p class="normal normal-override-1" xml:lang="tr"><span class="no-style-override">- Fazla misafirseverlik mi olacak?</span></p>

  <p class="normal normal-override-1" xml:lang="tr"><span class="no-style-override">- Misafirseverlik. Birincisi, artık benim yanımda yaşamaya hazırlanıyor, bu yine ne ise ama pek coşuyor, hemen akrabalık iddia etmeye kalkışıyor. Onunla birkaç defa akrabalık derecemizi inceledik, meğer bacanak oluyormuşuz. Siz de ana tarafından onun yeğeni oluyormuşsunuz. Bunu daha dün açıkladı. Onun yeğeni olduğunuza göre, biz de sizinle soylu prens, akraba oluyoruz demektir. Bu da ne ise, küçük bir düşkünlük diyebilirdik ama biraz önce bütün ömrünce ta teğmenliğinden, geçen yılın haziranına kadar evinde her gün sofraya iki yüz kişiden az oturulmazmış. Sonunda iş o noktaya dayandı ki, sofradan kimsenin kalkmadığını, öyle ki öğle akşam yemeklerini yiyip günde on beş saat arka arkaya hiç ara vermeden tam otuz yıl çay içtiklerini, masa örtüsünü değiştirmek için zor zaman bulduklarını anlatmaya başladı. Birisi kalkıp gidince yerine başkası geliyormuş, tatil ve çarın tahta çıkış günlerinde üç yüz kişiyi bile bulduğu oluyormuş. Rusya’nın bininci yıl dönümünde ise yedi yüze kadar dayandı. Bu elbette ki bir hayal; böyle olaylar çok kötü bir belirti, insan böyle bir misafirseveri evine kabul etmeye bile korkar, tabi ben de korkuyorum. Böyle birisi sizinle benim için pek fazla misafirsever olmaz mı, diye düşünmüştüm.</span></p>

  <p class="normal normal-override-1" xml:lang="tr"><span class="no-style-override">- Ama siz, galiba onunla oldukça iyi görüşüyorsunuz?</span></p>

  <p class="normal normal-override-1" xml:lang="tr"><span class="no-style-override">- Bir kardeş gibi, bunu da bir şaka olarak kabul ediyorum; varsın bacanak olalım. Bana göre hava hoş, bu benim için bir şereftir. İki yüz misafir ve Rusya’nın bininci yılına rağmen, onun olağanüstü bir insan olduğunu görüyorum. Bütün içtenliğimle söylüyorum. Siz prens, şimdi sırlardan söz açtınız, yani ben size, sanki bir sır söylemek ister gibi yaklaşıyormuşum, aksi gibi ortada bir sır var. İşte, bilinen birisi, bir ay önce sizinle gizlice görüşmek istediğini belirtti.</span></p>

  <p class="normal normal-override-1" xml:lang="tr"><span class="no-style-override">- Neden gizli oluyormuş? Aksine… Kendim ona gideceğim, hatta bugün bile gidebilirim.</span></p>

  <p class="normal normal-override-1" xml:lang="tr"><span class="no-style-override">- Aksine, aksine değil işte, diye Lebedev ellerini salladı. Hem düşündüğünüz şeyden korkmuyor o. Sırası gelmişken söyleyeyim: Canavar, her gün sizin sağlık durumunuzu sormaya geliyor, bunu biliyor muydunuz ?</span></p>

  <p class="normal normal-override-1" xml:lang="tr"><span class="no-style-override">- Nedense ona sık sık canavar diyorsunuz, bunu aklım almıyor. Bir ikilemin içinde olduğunuzun farkında mısınız? Lebedev acele ile:</span></p>

  <p class="normal normal-override-1" xml:lang="tr"><span class="no-style-override">- Hiçbir şüpheniz olamaz, hiçbir, diye itiraz etti. Yalnız şunu açıklamak istedim ki, bilinen kimse ondan değil, büsbütün, büsbütün başka bir şeyden korkuyor.</span></p>

  <p class="normal normal-override-1" xml:lang="tr"><span class="no-style-override">Prens, Lebedev’in gizem dolu kıvranmalarına bakarak sabırsızlıkla:</span></p>

  <p class="normal normal-override-1" xml:lang="tr"><span class="no-style-override">- Peki neden korkuyor, çabuk söyleyin, diye soruyordu.</span></p>

  <p class="normal normal-override-1" xml:lang="tr"><span class="no-style-override">- İşte bütün sır burada. Lebedev gülümsedi.</span></p>

  <p class="normal normal-override-1" xml:lang="tr"><span class="no-style-override">- Kimin sırrı?</span></p>

  <p class="normal normal-override-1" xml:lang="tr"><span class="no-style-override">Lebedev:</span></p>

  <p class="normal normal-override-1" xml:lang="tr"><span class="no-style-override">-Sizin sırrınız. Kendiniz soylu prens, önünüzde söylemeyi bana yasak etmiştiniz… diye mırıldandı ve karşısındakinin merakını dayanılmaz bir hâle getirdiğini görüp bundan büyük bir zevk duyduktan sonra birden ekledi: Aglaya Ivanovna’dan korkuyor.</span></p>

  <p class="normal normal-override-1" xml:lang="tr"><span class="no-style-override">Prens yüzünü buruşturdu ve bir dakika sustu.</span></p>

  <p class="normal normal-override-1" xml:lang="tr"><span class="no-style-override">Sonra birden:</span></p>

  <p class="normal normal-override-1" xml:lang="tr"><span class="no-style-override">- Tanrı şahittir ki, Lebedev, yazlık evinizi bırakırım, dedi. Gavrila Ardalionoviç ile Ptitsinler nerede?.. Onları da mı kandırıp kendi evinize çektiniz?</span></p>

  <p class="normal normal-override-1" xml:lang="tr"><span class="no-style-override">Lebedev korku içinde:</span></p>

  <p class="normal normal-override-1" xml:lang="tr"><span class="no-style-override">- Geliyorlar, geliyorlar. Hatta general bile peşlerinden geliyor. Bütün kapıları açıp kızlarımın hepsini çağıracağım, şimdi, şimdi, diye fısıldarken ellerini sallıyor, bir kapıdan ötekine koşturup duruyordu.</span></p>

  <p class="normal normal-override-1" xml:lang="tr"><span class="no-style-override">O dakikada sokaktan terasa giren Kolya, arkasından konuklar, üç kızı ile Lizaveta Prokofyevna’nın geldiğini bildirdi.</span></p>

  <p class="normal normal-override-1" xml:lang="tr"><span class="no-style-override">Bu haberden şaşkına dönen Lebedev:</span></p>

  <p class="normal normal-override-1" xml:lang="tr"><span class="no-style-override">- Ptitsinlerle Gavrila Ardalionoviç’i içeri alayım mı almayayım mı? Generali içeri alayım mı, almayayım mı, diye koşup geldi.</span></p>

  <p class="normal normal-override-1" xml:lang="tr"><span class="no-style-override">- Niye olmasın? İsteyen herkesi içeri alın. Şuna inanın ki Lebedev, ta baştan beri benim ilgimi başka türlü anladınız; bilmem neden durmadan yanılıyorsunuz. Herhangi bir kimseden saklanıp gizlenmek için en küçük bir sebep yok bence, diyerek güldü.</span></p>

  <p class="normal normal-override-1" xml:lang="tr"><span class="no-style-override">Ona bakan Lebedev de gülmeyi bir görev bildi. Lebedev, duyduğu büyük heyecana rağmen, galiba pek memnundu.</span></p>

  <p class="normal normal-override-1" xml:lang="tr"><span class="no-style-override">Prensin her zaman güvendiği Kolya yine görevini yapmış, ziyaretçilerden on dakika önce gelip durumu bildirmişti. Gerçekten kısa bir süre içinde ev ziyaretçi akınına uğramıştı. Yepançinler, Ptitsinler, Ganya ve general dört bir taraftan eve dolmuştu.</span></p>

  <p class="normal normal-override-1" xml:lang="tr"><span class="no-style-override">Prensin hastalığını Yepançinler, az önce Kolya’dan öğrenmişlerdi. Bu duruma da en çok şaşıran ve üzülen generalin karısı oldu. Daha üç gün önce general, prensin kartvizit bıraktığını ailesine bildirmişti. Lizaveta Prokofyevna, hemen bu kartvizitin arkasından prensin de Pavlovska’da görüşmeye geleceğinden tamamıyla emindi. Kızları, belki şimdi de pek acele etmeyeceğini, hem belki onun Petersburg’ta onlardan başka da birçok işi olabileceğini söyleyerek boş yere annelerini kandırmaya çalıştılar. Generalin karısı bu sözlere oldukça kızdı, prensin, hiç değilse ertesi günü -ki bu bile artık geç sayılırdı- geleceği üzerine iddiaya girmeye hazırdı. Ertesi günü bütün sabah bekledi. Öğle yemeğine, akşama beklediler, hava tamamıyla karardığı zaman Lizaveta Prokofyevna her şeye kızdı, hepsiyle kavga etti, tabii kavgaya sebep olarak prensten söz açmadı. Üçüncü gün de onun sözü edilmedi, öğle yemeğinde Aglaya, annesinin prens gelmediği için kızdığını ağzından kaçırdığı, general de hemen buna karşılık ‘bunda kendisinin bir suçu olmadığını ileri sürdüğü zaman, Lizaveta Prokofyevna ayağa fırladı ve öfke içinde masadan çekildi. En sonunda akşamüstü Kolya haberlerle geldi ve prensin başından geçenleri bildiği kadarıyla anlattı. Sonuçta Lizaveta Prokofyevna zaferini kutluyordu, ama hiç değilse Kolya paparayı yedi. ‘Bakarsın bütün günlerini burada dönüp dolaşarak geçirir, kovsan bile gitmez, bu sefer ise mademki kendin gelmeyi(!) akıl edemedin, bari bir haber yolla’. Kolya, ‘kovsan bile gitmez’ sözüne hemen kızacak oldu ama bunu başka sefere bıraktı, bu söz o kadar güce gidecek bir anlam taşımıyordu, belki onu büsbütün affedebilirdi. Çünkü prensin hasta olduğu haberini duyan Lizaveta Prokofyevna’nın telaş ve heyecanı o kadar hoşuna gitmişti ki, Lizaveta Prokofyevna, ünlü doktorlardan birini yıldırım hızıyla getirtmek için Petersburg’a hemen bir adam göndermek gerektiği üzerinde ısrar etmeye başladı. Ama kızları onu bundan vazgeçirdiler; bununla beraber anneleri hastayı ziyaret etmek için hemen hazırlanmaya başlayınca, ondan geri kalmak istemediler.</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna, telaş içinde kıvranarak:</span></p>

  <p class="normal normal-override-1" xml:lang="tr"><span class="no-style-override">- O ölüm döşeğinde yatarken biz burada moniye mi bakacağız, diyordu. O bizim aile dostunuz değil mi?</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">- Çağırılmadan burnumuzu sokmak yakışık almaz, diyecek oldu.</span></p>

  <p class="normal normal-override-1" xml:lang="tr"><span class="no-style-override">- Eh, öyleyse gitme, hatta iyi bile edersin. Yevgeniy Pavliç gelirse kabul edecek kimse yok.</span></p>

  <p class="normal normal-override-1" xml:lang="tr"><span class="no-style-override">Bu sözlerden sonra Aglaya, doğal olarak, herkesle beraber yola koyuldu, zaten böyle olmasa bile aynı şeyi yapacaktı. Adelaida ile oturan prens, Adelaida’nın ricası üzerine hemen hanımlara eşlik etmeye razı oldu. Zaten daha önce Yepançinlerle tanıştığı ilk zamanlar, onlardan prensin adını duyunca onunla pek ilgilenmişti. Meğer onunla tanışıyormuş, yakın zamanda bir yere taşınmışlar, iki hafta kadar bir kasabada beraber oturmuşlarmış… General Ivan Feodoroviç, bu defa evde yoktu. Yevgeniy Parloviç de henüz gelmemişti</span></p>

  <p class="normal normal-override-1" xml:lang="tr"><span class="no-style-override">Yepançinlerden Lebedev’in yazlık evi üç yüz adımdan uzakta değildi. Prensin evinde, Lizaveta Prokofyevna’nın üzerinde hoşa gitmeyen bir etki bırakan ilk şey, onun etrafında, içlerinde şiddetle nefret ettiği birkaç kişinin de bulunduğu bir misafir kalabalığı ile karşılaşmaktı. İkincisi, görmeyi umduğu ölüm döşeğindeki bir hasta yerine, kendilerini karşılamaya çıkan görünüşte tamamıyla sağlıklı, şık giyinmiş, gülümseyen bir delikanlı ile karşılaşması onu şaşırtmıştı. Kolya’yı asıl sevindiren şey, Lizaveta Prokofyevna’nın yaşadığı büyük şaşkınlıktı. Oysa Kolya, daha o kendi yazlık evinden çıkmadan önce, kimsenin öyle ölmeye hazırlanmadığını, ortada ölüm döşeği diye bir şeyin olmadığını pekâlâ anlatabilirdi, ama içli dostu prensini sapasağlam bulunca mutlaka kızacağını hesaba katarak onun komik öfkesini önceden tahmin ettiği için, bu hususu kurnazca açıklamamıştı. Kolya o derece kaba davrandı ki, onları birbirine bağlıyan dostluğa rağmen, kendisiyle ara sıra öfke ile çatıştığı Lizaveta Prokofyevna’yı büsbütün kızdırmak için tahminini yüksek sesle açıkladı.</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna, prensin ittiği koltuğa otururken:</span></p>

  <p class="normal normal-override-1" xml:lang="tr"><span class="no-style-override">- Sabret azizim, acele etme, zaferinin görkemini bozma, diye cevap verdi.</span></p>

  <p class="normal normal-override-1" xml:lang="tr"><span class="no-style-override">Lebedev, Ptitsin, General Ivolgin kızlara sandalye vermeye atıldılar. Aglaya’ya sandalyeyi, general verdi. Lebedev, Prens ŞÇ.’ye de sandalye verdi, bu sırada belini bükerken büyük saygı duyduğunu belirtmekten de geri kalmadı. Varya her zaman olduğu gibi, sonsuz bir sevinç ve fısıltı ile kızlarla selamlaşmıştı.</span></p>

  <p class="normal normal-override-1" xml:lang="tr"><span class="no-style-override">- Prens, seni ölüm döşeğinde bulacağımı düşündüğüm doğru, korkumdan bunu gözümde böyle büyüttüm, ne olursa olsun yalan da söyleyecek değilim. Şimdi senin sevinçli yüzünü görünce çok öfkelendim ama yemin ederim, bu sadece henüz iyice düşünemediğim bir dakika kadar sürdü, ayrıntılı bir şekilde düşündüm mü her zaman daha akıllıca konuşur ve hareket ederim; sanırım, sen de öylesin. Gerçekte ise, şayet olsaydı öz oğlumun iyileşmesine, belki senin iyileşmenden daha az sevinirdim. Bu konuda bana inanmazsan, bunun ayıbı bana değil, sana. Bu hınzır oğlan bilsen, bana daha ne şakalar yapmaz ki! Sen, galiba onu koruyorsun. O hâlde sana baştan söylüyorum; inan bana, onunla daha fazla tanışmak şerefinden kendimi mahrum edeceğim.</span></p>

  <p class="normal normal-override-1" xml:lang="tr"><span class="no-style-override">Kolya:</span></p>

  <p class="normal normal-override-1" xml:lang="tr"><span class="no-style-override">- İyi ama benim suçum ne, diye bağırıyordu. Prensin iyi olduğuna sizi ne kadar inandırmaya çalışsaydım, yine inanmak istemeyecektiniz, çünkü onu ölüm döşeğinde gözlerinizin önüne getirmek daha çekici.</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna prense:</span></p>

  <p class="normal normal-override-1" xml:lang="tr"><span class="no-style-override">- Burada uzun zaman mı kalacaksın? diye sordu.</span></p>

  <p class="normal normal-override-1" xml:lang="tr"><span class="no-style-override">- Bütün yaz, belki daha da çok.</span></p>

  <p class="normal normal-override-1" xml:lang="tr"><span class="no-style-override">- Yalnızsın değil mi? Evli değilsin? Prens batırılmak istenen iğnenin saflığından gülümseyerek:</span></p>

  <p class="normal normal-override-1" xml:lang="tr"><span class="no-style-override">- Hayır, evli değilim, diye cevap verdi.</span></p>

  <p class="normal normal-override-1" xml:lang="tr"><span class="no-style-override">- Gülümsemenizi anlamsız buluyorum; böyle şeyler oluyor. Yazlıktan söz etmek istedim. Niçin bize taşınmadın? Bizim yazlık evinde bütün bir pavyon boş duruyor. Yine de sen bilirsin. Onun evini mi kiralıyorsun? Bunun evini mi, diye yavaş sesle eklerken başı ile Lebedev’i işaret etti. Niye öyle ezilip büzülüyor, o?</span></p>

  <p class="normal normal-override-1" xml:lang="tr"><span class="no-style-override">Bu dakikada Vera odadan terasa çıktı, her zamanki gibi kucağında çocuk vardı. Sandalyelerin etrafında dönüp duran ve kendini nereye sokacağını bir türlü bilemeyen ama oradan gitmeyi de hiç istemeyen Lebedev, birden Varya’ya saldırdı. Terastan kovmak isterken ellerini sallayarak, hatta kendini unutarak tepinmeye bile başladı.</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- Deli galiba, diye mırıldandı. Hayır, o deli olan… Belki de sarhoş, öyle mi? Eh, çevrendekiler hiç de iyi değil, diye kesip attı. Aynı zamanda bakışlarıyla öteki konukları da taradı. Ben, her şeye rağmen bu sevecen ve cana yakın kızı merak ettim?</span></p>

  <p class="normal normal-override-1" xml:lang="tr"><span class="no-style-override">- Bu, Vera Lukyanovna, şu Lebedev’in kızı.</span></p>

  <p class="normal normal-override-1" xml:lang="tr"><span class="no-style-override">- Ya!.. Pek sevimli. Onunla tanışmak isterim.</span></p>

  <p class="normal normal-override-1" xml:lang="tr"><span class="no-style-override">Ama, Lizaveta Prokofyevna’nın övgülerini duyan Lebedev, kızını tanıştırmak üzere kendi eliyle getiriyordu.</span></p>

  <p class="normal normal-override-1" xml:lang="tr"><span class="no-style-override">Lebedev yaklaşırken:</span></p>

  <p class="normal normal-override-1" xml:lang="tr"><span class="no-style-override">- Öksüzüz, öksüz, diye âdeta eriyordu. İşte kucağındaki bu çocuk da öksüz, onun kız kardeşi, kızım Lyubov, meşru evlilikten, öbür dünyaya yeni göçen, altı hafta önce doğum sırasında, Tanrı’nın emriyle ölen karım Yelena’dan doğmuştur… Evet efendim… Annesi yerine o, gerçi sadece bir kız kardeş ise de ve sadece kız kardeşten başka bir şey… Başka, başka…</span></p>

  <p class="normal normal-override-1" xml:lang="tr"><span class="no-style-override">- Sen de, azizim, aptaldan başka bir şey değilsin, affedersin ama… Eh, yeter, kendin de anlarsın, sanırım, diyerek Lizaveta Prokofyevna büyük bir öfke ile kesip attı.</span></p>

  <p class="normal normal-override-1" xml:lang="tr"><span class="no-style-override">Lebedev, büyük bir saygı ile iyice eğilerek:</span></p>

  <p class="normal normal-override-1" xml:lang="tr"><span class="no-style-override">- Gerçeğin ta kendisi, diye selam verdi. Aglaya:</span></p>

  <p class="normal normal-override-1" xml:lang="tr"><span class="no-style-override">- Baksanıza Bay Lebedev, Apocalypce’i yorumladığınızı söylüyorlar, doğru mu, diye sordu.</span></p>

  <p class="normal normal-override-1" xml:lang="tr"><span class="no-style-override">- Tamamıyla doğru… On beş yıldan beri.</span></p>

  <p class="normal normal-override-1" xml:lang="tr"><span class="no-style-override">- Adınızı duydum. Sizden, galiba gazeteler de söz etmişlerdi?</span></p>

  <p class="normal normal-override-1" xml:lang="tr"><span class="no-style-override">- Hayır, başka yorumcudan, bir başka yorumcudan söz etmişlerdi ama o öldü, onun yerine ben geçtim, diye Lebedev sevincinden kabına sığamayarak cevap verdi.</span></p>

  <p class="normal normal-override-1" xml:lang="tr"><span class="no-style-override">- Bir gün, komşuluk hatırı için lütfen bana da yorumlayın. Apocalıpce’den bir şey anlamıyorum.</span></p>

  <p class="normal normal-override-1" xml:lang="tr"><span class="no-style-override">Sanki iğneler üzerindeymiş gibi oturan ve bir fırsatını bulup konuşmaya başlamak isteyen General Ivolgin:</span></p>

  <p class="normal normal-override-1" xml:lang="tr"><span class="no-style-override">- Size hatırlatmamak elimden gelmeyecek Aglaya Ivanovna, bütün bunlar onun şarlatanlığından başka bir şey değildir, diye birden söze karıştı. Aglaya’nın yanına oturmuştu. Yazlık yaşayışının kendine göre yöntemleri, kuralları ve kendine göre zevkleri var. Apocalypece’i yorumlamak gibi meraklı bir konuyu ele almak, başka meraklı şeyler gibi bir iştir, hatta zekâ bakımından dikkate değer bir iştir ama ben… Galiba bana şaşkınlıkla bakıyorsunuz? General Ivolgin, kendimi tanıtmakla şeref duyarım. Ben sizi kucağımda taşımıştım, Aglaya Ivanovna.</span></p>

  <p class="normal normal-override-1" xml:lang="tr"><span class="no-style-override">Bir kahkaha atmamak için var kuvvetiyle dişlerini sıkan Aglaya:</span></p>

  <p class="normal normal-override-1" xml:lang="tr"><span class="no-style-override">- Pek memnun oldum. Varvara Ardalionavna ile Nina Aleksandrovna’yı da tanıyorum, diye mırıldandı.</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna kızdı. Ruhunda çoktan beri birikenler birden dışarı taşmak istemişlerdi. Kendisiyle bir zamanlar, ama çok eskiden tanıştığı General Ivolgin’e katlanamıyordu.</span></p>

  <p class="normal normal-override-1" xml:lang="tr"><span class="no-style-override">- Âdetin olduğu üzere yalan söylüyorsun azizim, hiçbir zaman onu kucağında taşımış değilsin, diye onun sözünü öfke ile kesti.</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">- Unutmuşsunuz maman, Tanrı şahittir ki taşıdı. Tver’de, diye generalin sözünü onayladı. O zaman Tver’de oturuyorduk. O zaman ben altı yaşlarında idim, bunu hatırlıyorum. O, bana bir yay ve ok yapmıştı, bununla atmayı öğretti, ben de bir güvercin vurdum. Güvercini beraber vurduğumuzu hatırlıyorsunuz, değil mi?</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Bana da o zaman kartondan bir miğfer ve tahta bir kılıç getirmişti, diye bağırdı.</span></p>

  <p class="normal normal-override-1" xml:lang="tr"><span class="no-style-override">Aleksandra:</span></p>

  <p class="normal normal-override-1" xml:lang="tr"><span class="no-style-override">- Bunu ben de hatırlıyorum. Daha o zaman yaralı güvercin yüzünden birbirinize darılmıştınız, sizi köşelere dikmişlerdi, Adelaida ise başında miğfer, elinde kılıç olduğu hâlde köşede durmuştu.</span></p>

  <p class="normal normal-override-1" xml:lang="tr"><span class="no-style-override">General, Aglaya’ya onu kucağında taşıdığını söylerken bunun öyle, sırf konuşmaya başlayabilmek ve bütün gençlerle tanışmayı gerekli bulursa konuşmaya bu şekilde başladığı için söylemişti. Ama bu defa, sanki bilerek doğru söylemişti, aksi gibi de bu gerçeği kendisi de unutmuştu. Öyle ki, Aglaya şimdi birden birlikte bir güvercin vurduklarını doğrulayınca, belleği bir anda aydınlandı, yaşları ilerlemiş insanların uzak geçmişteki bazı şeyleri hatırladıkları gibi, bütün bunları en ufak ayrıntısına kadar hatırlamıştı. Bu hatırlamada zavallı ve her zamanki gibi, içkili generali neyin bu kadar etkilediğini açıklamak güçtür; ama o, birden duygulanmıştı.</span></p>

  <p class="normal normal-override-1" xml:lang="tr"><span class="no-style-override">- Hatırlıyorum, hepsini hatırlıyorum! diye bağırdı. Ben, o zaman kurmay yüzbaşı idim. Siz de şöyle küçücük, güzel bir kız idiniz. Nina Aleksandrovna.. Ganya… Siz beni eve kabul ediyordunuz, Ivan Feodoroviç…</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- İşte görüyorsun ya, şimdi ne hâle geldin, diye söze karıştı. Böyle etkilediğine göre, ne de olsa soylu duygularını içki yüzünden hâlâ kaybetmemişsin demektir! Ama karını işkence ede ede bitirdin. Çocuklarına kılavuzluk edecek yerde, borçlular bölümünde oturuyorsun. Haydi azizim, buradan git, bir yere git, kapı arkasında bir köşeye otur ve biraz ağla, eski temizliğini hatırla, belki, Tanrı bağışlar. Git git, ciddi söylüyorum. Yola gelmen için eskiyi pişmanlıkla hatırlamandan daha iyi bir şey yoktur.</span></p>

  <p class="normal normal-override-1" xml:lang="tr"><span class="no-style-override">Ama ciddi olarak söylediklerini tekrarlamaya hiç gerek yoktu. General, hep sarhoş gezen bütün insanlar gibi, pek duygulu idi. Pek düşkün hâldeki sarhoş insanlar gibi de mutlu geçmişteki hatıralara kolay kolay dayanamıyordu. Kalktı ve boynunu bükerek kapıya doğru yöneldi. Öyle ki, Lizaveta Prokofyevna da hemen ona acıyıverdi.</span></p>

  <p class="normal normal-override-1" xml:lang="tr"><span class="no-style-override">Arkasından:</span></p>

  <p class="normal normal-override-1" xml:lang="tr"><span class="no-style-override">- Ardalion Aleksandroviç, sevgili dostum! diye bağırdı. Bir dakika dur, hepimiz günahkârız. Vicdanının daha az acı verdiğini hissettiğin zaman bana gel, oturur geçmişten gevezelik ederiz. Belki ben senden elli kat günahkârım. Eh, şimdi güle güle git, burada işin yok… diye, onun geri dönmesinden korkarak birden korkuyla bağırdı.</span></p>

  <p class="normal normal-override-1" xml:lang="tr"><span class="no-style-override">Prens, babasının arkasından koşmaya hazırlanan Kolya’yı durdurarak:</span></p>

  <p class="normal normal-override-1" xml:lang="tr"><span class="no-style-override">- Bana kalırsa, şimdilik onun arkasından gitmeyin, dedi. Bakarsınız bir dakika sonra kendi hâline içerler, böylece bütün bu güzel an berbat olur.</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna:</span></p>

  <p class="normal normal-override-1" xml:lang="tr"><span class="no-style-override">- Çok doğru, ona dokunma; yarım saat sonra gidersin, diye bağırıverdi. Lebedev:</span></p>

  <p class="normal normal-override-1" xml:lang="tr"><span class="no-style-override">- Hayatta bir defa olsun doğru söylemek nasılmış, gördük. Gözlerini yaşartacak kadar etkiledi bu sözler onu, diye eklemeye cesaret etti.</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna:</span></p>

  <p class="normal normal-override-1" xml:lang="tr"><span class="no-style-override">- Duyduklarım doğru ise azizim, sen de malın gözü imişsin ya, diyerek hemen onu tersledi.</span></p>

  <p class="normal normal-override-1" xml:lang="tr"><span class="no-style-override">Prensin yanında toplanan bütün misafirlerin karşılıklı durumları yavaş yavaş aydınlanmıştı. Prens, şüphesiz generalin karısı ile kızlarının kendisine gösterdikleri ilginin derecesini çok iyi anlayacak durumdaydı. Tabi ki bunu anlamış, onlar gelmeden de hastalığına ve zamanın geç olmasına rağmen, generalin karısını ve kızlarını ziyaret etmeye karar vermişti. Lizaveta Prokofyevna onun misafirlerine göz ucuyla bakarak bunu hemen şimdi de yapabileceğini söyledi. Nazik ve pek uysal bir adam olan Ptitsin, pek çabuk ayağa kalktı ve Lebedev’i de beraber götürmeyi çok isteyerek onun bölümüne gitti. Beriki çabucak geleceğine söz verdi. Bu sırada Varya, kızlarla konuşmaya daldı. Varya ve Ganya generalin orada bulunmasından pek memnun görünüyorlardı. Biraz sonra Ganya da Ptitsin’in arkasından gitti. Yepançinlerin yanında, terasta bulunduğu o birkaç dakika içinde ise görünüşü alçak gönüllü idi, itibarını korumasını bilmişti. Kendisini iki defa baştan aşağı süzen generalin karısının keskin bakışları karşısında da hiç şaşkınlık göstermemişti. Gerçekten de onu eskiden tanıyanlar, pek değişmiş olduğunu düşünebilirlerdi. Bu, Aglaya’nın pek hoşuna gitti.</span></p>

  <p class="normal normal-override-1" xml:lang="tr"><span class="no-style-override">- Bu dışarı çıkan Gavrila Ardalinoviç’ti, değil mi, diye sordu, bazen doğrudan kimseye hitap etmeden yüksek, sert sesle soru sorarak başkalarının konuşmasını kesmeyi severdi.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- O, diye cevap verdi.</span></p>

  <p class="normal normal-override-1" xml:lang="tr"><span class="no-style-override">- Onu zor tanıdım. Çok değişmiş, hem de iyilik bakımından. Prens:</span></p>

  <p class="normal normal-override-1" xml:lang="tr"><span class="no-style-override">- Onun hesabına memnunum, diye cevap verdi. Varya, sevinçli bir hâlde:</span></p>

  <p class="normal normal-override-1" xml:lang="tr"><span class="no-style-override">- Çok hasta idi, diye ekledi. Lizaveta Prokofyevna, şaşkın bir öfke ile ve korku içinde:</span></p>

  <p class="normal normal-override-1" xml:lang="tr"><span class="no-style-override">- Nasıl olmuş da iyilik bakımından değişmiş yani, diye sordu. Nereden çıkarıyorsun? Güzel olan bir şey yok. Sana güzel görünen ne?</span></p>

  <p class="normal normal-override-1" xml:lang="tr"><span class="no-style-override">Deminden beri Lizaveta Prokofyevna’nın sandalyesinin arkasında duran Kolya birden:</span></p>

  <p class="normal normal-override-1" xml:lang="tr"><span class="no-style-override">- ‘Zavallı Şövalye’den daha güzel bir şey yoktur! diye bağırdı. Prens ŞÇ.:</span></p>

  <p class="normal normal-override-1" xml:lang="tr"><span class="no-style-override">- Ben de aynı düşüncedeydim, diyerek güldü. Adelaida zafer kazanmış bir komutan kibirliliği ile:</span></p>

  <p class="normal normal-override-1" xml:lang="tr"><span class="no-style-override">- Ben de tamamıyla aynı düşüncedeyim, diye bağırdı.</span></p>

  <p class="normal normal-override-1" xml:lang="tr"><span class="no-style-override">Generalin karısı şaşkınlıkla, süzerek:</span></p>

  <p class="normal normal-override-1" xml:lang="tr"><span class="no-style-override">- Hangi ‘Zavallı Şövalye?’ diye soruyordu ama Aglaya’nın birden kızardığını görerek sinirli sinirli ekledi. Saçma bir şey herhâlde! ‘Zavallı Şövalye’ de ne imiş?</span></p>

  <p class="normal normal-override-1" xml:lang="tr"><span class="no-style-override">Aglaya onurlu bir öfke ile:</span></p>

  <p class="normal normal-override-1" xml:lang="tr"><span class="no-style-override">- Bu oğlan, yani sizin gözdeniz, başkalarının sözlerini ilk defa mı değiştiriyor, diye cevap verdi;</span></p>

  <p class="normal normal-override-1" xml:lang="tr"><span class="no-style-override">Aglaya’nın her öfkeli çıkışında – ki öfkelenirdi- onun görünürdeki bütün ciddiliğine ve sertliğine rağmen, hemen her zaman henüz öğrencilerin tahammülsüzlüğüne benzeyen ve gizlemeye çalıştığı öyle çocuksu bir hâl göze çarpıyordu. Bazen, Aglaya’nın neye güldüklerini anlamamasına ve ‘nasıl gülebilirler, gülmeye nasıl cüret edebilirler’ diye düşünmesine rağmen, ona bakarak gülmemeye imkân yoktu. Şimdi de kız kardeşleri, Prens ŞÇ., hatta kim bilir neden dolayı kızaran Prens Lev Nikolayeviç bile gülümsedi. Kolya zaferini kazanmıştı ve kahkahalarla gülüyordu. Aglaya fena hâlde kızdı ama bu kızgınlık ona o kadar güzel yakışıyordu ki… Sıkılganlık, aynı zamanda bu sıkılganlığına kendi kendine içerlemesi onu iki kat güzelleştiriyordu sanki.</span></p>

  <p class="normal normal-override-1" xml:lang="tr"><span class="no-style-override">- Sizin sözlerinizi de az mı değiştirdi, diye ekledi.</span></p>

  <p class="normal normal-override-1" xml:lang="tr"><span class="no-style-override">Kolya:</span></p>

  <p class="normal normal-override-1" xml:lang="tr"><span class="no-style-override">- Ben sizin bağırmanıza dayanıyorum, diye seslendi. Bir ay önce Don Kişot’u karıştırırken ‘Zavallı Şövalye’den daha iyi bir insan yoktur diye bağırmıştınız. Ama o zaman kime dair konuştuğunuzu bilmiyorum, bu Don Kişot mu idi yoksa Yevgeniy Pavloviç mi, yoksa daha başka birisi mi ama birisini kastediyordunuz, konuşma da epey uzundu… Lizaveta Prokofyevna:</span></p>

  <p class="normal normal-override-1" xml:lang="tr"><span class="no-style-override">- Tahminlerinde fazla ileri gidiyorsun aziz dostum, diye öfke ile onun sözünü kesti. Kolya devam etti:</span></p>

  <p class="normal normal-override-1" xml:lang="tr"><span class="no-style-override">- Sanki yalnız ben miyim, diyordu. O zaman herkes söylüyordu, şimdi bile söylüyorlar. İşte şimdi Prens ŞÇ. ile Adelaida Ivanovna ve ötekiler ‘Zavallı Şövalye’den yana olduklarını söylediler, demek ki ‘Zavallı Şövalye’ diye birisinin varlığı muhakkak. Bana göre Adelaida Ivanovna olmasaydı, hepimiz çoktan ‘Zavallı Şövalye’nin’ kim olduğunu öğrenmiş olurduk.</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Benim suçum ne, diye güldü.</span></p>

  <p class="normal normal-override-1" xml:lang="tr"><span class="no-style-override">- Portreyi yapmak istemediniz, suçunuz bu. Aglaya Ivanovna o zaman sizden ‘Zavallı Şövalye’nin portresini yapmanızı rica etmişti, portrenin konusunu da kendisi uydurmuştu, konuyu hatırlıyor musunuz? Siz istemediniz…</span></p>

  <p class="normal normal-override-1" xml:lang="tr"><span class="no-style-override">- İyi ama portreyi nasıl yapabilirdim, kimin portresini yapacaktım? Konuya göre bu ‘Zavallı Şövalye’ yüzünden çelik kafesi kimsenin önünde indirmezdi. Böyle olunca yüzü nasıl yapmalı, kafesi nasıl yapmalıydım? Hâla bilemiyorum.</span></p>

  <p class="normal normal-override-1" xml:lang="tr"><span class="no-style-override">Generalin karısı içinden -herhâlde çoktan artık kararlaştırılmış olan- ‘Zavallı Şövalye’ adı altında kimin kastedildiğini pek iyi anlamaya başlayarak:</span></p>

  <p class="normal normal-override-1" xml:lang="tr"><span class="no-style-override">- Bir şey anlamıyorum, hangi kafesten söz ediyorsunuz, diye sinirleniyordu.</span></p>

  <p class="normal normal-override-1" xml:lang="tr"><span class="no-style-override">Ama Prens Lev Nikolayeviç’in de utanıp on yaşında bir çocuk gibi, büsbütün bozulması, onu ayrıca son derece kızdırmıştı.</span></p>

  <p class="normal normal-override-1" xml:lang="tr"><span class="no-style-override">- Bu saçmalar artık bitecek mi, bitmeyecek mi? Bu ‘Zavallı Şövalyeyi’ bana anlatacaklar mı sonunda? Yanına bile yaklaşılmayacak kadar korkunç bir sır mı bu?</span></p>

  <p class="normal normal-override-1" xml:lang="tr"><span class="no-style-override">Ama hepsi de sadece gülmekte devam etti. Sonunda Prens ŞÇ. galiba çabucak meseleyi kapatıp konuşmanın yönünü değiştirmek isteğiyle:</span></p>

  <p class="normal normal-override-1" xml:lang="tr"><span class="no-style-override">- Basbayağı böyle tuhaf bir Rus şiiri var, diye söze karıştı. ‘Zavallı Şövalyeye’ dair, başı sonu olmayan bir sürü öykü var. Bir ay kadar önce, bir gün öğle yemeğinde gülüşerek, her zamanki gibi, Adalaida Ivanovna’nın yapacağı tablo için konu arıyorduk. Biliyorsunuz, Adelaida Ivanovna’nın tablosuna konu bulmak çoktan beri bütün aile için bir problem hâlini almıştır. İşte bu arada ‘Zavallı Şövalye’yi’ ele aldılar, bunu ilk defa ortaya kim attı, hatırlamıyorum…</span></p>

  <p class="normal normal-override-1" xml:lang="tr"><span class="no-style-override">Kolya:</span></p>

  <p class="normal normal-override-1" xml:lang="tr"><span class="no-style-override">- Aglaya Ivanovna, diye bağırdı. Prens ŞÇ.:</span></p>

  <p class="normal normal-override-1" xml:lang="tr"><span class="no-style-override">- Olabilir, kabul, yalnız ben bunu hatırlamıyorum, diye devam etti. Bazen bu konuyu alaya aldılar, bazen bundan daha yüksek bir şey olmayacağını ileri sürdüler ama ‘Zavallı Şövalye’yi’ tarif etmek için ne de olsa bir yüze ihtiyaç vardı. Tanıdıkların yüzlerini ele aldılar, hiçbirisi işe yaramadı, mesele de böylece kapandı, işte hepsi bu kadar. Nikolay Ardalionoviç’in bütün bunları hatırlayıp ortaya çıkarmasının sebebini anlayamıyorum doğrusu. Önceleri gülünç ve uygun olan bir şey şimdi hiç ilgi çekici olmayabilir. Lizaveta Prokafyevna:</span></p>

  <p class="normal normal-override-1" xml:lang="tr"><span class="no-style-override">- Çünkü herhâlde iğneleyici, güce gidecek yeni bir saçmalık hazırlanıyor da ondan, diye kestirip attı.</span></p>

  <p class="normal normal-override-1" xml:lang="tr"><span class="no-style-override">Bu sırada büsbütün toparlanıp eski utangaçlığını gideren Aglaya kendisinden beklenmeyen önemli ve ciddi bir sesle birden:</span></p>

  <p class="normal normal-override-1" xml:lang="tr"><span class="no-style-override">- Derin bir saygıdan başka hiçbir saçmalık yok, dedi.</span></p>

  <p class="normal normal-override-1" xml:lang="tr"><span class="no-style-override">Bundan başka, ona bakarak bazı belirtilerden, bu şakasının gittikçe dal budak salmasına seviniyor sanılırdı. Ondaki bu değişiklik, prensin utangaçlığının durmadan artarak son noktaya vardığı sırada meydana gelmişti.</span></p>

  <p class="normal normal-override-1" xml:lang="tr"><span class="no-style-override">- Bakarsın deli gibi gülerler, sonra da birden derin saygıdan dem vururlar! Kudurmuşlar! Saygı ne demek? Hem şimdi söyle, durup dururken birden derin saygı nereden geliyor?</span></p>

  <p class="normal normal-override-1" xml:lang="tr"><span class="no-style-override">Aglaya annesinin öfke dolu sorusuna, aynı ciddilikle ve önemle:</span></p>

  <p class="normal normal-override-1" xml:lang="tr"><span class="no-style-override">- Derin saygı şundan, diye devam etti. Çünkü bu şiirde ülküye ulaşmaya muktedir bir adam anlatılmıştır. İkincisi, bir ülküye sahip olunca ona inanmıştır, inanınca da körü körüne ona bütün hayatı ile bağlanmıştır. Çağımızda böyle şeyler her zaman olmaz, o arada, bu şiirde ‘Zavallı Şövalye’ ülküsünün ne olduğu söylenmiyor ama onun ülküsünün parlak bir örnek, temiz güzelliğin bir örneği olduğu anlaşılıyor, ona âşık olan şövalye boyun atkısı yerine boynuna tespih bağlamış. Doğru, şiirde bir de karanlık, tam olarak ifade edilmemiş, onun kalkanına çizdiği bir döviz, A. N. B. harfleri var… Kolya:</span></p>

  <p class="normal normal-override-1" xml:lang="tr"><span class="no-style-override">- A. N. D, diye düzeltti.</span></p>

  <p class="normal normal-override-1" xml:lang="tr"><span class="no-style-override">- Ben de A. N. B. diyorum, böyle söylemek istiyorum, diye öfkeyle onun sözünü kesti. Her ne hâlse, seçtiği kadın kim olursa olsun, ne yaparsa yapsın bu garip şövalye için hepsi birdi. Onu seçmiş, onun ‘temiz güzelliğine’ inanmış olması gerekiyordu. Ondan sonra ömrü boyunca taptığı kadın ilerde bir hırsız bile olsa, ona inanmak zorundaydı. Onun temiz güzelliği uğruna mızraklar kırmak zorundaydı, bunun değeri burada. Şair galiba Ortaçağ şövalyelerinden temiz, yüksek duygulu birinin platonik aşkını bir kişide birleştirmek istemiş. Tabii bütün bunlar bir ülküdür. ‘Zavallı Şövalye’de ise bu duygu son kerteye, sofuluk mertebesine vardırılmıştır. İtiraf etmeli ki, böyle bir duygu yeteneği çok şeyi ifade eder, Don Kişot’tan söz etmeyerek, bu duygular kendine göre bir yandan oldukça övülmeye değer bir özelliği oluştururlar. ‘Zavallı Şövalye’ ayrı bir Don Kişot’tur ama komik değil ciddidir, önceleri anlamıyor ve gülüyordum ama şimdi ‘Zavallı Şövalye’yi’ seviyorum. Onun maceralarını saygı ile anıyorum.</span></p>

  <p class="normal normal-override-1" xml:lang="tr"><span class="no-style-override">Aglaya sözlerini böyle bitirdi, insan ona bakarak ciddi mi konuştuğunu, yoksa alay mı ettiğini zor anlayabilirdi.</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- Eh, o da, onun maceraları da aptalca bir şey herhâlde, diye karar verdi. Hem sen de saçmaladın, tam bir demeç verdin; hatta sana yakışmayacak bir davranış. Hiç değilse uygun değil. Hangi şiir? Okusana, herhâlde bilirsin! Bu şiiri mutlaka dinlemek istiyorum. Sanki önceleri hissetmişim gibi, bütün ömrümce şiirden nefret ederdim. Tanrı aşkına prens, biraz sabret, anlaşılan seninle bana beraberce sabretmek düşüyor, diyerek Prens Lev Nikolayeviç’e seslendi.</span></p>

  <p class="normal normal-override-1" xml:lang="tr"><span class="no-style-override">Çok sinirlenmişti.</span></p>

  <p class="normal normal-override-1" xml:lang="tr"><span class="no-style-override">Prens Lev Nikolayeviç, bir şey söyleyecek oldu ama sürüp giden utangaçlığı yüzünden bir şey söyleyemedi. Yalnız ‘demeci’ ile pek ileri giden Aglaya hiç utanmamıştı, hatta sanki buna memnundu bile. Eskisi kadar ciddi ve önemli bir tavırla ve sanki buna önceden hazırmış ve sadece bir çağrı bekliyormuş gibi hemen ayağa kalktı, terasın ortasına çıkıp koltuğunda oturmaya devam eden prensin karşısına geçti. Herkes bir çeşit şaşkınlıkla ona bakıyordu, hemen herkes, Prens ŞÇ., kız kardeşleri, annesi, biraz çığırından çıkan, önceden hazırlanmış bu yaramazlığa hoşa gitmeyen bir duygu ile bakıyorlardı. Ama galiba seremoni ile şiiri okumaya hazırlanırken uyandırdığı asıl bu etki onun hoşuna gidiyordu. Lizaveta Prokofyevna az daha onu yerine gönderecekti. Ama tam Aglaya meşhur baladı okumaya başlayacağı sırada iki yeni konuk, yüksek sesle konuşarak sokak tarafından terasa ayak bastılar. Bunlar General Ivan Feodoroviç Yepançin ile arkasından gelen bir gençti. Küçük bir telaş oldu.</span></p>

</body>

</html>