<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1" id="toc-anchor-2" xml:lang="tr">II</h2>

  <p class="normal normal-override-1" xml:lang="tr"><span class="no-style-override">General Yepançin, Liteynaya sokağından az ötede, Spassko-Preobrajenya kilisesinin yanındaki kendi evinde oturuyordu. Altı daireden beşi kirada olan bu birinci sınıf evin dışında, Sadovaya’da da iyi gelir getiren bir evi daha vardı. Bu iki evinin dışında, Petersburg dolayında, epey bir gelir getiren, oldukça büyük bir mülkün de sahibiydi. Ayrıca Petersburg’ta bir de fabrikası vardı. Herkes biliyordu bunu. Şimdi de pek çok önemli şirketin ortağıydı, önemli ilişkileri vardı. Parası, işi ve insanlarla ilişkileri gayet iyi biri gibi görünüyordu general.</span></p>

  <p class="normal normal-override-1" xml:lang="tr"><span class="no-style-override">Oysa eğitim görmemiş bir asker çocuğu olduğu herkes tarafından bilinirdi. Hiç kuşkusuz bu durum onur veriyordu ona. Ne denli akıllı olsa da, bağışlanabilir bazı küçük kusurları vardı generalin. Bunların incelenmesinden hoşlanmazdı. Akıllılığı ve becerikliliğine diyecek yoktu. Geri planda kalması gereken bir durumda öne çıkmamayı bilirdi. Pek çok kişi, onun bu sadeliğini ve her zaman yerini bilme özelliğini beğenirdi. Ama bu yargıçlar, yerini bilen şu Ivan Fedoroviç’in içinden neler geçirdiğini bir bilseydiler!</span></p>

  <p class="normal normal-override-1" xml:lang="tr"><span class="no-style-override">Bu yüzden başından ilginç olaylar da geçmişti. Ama general başına ne gelirse gelsin, neşesinden pek bir şey kaybetmeyen yaradılıştaydı. Üstelik şanslı bir adamdı… Kumarda bile. General, çoğu zaman büyük paralarla oynardı. Kumara karşı düşkünlüğünü saklamak şöyle dursun, bu alışkanlığıyla çevresinde gösteriş bile yapıyordu. Hepsi de zengin kişilerden oluşan bir çevreydi bu. General, gerçek anlamda geniş çevreyi ileriki yıllarda ve aylarda edinecekti. Bu fırsatı bekliyor, yakalayınca da kaçırmamaya niyetleniyordu. Üstelik bu çevreyi edinebilecek olgunlukta ve ustalıktaydı. Elli beş yaş, Rus toplumunda yeni güzelliklerin başlangıcı sayılıyordu. Biraz itici yüzüne rağmen dinç oluşu, ciddiliği generale geleceğin kapılarını açıyor, hayatını mutluluğa boğuyordu. Kısacası her şey generalden yanaydı.</span></p>

  <p class="normal normal-override-1" xml:lang="tr"><span class="no-style-override">Generalin pırıl pırıl bir ailesi vardı. Gerçi burada her zaman güller açmazdı; ama öyle şeyler vardı ki, general hazretleri onlara çoktandır ciddi olarak kalbinin bütün ümit ve gayelerini bağlamıştı. Hem zaten hayatta ana baba olmaktan daha önemli ve kutsal ne olabilir? İnsan ailesine bağlanmazsa neye bağlanabilir? Generalin ailesi, karısıyla yetişkin üç kızından ibaretti. Çok eskiden, henüz üsteğmenken kendisiyle aynı yaşta olan, hiçbir güzelliği ve eğitimi olmayan bir kızla evlenmişti. Kız drahoma olarak sadece elli köle getirmişti. General daha sonra, hiçbir zaman erken evlendiği için şikâyet etmemiş, hiçbir zaman bunu talihsiz gençliğinin bir hevesi diye kendine dert etmemişti. Karısından çekinmekle birlikte onu seviyor, hatta saygısını ondan esirgemiyordu. Generalin karısı, pek parlak olmamakla beraber, oldukça eski bir soy olan Mişkin prenslerinden geliyor, soyundan ötürü kendi şahsına saygı besliyordu. Zamanın sözü geçen, varlıklı ve hamiyetli kişilerinden biri, genç prensesin evlendirilmesi işini üstlenmişti. O, genç subaya kapıyı açtı ve onu eliyle itti, oysa ona itilmek değil, bir bakış yeterliydi ve bu hareket boşa gitmezdi! Bazı küçük istisnalar dışında, karı-koca uzun evlilik hayatlarında karşılıklı anlayışlı davrandılar. Generalin karısı, doğuştan prenses ve soyunun sonuncusu olması, belki de kişisel vasıfları yüzünden daha çok genç yaşta yüksek tabaka hanımları arasından kendisine koruyucular bulmasını beceriyordu. Sonradan zengin olunca ve kocasının görevleri dolayısıyla da önem kazanınca, bu yüksek muhitlere bir hayli alıştı.</span></p>

  <p class="normal normal-override-1" xml:lang="tr"><span class="no-style-override">Generalin üç kızı Aleksandra, Adelaida ve Aglaya son zamanlarda iyice serpilmiş, güzelleşmişlerdi. Üstelik babaları sayesinde iyi de eğitim almışlardı. Anne tarafının soylu olması, babalarının itibarı herkesin onlara imrenerek bakmasını sağlıyordu. Çeyizlerini fazlasıyla düzen kızları gelecekte çok daha avantajlı kılacak bir güzellik daha bekliyordu. O da kızların çok güzel olmalarıydı. Kızların en büyüğü Aleksandra, yirmi beş yaşındaydı. Ortancaları yirmi üç, küçükleri Aglaya ise henüz yirmi yaşına basmıştı ve tam anlamıyla bir afetti; bu yüzden de sosyetede büyük ilgi uyandırıyordu. Ama hepsi bu değildi, her üçü de eğitimleri, zekâ ve yetenekleriyle dikkat çekiyorlardı.</span></p>

  <p class="normal normal-override-1" xml:lang="tr"><span class="no-style-override">Birbirlerini çok sevdikleri, birbirlerini korudukları da biliniyordu. Hatta iki büyük kızın, evin gözdesi olan küçük kardeşleri uğruna bazı özverilerde bulundukları dahi söyleniyordu. Toplum içinde kendilerini göstermekten hoşlanmak şöyle dursun, gayet alçakgönüllüydüler. Kimse onları kibir ve büyüklük taslamakla suçlayamazdı; ama bu arada onların gururlu olduklarını, kendi değerlerini takdir ettiklerini de bilmeyen yoktu. Büyükleri müzikçi, ortancaları olağanüstü bir ressamdı. Fakat birçok yıl kimse bunun farkında olmadı; onun bu yeteneği ancak son yıllarda, o da bir rastlantı eseri meydana çıkarılmıştı. Kısaca onlar için birçok övgülü şeyler söyleniyordu. Ama kötü söyleyenler de yok değildi. Okudukları kitapların çokluğundan dehşetle söz ediliyordu. Evlenme konusunda aceleci değillerdi; toplumun belli çevrelerine değer veriyorlardı… Ancak pek o kadar fazla değil. Bu, ayrıca dikkate değer bir şeydi; çünkü babalarının tuttuğu yönü, huyunu, gaye ve isteklerini hepsi biliyordu.</span></p>

  <p class="normal normal-override-1" xml:lang="tr"><span class="no-style-override">Prens, generalin evinin kapısını çaldığında, saat on bire geliyordu. General ikinci katta oturuyor, elden geldiğince sade olmakla beraber, statüsüne eşit bir dairede oturuyordu. Prense kapıyı resmî elbiseli bir uşak açtı; hemen ilk görüşte kendisine, bohçasına şüpheyle bakan bu adama uzun uzun açıklamalar yapmak zorunda kaldı. Sonunda kendisinin Prens Mişkin olduğunu, bir iş için generali görmesi gerektiğini birkaç defa anlattıktan sonra, hâlâ bu işe akıl erdiremeyen uşak onu generalin çalışma odasının bekleme kısmının tam önündeki küçük hole alarak sabahları bu holde nöbet tutan ve ziyaretçilerin adlarını generale bildiren başka bir uşağa teslim etti. Bu uşak, kırkını geçen, ciddi yüzlü, fraklı birisiydi. Generalin özel odacısı ve habercisiydi, bu sebeple de kendi değerini biliyordu.</span></p>

  <p class="normal normal-override-1" xml:lang="tr"><span class="no-style-override">Acele etmeden, kasılarak koltuğuna otururken, elinde bohçayla hemen yanı başında bir sandalyeye çöküveren prensi ciddi bir şaşkınlıkla süzerek:</span></p>

  <p class="normal normal-override-1" xml:lang="tr"><span class="no-style-override">- Bekleme odasında oturun, bohçanızı da burada bırakın, dedi.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Eğer izin verirseniz, burada sizin yanınızda bekleyeyim, orada yalnız canım sıkılır.</span></p>

  <p class="normal normal-override-1" xml:lang="tr"><span class="no-style-override">- Holde bekleyemezsiniz, çünkü ziyaretçi, daha doğrusu misafirsiniz. Generalin kendisini mi göreceksiniz?</span></p>

  <p class="normal normal-override-1" xml:lang="tr"><span class="no-style-override">Uşak görünüşe göre onu içeri pek kolay bırakma niyetinde değildi ve daha pek çok soru soracaktı.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Evet, işim var, diye başlayacak oldu.</span></p>

  <p class="normal normal-override-1" xml:lang="tr"><span class="no-style-override">- Ne işiniz olduğunu sormuyorum. Benim görevim, yalnız sizin adınızı söylemektir. Yazıcı olmayınca da, söylediğim gibi, adınızı içeri bildiremem.</span></p>

  <p class="normal normal-override-1" xml:lang="tr"><span class="no-style-override">Bu adamın şüpheciliği galiba gittikçe artıyordu. Prens her günkü ziyaretçiler sınıfına hiç mi hiç uymuyordu; gerçi generale hemen her gün, belirli saatlerde her çeşit ziyaretçi gelirdi ama alışkanlığa ve geniş talimata rağmen, odacı büyük bir şüphe içindeydi, bu ziyaretçinin adını içeri bildirmek için yazıcının aracılığı olması gerekliydi.</span></p>

  <p class="normal normal-override-1" xml:lang="tr"><span class="no-style-override">En sonunda, elinde olmadan:</span></p>

  <p class="normal normal-override-1" xml:lang="tr"><span class="no-style-override">- Siz gerçekten de yurt dışından mı geldiniz, diye sordu ve şaşırdı.</span></p>

  <p class="normal normal-override-1" xml:lang="tr"><span class="no-style-override">O, belki, “Siz gerçekten Prens Mişkin misiniz?” diye soracaktı.</span></p>

  <p class="normal normal-override-1" xml:lang="tr"><span class="no-style-override">- Evet, şimdi trenden indim. Galiba, ben gerçekten de Prens Mişkin miyim diye sormak istediniz ama kibarlığınızdan sormadınız.</span></p>

  <p class="normal normal-override-1" xml:lang="tr"><span class="no-style-override">Şaşıran uşak:</span></p>

  <p class="normal normal-override-1" xml:lang="tr"><span class="no-style-override">- Hım!.. diye homurdandı.</span></p>

  <p class="normal normal-override-1" xml:lang="tr"><span class="no-style-override">- İnanın ki yalan söylemedim, benim yüzümden sorumluluk altına girmezsiniz. Bu kılıkta ve bohçayla oluşuma gelince, bunda şaşacak bir şey yok; şimdilik durumum pey iyi görünmüyor…</span></p>

  <p class="normal normal-override-1" xml:lang="tr"><span class="no-style-override">- Hım! Biliyor musunuz, benim korktuğum o değil, içeri bildirmek görevimdir, sizi görmeye de yazıcı gelecektir, şayet siz… İşte bütün mesele şayet… İncinmeyin lütfen, bir şey sormak istiyorum: Generalden yardım almak için mi geldiniz?</span></p>

  <p class="normal normal-override-1" xml:lang="tr"><span class="no-style-override">- Kesinlikle hayır, bundan emin olabilirsiniz. Benim işim başka…</span></p>

  <p class="normal normal-override-1" xml:lang="tr"><span class="no-style-override">- Beni hoşgörün, bunları şimdi sizi görünce söyledim. Yazıcı da zaten biraz sonra gelecek. Biraz albayla ilgilenmesi gerekiyordu. Onun peşinden şirket yazıcısı da gelecek. Ama biraz bekleyeceğiz.</span></p>

  <p class="normal normal-override-1" xml:lang="tr"><span class="no-style-override">- Öyleyse çok bekleyeceksem, sizden rica etsem, burada bir yerde sigara içmek mümkün mü? Pipom ve tütünüm yanımda.</span></p>

  <p class="normal normal-override-1" xml:lang="tr"><span class="no-style-override">Uşak sanki hâlâ kulaklarına inanamıyormuş gibi, küçümseyen bir şaşkınlıkla gözlerini ona çevirdi:</span></p>

  <p class="normal normal-override-1" xml:lang="tr"><span class="no-style-override">- Si-ga-ra mı, diye sordu. Hayır, burada sigara içmek olmaz, üstelik böyle bir şey düşünmeniz bile ayıp. Hıh… Ne tuhaf!</span></p>

  <p class="normal normal-override-1" xml:lang="tr"><span class="no-style-override">- Ah, ben bu odada demedim ki, bunu biliyorum, göstereceğiniz bir yere giderdim; çünkü alıştım. Üç saattir içmedim. Ama nasıl isterseniz, biliyor musunuz, atasözü der ki, her yerin kendine göre…</span></p>

  <p class="normal normal-override-1" xml:lang="tr"><span class="no-style-override">Odacı elinde olmayarak:</span></p>

  <p class="normal normal-override-1" xml:lang="tr"><span class="no-style-override">- Peki, ben sizi bu durumda nasıl içeri bildiririm, diye homurdandı. Birincisi sizin burada bulunmanız doğru değil, kabul odasında oturmanız gerekir; çünkü ziyaretçi sayılırsınız, yani daha doğrusu misafir, sonra benden hesap sorarlar… Ne o, yoksa bizim evde temelli kalmak niyetinde misiniz, diye eklerken, yan gözle, galiba kendisine bir türlü rahat vermeyen prensin bohçasına baktı.</span></p>

  <p class="normal normal-override-1" xml:lang="tr"><span class="no-style-override">- Hayır, sanmıyorum. Hatta “kal” deseler de kalmazdım. Ben sadece tanışmaya geldim, hepsi o kadar.</span></p>

  <p class="normal normal-override-1" xml:lang="tr"><span class="no-style-override">Odacı şaşkın şaşkın ve şüphesi iyice artarak:</span></p>

  <p class="normal normal-override-1" xml:lang="tr"><span class="no-style-override">- Nasıl? Tanışmaya mı, diye sordu. Peki, neden iş için geldiğinizi söylediniz?</span></p>

  <p class="normal normal-override-1" xml:lang="tr"><span class="no-style-override">- Ah, hemen hemen iş için! Yani bilmek isterseniz bir işim var, ben de sadece fikir danışmak istiyorum; ama asıl amacım, kendimi size tanıtmaktı. Çünkü ben Prens Mişkin’im, generalin eşi Yepançina da Mişkin prenseslerinin sonuncusu oluyor, benimle ondan başka da Mişkin yoktur.</span></p>

  <p class="normal normal-override-1" xml:lang="tr"><span class="no-style-override">Uşak artık büsbütün korkuya kapılarak irkildi:</span></p>

  <p class="normal normal-override-1" xml:lang="tr"><span class="no-style-override">- Demek üstelik akraba da oluyorsunuz, öyle mi?</span></p>

  <p class="normal normal-override-1" xml:lang="tr"><span class="no-style-override">- Aslında tam anlamıyla akraba sayılmayız. Bu işi araştıranlar belki biraz şaşıracak ama uzaktan da olsa akrabayız. Birileri “akraba değilsiniz” dese, haksız da sayılmazlar. Bir keresinde Rusya dışındaydım. Bir mektup aracılığıyla generalin eşi Bayan Yepançina’ya başvurmuştum. Fakat nasıl olduysa, mektubuma cevap gelmedi. Sonra buraya gelip kendisiyle yüz yüze görüşmeyi daha uygun buldum. Bunları benden şüphelenmemeniz, sizi ikna etmek için anlatıyorum. Görüyorum ki gözlerinizde hâlâ şüphe ışıkları var. Generale “Prens Mişkin geldi, sizinle görüşmek istiyor” deyin. Ziyaretimin sebebi, kendiliğinden açığa kavuşur. Kabul edeceklerini ümit ediyorum. Bildiğim kadarıyla, generalin eşi soyuna çok önem veren birisi. Ben de soyunun biricik temsilcisi olduğuma göre, benimle seve seve görüşecektir.</span></p>

  <p class="normal normal-override-1" xml:lang="tr"><span class="no-style-override">Prensin konuşması basit bir konuşma sayılabilirdi; ama bu olayda basitliği ölçüsünde anlamsızlaşıyordu. Tecrübeli odacının da, bir insanın başka bir insanla yapacağı böyle bir konuşmanın uygun, bir misafirinse bir uşakla bu tarzda konuşmasının uygun düşmediğini hissetmemesine imkân yoktu. Uşaklar, efendilerin kendileri hakkında düşündüklerinin tersine, çok daha akıllı olduklarından odacının kafasında iki ihtimal yer aldı: Ya prens kapı kapı dolaşan birisiydi ve mutlaka sadaka istemeye gelmişti… ya da statüsü olmayan bir aptaldı; çünkü aklı ve statüsü olan bir prens, herhâlde oturup bir uşakla özel işleri üzerinde konuşmaya kalkışmazdı. Ne olursa olsun böyle biri için insan boşuna sorumluluk yüklenebilir miydi?</span></p>

  <p class="normal normal-override-1" xml:lang="tr"><span class="no-style-override">Mümkün olduğunca ısrarla:</span></p>

  <p class="normal normal-override-1" xml:lang="tr"><span class="no-style-override">- Ama ne olursa olsun, kabul odasına buyurmanız gerekir, dedi.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Fakat orada dursaydım her şeyi anlatamazdım size, diyerek neşeyle güldü. Siz de benim yağmurluğumla bohçama bakarak hâlâ rahatsızlık duyardınız. Yazıcıyı beklemek yerine gidip durumu anlatsanız olmaz mı?</span></p>

  <p class="normal normal-override-1" xml:lang="tr"><span class="no-style-override">- Sizin gibi bir ziyaretçiyi yazıcı olmadıkça sunamam, üstelik demin kendileri, albay oradayken rahatsız etmememi emrettiler. Gavrila Ardalionoviç ise sunmadan da giriyor.</span></p>

  <p class="normal normal-override-1" xml:lang="tr"><span class="no-style-override">- Memur mu?</span></p>

  <p class="normal normal-override-1" xml:lang="tr"><span class="no-style-override">- Gavrila Ardalionoviç mi? Hayır… Şirkette kendiliğinden çalışıyor. Bohçanızı buraya koyabilirsiniz.</span></p>

  <p class="normal normal-override-1" xml:lang="tr"><span class="no-style-override">- Bunu düşünmüştüm… izin verirseniz. Hem biliyor musunuz, yağmurluğumu da çıkarayım.</span></p>

  <p class="normal normal-override-1" xml:lang="tr"><span class="no-style-override">- Tabii, yanına yağmurlukla girecek değilsiniz ya…</span></p>

  <p class="normal normal-override-1" xml:lang="tr"><span class="no-style-override">Ayağa kalkan prens, oldukça hızlı bir şekilde yağmurluğunu çıkardı. Şimdi üzerinde ceketle kalmıştı. Gerçi biraz eskimişti ama oldukça usta bir terzinin elinden çıktığı, ilk görüşte anlaşılıyordu. Ceketinin altındaki yelek de üzerine iyice oturmuştu ve prense yakışıyordu. Yeleğin cebinden sarkan İsviçre yapımı gümüş saat de hemen dikkat çekiyordu.</span></p>

  <p class="normal normal-override-1" xml:lang="tr"><span class="no-style-override">Gerçi prens bir aptaldı, uşak artık buna karar vermişti; ama yine de generalin odacısı, prens, tabii her nedense, hoşuna gitmekle beraber onunla kendiliğinden konuşmaya devam etmenin bir kabalık olacağını düşündü. Ama diğer taraftan prens onda kesin ve kaba bir şaşkınlık uyandırıyordu.</span></p>

  <p class="normal normal-override-1" xml:lang="tr"><span class="no-style-override">Prens yine eski yerine otururken:</span></p>

  <p class="normal normal-override-1" xml:lang="tr"><span class="no-style-override">- Generalin karısı beni ne zaman kabul eder acaba, diye sordu.</span></p>

  <p class="normal normal-override-1" xml:lang="tr"><span class="no-style-override">- Bu, artık benim işim değil. Ayrı ayrı kabul ediyorlar, ziyaretçiye göre. Terzisini on birde kabul eder, Gavrila Ardalionoviç’i de başkalarından önce kabul ederler, hatta sabah kahvaltılarında bulunmasına izin veriyorlar.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Sizin burada odalar yabancı memleketlerden daha sıcak, diye devam etti. Ama orada da sokaklar bizimkilerden sıcak, evlerinde ise alışkın olmazlarsa Ruslar oturamazlar.</span></p>

  <p class="normal normal-override-1" xml:lang="tr"><span class="no-style-override">- Soba kullanmıyorlar mı?</span></p>

  <p class="normal normal-override-1" xml:lang="tr"><span class="no-style-override">- Evet, evet, evleri de başka türlü yapılmış, yani soba ve pencereler.</span></p>

  <p class="normal normal-override-1" xml:lang="tr"><span class="no-style-override">- Hım! Uzun zaman bulundunuz mu?</span></p>

  <p class="normal normal-override-1" xml:lang="tr"><span class="no-style-override">- Yaklaşık dört yıl. Ama ben hemen hemen hep bir yerde oturdum, köyde.</span></p>

  <p class="normal normal-override-1" xml:lang="tr"><span class="no-style-override">- Buraları unutmuşsunuzdur, öyle değil mi?</span></p>

  <p class="normal normal-override-1" xml:lang="tr"><span class="no-style-override">- Evet, tamamıyla doğru söylüyorsunuz. Şuna inanın ki, bu süre içinde Rusçayı unutmadığıma kendim bile şaşırıyorum. Size itiraf edeyim ki, şu an “Ben Rusçayı hâlâ güzel konuşuyorum. Hayret!..” diye düşünüyorum. Belki de bundan dolayı çenem açıldı, gevezelik ediyorum. Tanrı biliyor, iki günden beri hep Rusça konuşmak istiyorum. Anadilimi o kadar özlemişim ki… Rusça gerçekten güzel bir dil.</span></p>

  <p class="normal normal-override-1" xml:lang="tr"><span class="no-style-override">- Hım! Daha önce Petersburg’ta yaşamış mıydınız -uşak kendini tutmak istemesine rağmen, böyle saygılı, nazik konuşmayı devam ettirmeden yapamıyordu-?..</span></p>

  <p class="normal normal-override-1" xml:lang="tr"><span class="no-style-override">- Petersburg’ta mı? Hemen hemen hiç oturmadım, yalnız geçerken uğradığım oldu. Daha önce de burada bilmediğim şeyler vardı. Şimdiyse, söylediklerine göre o kadar çok değişiklik olmuş ki, eskiyi bilenler bile yeniden öğrenmek zorunda kalıyormuş. Burada şimdiki mahkemelere dair çok şeyler anlatıyorlar.</span></p>

  <p class="normal normal-override-1" xml:lang="tr"><span class="no-style-override">- Hım!.. Mahkemeler. Mahkemelere doğru mahkemeler. Ya orada mahkemeler nasıl, daha adil mi, değil mi?</span></p>

  <p class="normal normal-override-1" xml:lang="tr"><span class="no-style-override">- Bilmiyorum. Ben bizimkilere dair çok şey duydum. Mesela bizde ölüm cezası yok.</span></p>

  <p class="normal normal-override-1" xml:lang="tr"><span class="no-style-override">- Orada idam ediyorlar mı?</span></p>

  <p class="normal normal-override-1" xml:lang="tr"><span class="no-style-override">- Evet. Fransa’da, Lyon’da gördüm. Beni oraya Şnayder götürmüştü.</span></p>

  <p class="normal normal-override-1" xml:lang="tr"><span class="no-style-override">- Asıyorlar mı?</span></p>

  <p class="normal normal-override-1" xml:lang="tr"><span class="no-style-override">- Hayır, Fransa’da daha çok başlarını uçuruyorlar.</span></p>

  <p class="normal normal-override-1" xml:lang="tr"><span class="no-style-override">- Peki, bağırıyor mu?</span></p>

  <p class="normal normal-override-1" xml:lang="tr"><span class="no-style-override">- Ne gezer! Her şey bir anda oluveriyor. Adamı koyuyorlar… “giyotin” dedikleri geniş bıçaklı bir makine var, ağır, kuvvetli… İşte onun bıçağı düşüyor. Adamın başı o kadar kopuyor ki, zavallı hiçbir şeye zaman bulamıyor. Hazırlıklar çok ağır oluyor. Kararı okuyup mahkûmu giydirerek sehpaya çıkarmaları insanın tüylerini diken diken ediyor! Halk, her yandan koşup geliyor, hatta kadınlar bile… Oysa orada kadınların böyle şeylere bakması hoş görülmüyor.</span></p>

  <p class="normal normal-override-1" xml:lang="tr"><span class="no-style-override">- Onların işi değil bu.</span></p>

  <p class="normal normal-override-1" xml:lang="tr"><span class="no-style-override">- Tabii!.. Çok korkunç. Suçlu, Lergo adında zeki, korkusuz, yaşlı bir adamdı. Ama işte size söylüyorum, ister inanın ister inanmayın, sehpaya çıkarken ağlıyordu; yüzü de kâğıt gibi olmuştu. Böyle şey olur mu? Korkunç değil de nedir? Peki, korkudan kim ağlar? Çocuk değilse, hiçbir zaman ağlamamış kırk beş yaşında bir adamın ağlayabileceğini aklıma getirmemiştim. Ya insanın ruhu o zaman ne hâle geliyor, ne beklenmedik ürpertiler geçiriyor? İnsan ruhuna küfürden başka bir şey değildir bu! Kutsal Kitap’ta “Öldürme” denmiş, o öldürdü diye onu da öldürmek mi gerekiyor? Hayır, böyle şey olmaz. Bunu göreli bir ay oluyor, şimdi hâlâ gözlerimin önünde canlanıyor. En az beş kere rüyama girdi. Bu olaylardan o kadar çok etkilendim ki…</span></p>

  <p class="normal normal-override-1" xml:lang="tr"><span class="no-style-override">Prens bunları anlatırken coşmuş, konuşması eskisi gibi sakin olmakla beraber, solgun yüzü hafifçe kızarmıştı. Odacı öyle ilgilenmişti ki, galiba ayrılmak istemiyordu; kim bilir, belki o da hayali geniş bir insandı.</span></p>

  <p class="normal normal-override-1" xml:lang="tr"><span class="no-style-override">- Adamın başı uçtuğu zaman çektiği acının az oluşu iyi, dedi.</span></p>

  <p class="normal normal-override-1" xml:lang="tr"><span class="no-style-override">Prens ateşli ateşli:</span></p>

  <p class="normal normal-override-1" xml:lang="tr"><span class="no-style-override">- Biliyor musunuz ne, diye atıldı. Siz işte bunu fark ettiniz, sizin gibi herkes de bunu fark ediyor; makine, giyotin de bunun için icat edilmiş. Daha o zaman aklıma şöyle bir düşünce gelmişti: Bundan daha kötüsü olabilir mi?.. Belki gülünç, gülünç olduğu kadar da yabanice, göreceksiniz; ama hayal gücünüz biraz genişse anlayabilmeniz pekâlâ mümkün olacaktır. İsterseniz, işkence konusunu getirin gözünüzün önüne. İşkencenin verdiği acı, vücutta ve ruhta açılan derin yaralar insanı bitirir. Aslında belki de ruhunuzda duymayabilirsiniz fakat vücutta açtığı yaralar ölene dek sürecektir. Bir saat veya on dakika sonra, bilemediniz şimdi öleceğinizi hissetmeniz nasıl bir duygu, düşünebiliyor musunuz? Çekilecek acıların en güçlüsü ve yakıcısıdır. İşte başını tam bıçağın altına koyuyorsun ve onun vızıldayarak aşağıya doğru kaydığını duyuyorsun. İşte bu çeyrek saniye her şeyden korkunçtur. Biliyor musunuz?.. Bu benim hayalim değil, birçok kişi böyle söylüyor. Ben buna o kadar inanıyorum ki, doğrudan kendi düşüncemi size söyleyebilirim. Bir insanı öldürdüğü için öldürmek, işlenen suçla kıyaslanamayacak kadar büyük bir suçtur. Karar gereğince öldürmek, haydutların öldürmesinden daha korkunçtur. Haydutların geceleyin ormanda bıçaklayarak veya başka şekilde öldürdükleri birisi son ana kadar muhakkak kurtulmayı ümit eder. Boğazı kesildiği hâlde henüz kurtulmayı ümit eden, kaçan yahut yalvaran insanlara rastlandığı örneklerle görülmüştür. Oysa burada ölümü on kat daha kolaylaştıracak son umudu yıkıyorlar. Ortada bir karar vardır, kaçma, kurtulma umudu yok olmuştur. Hiçbir şey yapamamanın, umutsuzluğun acısı da her acıdan daha güçlüdür. Bir eri savaş meydanında topun karşısına dikin ve onun üzerine ateş edin, o hâlâ ümidini kaybetmez; ama aynı ere ölüm kararını okursanız, herhâlde ya aklını oynatır ya da ağlar. Böyle bir şeye insan tabiatının aklını oynatmadan katlanabileceğini kim söylemiş? Böyle çirkin, boş, faydasız bir harekete ne gerek var? Belki de kendisine ölüm kararını okudukları, sonra da, “Haydi git, seni affettiler” dedikleri insanlar da vardır, işte böyle bir insan duygularını anlatabilirdi sanırım. Bu acıdan ve bu korkunç şeyden İsa da dem vurmuştur. Hayır, bir insana karşı böyle şey yapılmaz!</span></p>

  <p class="normal normal-override-1" xml:lang="tr"><span class="no-style-override">Odacı, gerçi bütün bunları prensin ifade ettiği gibi anlatamazdı ama ne demek istediğini anladı; bu, onun yumuşayan yüzünden de anlaşılıyordu.</span></p>

  <p class="normal normal-override-1" xml:lang="tr"><span class="no-style-override">- Hâlâ sigara içmek istiyorsanız, acele edin lütfen, dedi. Çünkü bakarsınız birden sizi çağırıverir.</span></p>

  <p class="normal normal-override-1" xml:lang="tr"><span class="no-style-override">Sizse ortada yoksunuz. Şurada, merdiven altında bir kapı var, görüyor musunuz?.. Kapıdan girin, sağda küçük bir oda vardır, orada içebilirsiniz; ancak havalandırma penceresini açın. Çünkü biliyorsunuz, kurallar…</span></p>

  <p class="normal normal-override-1" xml:lang="tr"><span class="no-style-override">Ancak, prens sigara içmeye gidemeden hole elinde kâğıtlarla bir genç girdi. Odacı, gencin büyük bir saygı içinde kürkünü çıkarmasına yardım etti. Genç adam yan gözle prense baktı.</span></p>

  <p class="normal normal-override-1" xml:lang="tr"><span class="no-style-override">Odacı:</span></p>

  <p class="normal normal-override-1" xml:lang="tr"><span class="no-style-override">- Bu, Gavrila Ardalionoviç, diye ciddi ve samimi bir tarzda konuşmaya başladı. Prens Mişkin, hanımefendinin akrabası olduklarını söylüyorlar, trenle Rusya dışından gelmiş, elinde de bohça, ancak…</span></p>

  <p class="normal normal-override-1" xml:lang="tr"><span class="no-style-override">Ondan sonrasını prens işitmedi. Çünkü odacı fısıldayarak konuşmaya başlamıştı. Gavrila Ardalionoviç dikkatle dinliyor ve merakla prensi süzüyordu, sonunda dinlemekten vazgeçti, sabırsız bir hareketle ona yaklaştı…</span></p>

  <p class="normal normal-override-1" xml:lang="tr"><span class="no-style-override">Kibar ve nazik bir tavırla:</span></p>

  <p class="normal normal-override-1" xml:lang="tr"><span class="no-style-override">- Siz Prens Mişkin misiniz, diye sordu.</span></p>

  <p class="normal normal-override-1" xml:lang="tr"><span class="no-style-override">Kibar olmaya çalışan bu genç adam, yirmi sekiz yaşlarında gösteriyordu. Oldukça da yakışıklı ve hoş bir vücut yapısına sahipti. Sakal yüzüne oldukça yakışmıştı, gözlerinden zekâ fışkırıyordu. Gülümsemesi, nezaketinin yanında ince kalıyordu. Gülümserken inci gibi düzgün ve bakımlı dişleri kendini hemen belli ediyordu. Fakat bütün neşesi, canlılığı ve saflığına rağmen donuk ve hep kuşku kokan bir bakışı vardı.</span></p>

  <p class="normal normal-override-1" xml:lang="tr"><span class="no-style-override">Prens nedense: “Yalnızken herhâlde böyle bakmıyor, belki hiçbir zaman da gülmüyordur…” diye geçirdi içinden.</span></p>

  <p class="normal normal-override-1" xml:lang="tr"><span class="no-style-override">Prens daha önce odacıya, ondan önce de Rogojin’e anlattıklarını bir çırpıda ona da anlattı. Gavrila Ardalionoviç bu sırada bir şeyler hatırlar gibi oluyordu.</span></p>

  <p class="normal normal-override-1" xml:lang="tr"><span class="no-style-override">- Bir yıl, belki de daha yakın bir zaman önce galiba İsviçre’den Yelizaveta Peokofyevna’ya mektup gönderen siz misiniz, diye sordu.</span></p>

  <p class="normal normal-override-1" xml:lang="tr"><span class="no-style-override">- Evet, efendim.</span></p>

  <p class="normal normal-override-1" xml:lang="tr"><span class="no-style-override">- Öyleyse, sizi burada tanıyorlar ve herhâlde tanıyacaklar. Siz generali mi göreceksiniz? Hemen kendilerine durumu ileteyim, efendim… Şimdi müsait olacaklar. Ancak siz… Kabul odasına buyursaydınız. Niçin burada oturuyorlar, diye sert sert çıkıştı odacıya.</span></p>

  <p class="normal normal-override-1" xml:lang="tr"><span class="no-style-override">- Söylediğim gibi, kendileri istediler…</span></p>

  <p class="normal normal-override-1" xml:lang="tr"><span class="no-style-override">Bu sırada birden çalışma odasının kapısı açıldı ve elinde evrak çantası olan bir subay, yüksek sesle konuşup selam vererek odadan çıktı.</span></p>

  <p class="normal normal-override-1" xml:lang="tr"><span class="no-style-override">Çalışma odasından bir ses:</span></p>

  <p class="normal normal-override-1" xml:lang="tr"><span class="no-style-override">- Gavrila neredesin, diye bağırdı, gel bakalım buraya!</span></p>

  <p class="normal normal-override-1" xml:lang="tr"><span class="no-style-override">Gavrila Ardalionoviç, prensi başıyla selamladı ve çabucak çalışma odasına gitti.</span></p>

  <p class="normal normal-override-1" xml:lang="tr"><span class="no-style-override">Bir iki dakika sonra kapı yine açıldı ve Gavrila Ardalionoviç’in çınlayan sevimli sesi duyuldu:</span></p>

  <p class="normal normal-override-1" xml:lang="tr"><span class="no-style-override">- Prens, buyurun!</span></p>

</body>

</html>