<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1" id="ued5d5e47-286e-4c8b-ac0a-4ccc65d44ce5" xml:lang="tr">XV</h2>

  <p class="normal normal-override-1" xml:lang="tr"><span class="no-style-override">Oda hizmetçisi Katya büyük bir korku içinde girdi…</span></p>

  <p class="normal normal-override-1" xml:lang="tr"><span class="no-style-override">- Orada Tanrı bilir ne oluyor, Nastasya Filippovna, on kişi kadar bir kalabalık içeri daldı, hepsi de sarhoş, efendim, buraya gelmek istiyorlar, Rogojin, diyorlar, siz biliyormuşsunuz.</span></p>

  <p class="normal normal-override-1" xml:lang="tr"><span class="no-style-override">_ Doğru Katya, onların hepsini hemen içeri al.</span></p>

  <p class="normal normal-override-1" xml:lang="tr"><span class="no-style-override">- Sahi mi… Hepsini mi efendim, Nastasya Filippovna? Ama hepsi rezil gibi… Tümüyle!</span></p>

  <p class="normal normal-override-1" xml:lang="tr"><span class="no-style-override">- Hepsini, hepsini içeri al, Katya… Korkma, hiçbirini dışarıda bırakma, hepsini al, yoksa sen olmasan da girerler. Bak nasıl gürültü ediyorlar, tıpkı deminki gibi. Baylar, böyle bir kalabalığı kabul etmem gücünüze gider mi? diyerek konuklarına döndü. Üzgünüm ama böyle olması gerekiyor, bu mesele halledilirken benim şahidim olmanızı çok isterdim ama nasıl isterseniz…</span></p>

  <p class="normal normal-override-1" xml:lang="tr"><span class="no-style-override">Misafirler, şaşırmaya devam ediyor, fısıldaşıp birbirleriyle bakışıyorlardı, ama bütün bunların önceden hesaplandığı ve planladığı anlaşılıyordu, Tabii Nastasya Filippovna’nın delirdiği de muhakkaktı, şimdi artık onu vazgeçirmeye imkân yoktu. Herkesi merak sarmıştı. Üstelik pek de öyle korkacak kimse yoktu. Yalnız iki hanım vardı. Cesur ve feleğin çemberinden geçmiş bir kadın olan Darya Alekseyevna, ki kendisini utandırmaya imkân yoktu, bir de susup duran güzel yabancı vardı. Ama sessiz yabancı kadının, pek bir şey anladığı sanılamaz. Bir yerden gelmiş bir Alman kadınıydı, hiç Rusça bilmiyordu. Bundan başka, güzel olduğu kadar da aptaldı. Daha yeni idi, şimdi giydiği elbisesi ile tıpkı sergiye çıkarılmak üzere taranmış saçlarıyla, artık onu belli akşam toplantılarına çağırarak toplantıyı güzelleştirmek için bir tablo gibi bulundurmak âdet olmuştu. Bazı insanlar, akşam toplantıları için tıpkı böyle bir defalık bir tablo, vazo, heykelcik yahut perde alırlar. Erkeklere gelince, Ptitsin mesela Rogojin’in dostu idi. Ferdişçenko’nun keyfine diyecek yoktu Ganeçka hâlâ kendine gelmemişti ama suçluluk direğinin önünde sonuna kadar durmak istediğini belli belirsiz bir şekilde de olsa, hissediyordu. Olan biteni pek az anlayan ihtiyar öğretmen etrafındakilerle, torunu gibi sevdiği Nastasya Filippovna’nın korkusunu görünce neredeyse ağlamak üzereydi, korkusundan da titriyordu; ama böyle bir dakikada onu yalnız bırakmaktansa ölmeyi tercih ederdi. Afanasiy Ivanoviç’e gelince, böyle deli bir şekil alan bu maceraya katılarak kendini ortaya dökmek istemezdi; ama Nastasya Filippovna onun hesabına öyle birkaç söz söylemişti ki, bu işi aydınlatmadan gitmesine imkân yoktu. Sonuna kadar ses çıkarmadan oturmaya, şerefine leke getirmeden sadece seyirci kalmaya karar verdi. Daha biraz önce incilerin kendisine böyle teklifsizce ve gülünç bir şekilde geri verilmesine gücenen, bütün bu tuhaf hareketler yüzünden yahut mesela Ptitsin ve Ferdişçenko ile yan yana oturmakla zaten tenezzül göstermiş bulunan General Yepançin, Rogojin’in içeri alınmasına büsbütün gücenebilirdi; ama ihtiras kuvvetinin yapabileceğini artık görev, statü ve itibar, yani kendi kendini sayma duyguları yenebilirdi. Her ne hal ise Rogojin ve yardımcıları ekselâns için katlanılacak bir şey değildi.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna, general kendisine bunu söylemek ister istemez:</span></p>

  <p class="normal normal-override-1" xml:lang="tr"><span class="no-style-override">- Ah general, diye sözünü kesti. Sahi unutmuşum! Ama emin olun sizin durumunuzu tahmin etmiştim. O kadar gücünüze gidiyorsa ısrar edecek değilim, şimdi herkesten çok sizi yanımda görmeyi çok isterdim ama alıkoyamam. Ne olursa olsun tanışmanızı isterdim, gösterdiğiniz ilgi için çok teşekkür ederim ama şayet korkuyorsanız…</span></p>

  <p class="normal normal-override-1" xml:lang="tr"><span class="no-style-override">General, şövalye bir cömertliğin etkisine kapılarak:</span></p>

  <p class="normal normal-override-1" xml:lang="tr"><span class="no-style-override">- İzin verin Nastasya Filippovna, siz bunları kime söylüyorsunuz? Şimdi yalnız size karşı olan bağlılığım yüzünden yanınızda kalırım ve mesela bir tehlike hâlinde… Üstelik de son derece merak içindeyim. Yalnız şunu söylemek istemiştim. Halıları berbat eder, belki de bir şey kırarlar… Hem, bence onları içeri almamak daha iyi olurdu, Nastasya Filippovna!</span></p>

  <p class="normal normal-override-1" xml:lang="tr"><span class="no-style-override">Ferdişçenko bildirdi:</span></p>

  <p class="normal normal-override-1" xml:lang="tr"><span class="no-style-override">- Rogojin’in kendisi! General:</span></p>

  <p class="normal normal-override-1" xml:lang="tr"><span class="no-style-override">- Ne dersiniz Afanasiy Ivanoviç, diye çabuk çabuk fısıldadı, sakın aklını oynatmasın? Yani mecazî anlamda değil, tıp bakımından, ha?</span></p>

  <p class="normal normal-override-1" xml:lang="tr"><span class="no-style-override">Afanasiy Ivanoviç, kurnazca:</span></p>

  <p class="normal normal-override-1" xml:lang="tr"><span class="no-style-override">- Onun her zaman buna yatkın olduğunu söylemiştim, diye fısıltı ile cevap verdi.</span></p>

  <p class="normal normal-override-1" xml:lang="tr"><span class="no-style-override">- Üstelik ateşi de var…</span></p>

  <p class="normal normal-override-1" xml:lang="tr"><span class="no-style-override">Rogojin’in yardımcıları, sabahki tertipte idi; yalnız araya zamanında onu bunu ortaya döken değersiz bir gazetenin sahibi ahlâksız bir yaşlı katılmıştı. Onun hakkında takma altın dişlerini rehin edip parasını içkiye verdiği yollu bir hikâye dolaşıyordu. Bir de emekli teğmen vardı, o, sabahki yumruklu baya her hususta rakip olmak sevdasındaydı. Rogojin’in yardımcılarından hiç kimse onu tanımıyordu ama Nevski caddesinin güneşli tarafında gelip geçenleri durdurarak Marlinski üslûbu ile dilenenlere bir zamanlar kendisi de on beş ruble verdiğini kurnazca ileri sürerek dilenen birisiydi, iki rakip o anda birbirine düşman kesilmişti. Deminki yumruklu bay, “ricacının yardımcılara alınmasına gücenmişti. Sessiz bir karaktere sahip olduğu için de yalnız bir ayı gibi homurdanmakla yetiniyor ve kibar, siyasi bir adam olduğu anlaşılan” ricacının “kendisine cilve yapmak ve yaltaklanmak istemesine tiksintiyle bakıyordu. Görünüşte teğmen “iş” gerektirirse kuvvetten çok ustalık ve teknikle üstün gelme sözünü veriyordu. Hem boyca da yumruklu baydan kısa idi. Düpedüz bir tartışmaya girmeksizin ama dehşetli övünerek, birkaç defa İngiliz boksunun üstünlüklerini ileri sürmüştü bile, kısacası böylelikle su ‘katılmamış bir batı taraftarı olduğunu ortaya atmıştı. Yumruklu bay “boks” sözü üzerine yalnız tiksinti ve güvenlikle gülümsüyor ve rakibiyle açıktan açığa tartışmaya girişmeye gerek bile duymayarak, arada bir sessizce, sanki farkında değilmiş gibi, tamamıyla millî nesneyi, kocaman, damarlı, yassı, kızılımtırak kıllarla kaplı yumruğunu ileri uzatıyordu. O zaman hepsi de bu koyu, millî nesne şaşmadan herhangi bir şeyin üzerine inerse gerçekten de suyunu çıkaracağını açıkça anlıyordu.</span></p>

  <p class="normal normal-override-1" xml:lang="tr"><span class="no-style-override">Bütün gün Nastasya Filippovna’ya yapacağı ziyareti göz önünde tutan Rogojin’in şahsi çabası ile, sabah olduğu gibi, şimdi de “olmuş” hiç kimse yoktu. Rogojin’in kendisi hemen tamamıyla ayılmıştı ama hayatının hiçbir şeye benzemeyen bugününü, hissettiği kepazece şeylerden hemen hemen serseme dönmüştü. Önünde, kafasında, kalbinde her dakika, her an yalnız bir şey vardı. Yalnız o şey için bütün zamanını harcamış, öğleden sonra saat beşten ta on bire kadar olan zamanını, onun işi için sağa sola deliler gibi koşuşan Kinder ve Biskuplarla uğraşarak sonsuz bir üzüntü ve korku içinde geçirmişti. Bununla beraber, Nastasya Filippovna’nın söz arasında, alayla ve belli belirsiz sözünü ettiği peşin para yüz bin ruble bir araya getirilmişti, faize gelince, ondan Biskup utancından Kinder’le ancak fısıldaşarak konuşabilmişti.</span></p>

  <p class="normal normal-override-1" xml:lang="tr"><span class="no-style-override">Rogojin deminki gibi, hepsinin önünde yürüyordu, ötekiler, üstünlüklerini bilmekle beraber yine de biraz korkarak onun arkasından geliyorlardı. En önemlisi ve kim bilir neden, en çok Nastasya Filippovna’dan korkuyorlardı. Bazıları, kendilerini merdivenden atacaklarını sanıyorlardı. Böyle düşünenlerden biri de şık giyinen kadın kalplerinin fatihi Zalejev idi. Ama başkaları, ayrıca yumruklu bay, yüzüne karşı değilse de içinden Nastasya Filippovna’ya karşı derin bir tiksinti, hatta nefretle bakıyorlardı ve onu kuşatmaya gelmiş gibiydiler. Ama ilk iki odanın olağanüstü bir şekilde döşenmiş olması, duyup görmedikleri öteberi, eşsiz mobilyalar, tablolar, Venüs’ün kocaman heykeli, bütün bunlar, onların üzerinde korku derecesine varan bir saygı tesiri uyandırmıştı. Ama tabi bu, onların korkuya rağmen saygısız bir merakla Rogojin’in arkasından yavaş yavaş konuk salonuna sokulmalarına engel olmadı. Ama yumruklu bay, “ricacı” ve ötekiler, konuklar arasında General Yepançin’i fark edince, ilk anda o kadar şaşırdılar ki, yavaş yavaş başka odaya sıvışmaya başladılar. Yalnız Lebedev, cesaret ve güvenini kaybetmeyenlerin arasındaydı, bir milyon dört yüz bin nakit’in şimdi de yüz binin hazır bir durumda elde oluşunun ne demeye geldiğini anlayanlardandı. Ama bütün onlar, bu arada bilgiç Lebedev bile kudretlerini ve şimdi her şeyi yapıp yapmamakta serbest olup olmadıklarını ve bunun sınırını belirlemede tereddüt geçiriyorlardı. Lebedev, bazı dakikalarda her şeyi yapabileceklerine yemin etmeye hazırdı ama sonra içinden, ne olur ne olmaz, kanunların daha çok ümit ve avuntu verici maddelerini hatırlatmak gibi huzursuz bir ihtiyaç duyuyordu. Ama Nastasya Filippovna’nın salonu, avanesinin aksine, onda aksi tesir bıraktı. Ara perde kalkıp Nastasya Filippovna’yı görür görmez, sabah olduğu gibi, hatta sabahkinden daha kuvvetli bir etkiye kapılarak ondan başka dünyada hiçbir şeyi göremez oldu. Sarardı ve bir an durdu; kalbinin kuvvetle çarptığını tahmin etmek mümkündü. Birkaç saniye ürkek ürkek ve kendini unutarak gözlerini ayırmadan Nastasya Filippovna’ya baktı. Birden, aklını kaybetmiş gibi ve sallanarak masaya yaklaştı, ilerlerken Ptitsin’in sandalyesine çarptı ve kocaman çamurlu çizmeleriyle güzel Alman kadının muhteşem mavi elbisesinin dantela işlemesine bastı. Özür dilemedi, farkına da varmadı. Masaya yaklaşınca, salona girerken iki elinde taşıdığı tuhaf bir şeyi oraya bıraktı. Bu, üç karış yükseklikte ve dört karış uzunluğunda “Borsa Haberlerine” sıkı sıkıya sarılmış ve her tarafından şeker kellelerini bağladıkları iplerle ve sağlamca iki kere çaprazlamasına bağlanmış büyük bir paketti. Sonra, söz söylemeden ellerini indirip verilecek hükmü bekleyen bir mahkûm gibi durdu. Üzerinde, kocaman böcek biçimi pırlanta bir iğne bulunan kırmızı ile karışık açık yeşil boyun atkısı ve kirli sağ elinin parmağındaki tek taş pırlanta yüzük hariç, üstünde sabahki elbisesi vardı. Lebedev masadan üç adım uzakta durdu, ötekiler, daha önce söylediğimiz gibi, birer ikişer salona doluyorlardı. Nastasya Filippovna’nın hizmetçileri, Katya ve Paşa da kaldırılmış perdelerin arkasından derin bir şaşkınlık ve korku içinde bakmaya gelmişlerdi.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna, dikkat ve merakla Rogojin’i süzdükten sonra gözleriyle “o şeyi” göstererek:</span></p>

  <p class="normal normal-override-1" xml:lang="tr"><span class="no-style-override">- Bu, ne oluyor, diye sordu.</span></p>

  <p class="normal normal-override-1" xml:lang="tr"><span class="no-style-override">Öteki hemen hemen fısıltı ile:</span></p>

  <p class="normal normal-override-1" xml:lang="tr"><span class="no-style-override">- Yüz bin, diye cevap verdi.</span></p>

  <p class="normal normal-override-1" xml:lang="tr"><span class="no-style-override">- Ya, demek sözünü tuttu, ne buyrulur: Buyurun oturun, işte buraya, bu sandalyeye. Sonra size bir şeyler söylerim. Sizinle gelenler kim? Hepsi sabahkiler mi? Varsın girsinler ve otursunlar; işte oraya kanepeye oturabilirler, işte orada da iki koltuk var… Ne o, istemiyorlar mı yoksa?</span></p>

  <p class="normal normal-override-1" xml:lang="tr"><span class="no-style-override">Gerçekten de bazıları büsbütün sıkılmışlardı, çekip başka odada beklemeye koyuldular ama bazıları salonda kaldılar ve çağrıya uyarak oraya buraya ama masadan uzak, oturdular. Bazıları hâlâ biraz geride kalmak, bazıları gittikçe ve tabii sayılmayacak bir şekilde cesaretlenerek köşe bucağa dağıldılar. Rogojin de gösterilen sandalyeye oturdu ama çabucak kalktı, artık bir daha oturmadı. Yavaş yavaş konukları seçmeye ve gözden geçirmeye başladı. Ganya’yı görünce, zehirli bir gülümseme ile: “Bak sen!” diye mırıldandı. General ile Afanasiy Ivanoviç’e çekinmeden, hatta fazla bir merak göstermeden baktı. Ama Nastasya Filippovna’nın yanında prensi görünce, bu karşılaşmanın anlamını anlamıyormuş gibi, büyük bir şaşkınlık içinde uzun zaman gözlerini ondan ayıramadı. Zaman zaman gerçek bir sayıklamaya daldığı sanılırdı. Bu günün bütün sarsıntıları bir yana, bütün geceyi trende geçirmiş ve hemen hemen iki gün iki gece uyumamıştı.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna, ateşli bir sabırsızlıkla ve meydan okuyarak hepsine:</span></p>

  <p class="normal normal-override-1" xml:lang="tr"><span class="no-style-override">- Baylar, bu yüz bin, dedi. İşte bu kirli pakette… Demin tıpkı bir deli gibi, akşamleyin bana yüz bin getireceğini söylemişti, ben de hep onu bekledim. Bununla beni satın almak istedi. On sekiz binden kapı açtı, sonra birden kırk bine atladı, sonra ise işte yüz bin. Ne yapıp yaptı sözünü tuttu! Aman ne kadar sapsarı!.. Bu iş demin Ganeçka’nın evinde oldu. Annesini ziyarete gitmiştim, yani gelecekteki aileme, orada ise onun kız kardeşi yüzüme karşı “Bu utanmazı buradan atacak kimse yok mu!” diye bağırdı, Ganeçka’nın da yüzüne tükürdü. Karakter sahibi bir kız doğrusu!</span></p>

  <p class="normal normal-override-1" xml:lang="tr"><span class="no-style-override">General sitemle:</span></p>

  <p class="normal normal-override-1" xml:lang="tr"><span class="no-style-override">- Nastasya Filippovna, dedi.</span></p>

  <p class="normal normal-override-1" xml:lang="tr"><span class="no-style-override">General meseleyi kendi açısından anlıyordu.</span></p>

  <p class="normal normal-override-1" xml:lang="tr"><span class="no-style-override">- Ne oldu general? Uygun kaçmıyor mu yoksa? Gösterişe ne gerek var? Fransız tiyatrosunda, locamda yanına yaklaşılmaz bir fazilet örneği gibi oturup beş yıldır peşimde koşanlardan ‘bir yabani gibi kaçarak gururlu, saf bir bakire gibi bir tavır takınıp durdumsa, bunu aptallığımdan yaptım! İşte beş yıllık suçsuzluktan sonra sizin önünüzde masaya yüz bini koydu ya, herhâlde aşağıda üç atlı kızakları da hazırlamış ve beni bekliyordur. Bana yüz bin ruble kıymet biçti! Ganeçka, bakıyorum sen bana hâlâ kızıyorsun. Beni ailenin arasına sokmak istemene imkân var mı? Beni, Rogojin’e yaraşan beni! Prens demin ne söylemişti?</span></p>

  <p class="normal normal-override-1" xml:lang="tr"><span class="no-style-override">Prens titreyen bir sesle:</span></p>

  <p class="normal normal-override-1" xml:lang="tr"><span class="no-style-override">- Ben onu demedim, Rogojin’inkisiniz demedim, siz Rogojin’inki değilsiniz.</span></p>

  <p class="normal normal-override-1" xml:lang="tr"><span class="no-style-override">Darya Alekseyevna, birden dayanamadı:</span></p>

  <p class="normal normal-override-1" xml:lang="tr"><span class="no-style-override">- Nastasya Filippovna, yeter yavrum, yeter canım, dedi. Bunlar seni sıktılarsa, onlara ne bakacaksın? Hem bu biçim heriflerle beraber mi? Yüz bin de olsa ne çıkar! Doğru, yüz bin az para değil! Ama sen, yüz bini al, onu da kov, işte onlara yapılacak davranış. Ah, ben senin yerinde olsaydım, hepsini… Ama gerçekten de ne var sanki?</span></p>

  <p class="normal normal-override-1" xml:lang="tr"><span class="no-style-override">Darya Alekseyevna bu işe müthiş bozulmuştu. Bu, iyi kalpli ve pek duygulu kadındı.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna ona gülümseyerek:</span></p>

  <p class="normal normal-override-1" xml:lang="tr"><span class="no-style-override">- Kızma Darya Alekseyevna, dedi. Ona kızmadan söylemiştim. Ona sitem mi ettim? Düpedüz anlamıyorum, nasıl oldu da namuslu bir aile arasına katılmaya niyet ettim? Onun annesini gördüm, elini öptüm. Demin senin evinde alay ettim, öyle ki senin ne hâle geleceğini kendi gözlerimle görmek istedim. Eh, şaşırttın beni, yemin ederim ki. Senden çok şeyler beklerdim ama bunu beklemezdim! İşte onun, düğünümüzün arifesinde bana böyle inciler hediye ettiğini, benim de bunu kabul ettiğimi bile bile beni karılığa alacaktın ha? Ya Rogojin? Biliyorsun ki senin evinde, annenin, kız kardeşinin önünde beni satın almak için pazarlığa girişti, sen ise ondan sonra yine de evlenme teklif etmeye geldin, üstelik az daha kız kardeşini bile getirecektin! Rogojin’in senin uğruna üç ruble için sürünerek Vasilyevski’ye gideceğini söylediği doğru mu yoksa?</span></p>

  <p class="normal normal-override-1" xml:lang="tr"><span class="no-style-override">Rogojin, yavaş sesle ama tamamıyla emin:</span></p>

  <p class="normal normal-override-1" xml:lang="tr"><span class="no-style-override">- Evet doğru, aynen öyle, dedi.</span></p>

  <p class="normal normal-override-1" xml:lang="tr"><span class="no-style-override">- Açlıktan ölseydin neyse, oysa söylediklerine göre iyi bir aylık da alıyormuşsun! Bütün bunlar yetmiyormuş gibi, üstelik nefret ettiğin karını eve sokacaktın -çünkü inkâra gerek yok, benden nefret ediyorsun, bunu biliyorum!.. Hayır, şimdi senin gibisinin para için adam öldürebileceğine inandım! Şimdi hepsini öyle bir para hırsı sarmış ki, hepsi çılgına dönmüşler. Kendisi çocuk ama gözü tefecilikte! Daha da olmazsa usturaya bir ipek sarar, sağlamlaştırır, geçende okuduğum gibi, arkadan sokulup usulca, tıpkı bir koyun boğazlar gibi dostunu boğazlar. Amma da utanmaz şeymişsin! Ben utanmazın biriyim ama sen benden de betersin. Buketli bayı artık hesaba katmıyorum…</span></p>

  <p class="normal normal-override-1" xml:lang="tr"><span class="no-style-override">General, gerçek bir keder içinde ellerini çaresizlikle iki yana açarak:</span></p>

  <p class="normal normal-override-1" xml:lang="tr"><span class="no-style-override">- Bunu siz mi söylüyorsunuz, siz mi Nastasya Filippovna, dedi. Öyle zarif, öyle ince düşünceleri olan bir kadın ve işte… Ne dil, ne sözler!</span></p>

  <p class="normal normal-override-1" xml:lang="tr"><span class="no-style-override">Nastasya Filippovna:</span></p>

  <p class="normal normal-override-1" xml:lang="tr"><span class="no-style-override">- Şimdi ben sarhoşum, general, diyerek güldü. Eğlenmek istiyorum! Bugün benim günüm, sayılı, seçilmiş günümdür, onu çoktandır bekliyordum. Darya Alekseyevna, işte şu buket meraklısını, şu Monsieur aux camâlias’yı görüyor musun, oturmuş bize bakarak gülüyor…</span></p>

  <p class="normal normal-override-1" xml:lang="tr"><span class="no-style-override">Totski:</span></p>

  <p class="normal normal-override-1" xml:lang="tr"><span class="no-style-override">- Gülmüyorum Nastasya Filippovna, sadece büyük bir dikkatle dinliyorum, diye büyük bir olgunlukla cevap verdi.</span></p>

  <p class="normal normal-override-1" xml:lang="tr"><span class="no-style-override">- Peki, ne diye ona tam beş yıl işkence ettim ve yanımdan bırakmadım? Buna değer mi? O, yalnız olduğundan başka bir şey değil… Bakarsın üstelik beni kendisine karşı suçlu bulur. Beni eğitti, bir kontes gibi baktı. Ya bana harcadığı para, daha oradayken bana namuslu bir koca, burada da Ganeçka’yı buldu. Ne dersin. Bu beş yıl onunla yaşamadım ama parasını aldım ve kendimi haklı buluyordum! Büsbütün sapıttım! İşte sen iğreniyorsan, yüz binini al ve onu kov diyorsun. Gerçekten de iğrenç bir şey… İsteseydim kocaya da varırdım, hem Ganeçka gibisine değil ama bu da iğrenç bir şey. Hem ne diye bu beş yılımı böyle bir kin içinde kaybettim? İster inan, ister inanma, dört yıl kadar önce, acaba Afanasiy Ivanoviç’e varsam mı diye düşünmüştüm. O zaman bunu kötülük olsun diye düşünmüştüm. O zaman kafamda ne düşünceler yoktu ki; ama dediğimi yaptırırdım yani! İster inan, ister inanma, kendisi istiyordu. Doğru, yalan söylüyordu ama pek ahlaksız, dayanmak elinden gelmiyor. Ama sonra, çok şükür: o böyle bir gareze değer mi, diye düşündüm. O zaman bana öyle iğrenç göründü ki, kendiliğinden isteseydi yine evlenmezdim. Ve tam beş yıl böylece fiyaka yaptım! Hayır, layık olduğum sokağa gitmek benim için daha iyi! Ya kendimi Rogojin’le cümbüşe vermeliyim ya da yarın hemen çamaşırcılığa! Çünkü üstümde bana ait hiçbir şey yok. Gidersem her şeyimi ona bırakacağım; bir şeyim olmayınca beni kim alır, işte Ganya’ya sorun, alır mı? Beni Ferdişçenko bile almaz!</span></p>

  <p class="normal normal-override-1" xml:lang="tr"><span class="no-style-override">Ferdişçenko onun sözünü keserek:</span></p>

  <p class="normal normal-override-1" xml:lang="tr"><span class="no-style-override">- Ferdişçenko belki de almaz, Nastasya Filippovna, dedi. Ben hep açık konuşan, dürüst olmayı seven bir adamım ama prens işte alır! Oturmuş ağlayıp duruyorsunuz ama bir kere de prense baksanıza! Çoktandır onu inceliyorum…</span></p>

  <p class="normal normal-override-1" xml:lang="tr"><span class="no-style-override">Nastasya Filippovna merakla prense döndü:</span></p>

  <p class="normal normal-override-1" xml:lang="tr"><span class="no-style-override">- Gerçek mi, diye sordu. Prens:</span></p>

  <p class="normal normal-override-1" xml:lang="tr"><span class="no-style-override">- Gerçek, diye fısıldadı.</span></p>

  <p class="normal normal-override-1" xml:lang="tr"><span class="no-style-override">- Böylece bir şeyim olmadan alır mısınız?</span></p>

  <p class="normal normal-override-1" xml:lang="tr"><span class="no-style-override">- Alırım, Nastasya Filippovna… General:</span></p>

  <p class="normal normal-override-1" xml:lang="tr"><span class="no-style-override">- İşte bu da yeni bir tarihi hikâye olacak, diye homurdandı. Bunu beklemeliydi.</span></p>

  <p class="normal normal-override-1" xml:lang="tr"><span class="no-style-override">Prens, kendisini süzen Nastasya Filippovna’nın yüzüne hüzünle, sert ve sabit gözlerle bakıyordu.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna, birden Darya Alekseyevna’ya dönerek:</span></p>

  <p class="normal normal-override-1" xml:lang="tr"><span class="no-style-override">- İşte bir müşteri daha çıktı, dedi. Hem emin olun, iyi kalplilikle, ben onu biliyorum. Bir koruyucu buldum, ama belki onun için şey… dedikleri doğrudur. Peki, bir prens olduğun hâlde Rogojin’inkini bile alacak kadar âşık olduğuna göre, ne ile geçineceksin?</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Ben sizi, Rogojin’inki olarak almıyorum Nastasya Filippovna, namuslu bir kadın olarak alıyorum.</span></p>

  <p class="normal normal-override-1" xml:lang="tr"><span class="no-style-override">- Namuslu olan kadın, ben miyim?</span></p>

  <p class="normal normal-override-1" xml:lang="tr"><span class="no-style-override">- Siz.</span></p>

  <p class="normal normal-override-1" xml:lang="tr"><span class="no-style-override">- Eh, bunlar… Bir roman sayfasından alınmış şeyler! Bunlar, canım prens, eski sayıklamalar. Şimdiyse dünya daha akıllandı, bütün bunlar da saçma! Hem evlenmek senin neyine, üstelik sana bakmak için bir dadı gerekli.</span></p>

  <p class="normal normal-override-1" xml:lang="tr"><span class="no-style-override">Prens kalktı, titreyen, cesaretsiz bir sesle ama aynı zamanda kendine son derece güvenen bir adam edasıyla:</span></p>

  <p class="normal normal-override-1" xml:lang="tr"><span class="no-style-override">- Bir şey bilmiyorum, Nastasya Filippovna, bir şey görmedim, bunda haklısınız, ama… Benim değil, sizin bana şeref vereceğinizi kabul ederim. Ben bir hiçim, siz ise acı çektiniz ve böyle bir cehennemden temiz çıktınız, bu ise çok şey demektir. Niçin utanıyor ve Rogojin ile gitmek istiyorsunuz? Bu bir sayıklama… Bay Totski’ye yetmiş bini verdiniz, burada bulunan her şeyi de bırakacağınızı söylüyorsunuz, bunu buradakilerden hiç kimse yapmaz. Ben sizi… Nastasya Filippovna… Seviyorum. Sizin uğrunuza ölürüm, Nastasya Filippovna… Hakkınızda kimsenin bir söz söylemesine izin vermem, Nastasya Filippovna… Yoksul olursak çalışırım, Nastasya Filippovna…</span></p>

  <p class="normal normal-override-1" xml:lang="tr"><span class="no-style-override">Son sözler üzerine Ferdişçenko’nun, Lebedev’in alaycı gülüşleri duyuldu. Hatta general bile, büyük bir memnunsuzlukla tuhaf bir ses çıkardı. Ptitsin ve Totski gülümsemekten kendilerini alamayacaklardı ama kendilerini tuttular. Geri kalanlar şaşkınlıktan ağızlarını açtılar.</span></p>

  <p class="normal normal-override-1" xml:lang="tr"><span class="no-style-override">- Ama biz belki yoksul değil, çok zengin olacağız, Nastasya Filippovna, diye prens aynı cesaretsiz sesle devam ediyordu. Gerçi, kesin olarak bilmiyorum, hem ne yazık ki şimdiye kadar bütün gün bir şey öğrenemedim ama İsviçre’deyken Moskova’dan Bay Salazkin’den bir mektup aldım, o, galiba benim büyük bir mirasa konduğumu yazıyor, işte mektup.</span></p>

  <p class="normal normal-override-1" xml:lang="tr"><span class="no-style-override">Prens, gerçekten de cebinden bir mektup çıkardı.</span></p>

  <p class="normal normal-override-1" xml:lang="tr"><span class="no-style-override">General:</span></p>

  <p class="normal normal-override-1" xml:lang="tr"><span class="no-style-override">- Yoksa sayıklıyor mu, diye homurdandı. Tam deyimiyle tımarhane burası…</span></p>

  <p class="normal normal-override-1" xml:lang="tr"><span class="no-style-override">Ptitsin:</span></p>

  <p class="normal normal-override-1" xml:lang="tr"><span class="no-style-override">- Prens, galiba mektubun Salazkin’den geldiğini söylemiştiniz, öyle mi, diye sordu. Bu, çevresinde pek tanınmış bir adamdır; pek tanınmış iş takipçisidir, gerçekten de size haber yolladı ise buna tamamıyla inanabilirsiniz… İyi ki ben onun el yazısını tanıyorum; çünkü geçenlerde bir işim düşmüştü… Bakmama izin verseydiniz, belki size bir şey söyleyebilirdim.</span></p>

  <p class="normal normal-override-1" xml:lang="tr"><span class="no-style-override">Prens, titreyen eliyle sessizce mektubu ona uzattı.</span></p>

  <p class="normal normal-override-1" xml:lang="tr"><span class="no-style-override">General, tıpkı aklını oynatmış gibi herkesi gözden geçirerek:</span></p>

  <p class="normal normal-override-1" xml:lang="tr"><span class="no-style-override">- Ne oluyor yahu, ne oluyor, diye atıldı. Yoksa bir miras mı?</span></p>

  <p class="normal normal-override-1" xml:lang="tr"><span class="no-style-override">Herkes gözünü mektubu okuyan Ptitsin’e çevirmişti. Herkesin merakı yeniden kamçılanmıştı. Ferdişçenko yerinde oturamıyordu.</span></p>

  <p class="normal normal-override-1" xml:lang="tr"><span class="no-style-override">Rogojin, akıl erdiremeyerek ve büyük bir telaş içinde bakışlarını kâh prense, kâh Ptitsin’e çevirip duruyordu. Darya Alekseyevna bekleyiş içinde, iğneler üzerindeymiş gibi oturuyordu. Hatta Lebedev ‘bile dayanamadı, oturduğu köşeden çıktı ve tıpkı ense köküne bir şaplak yemekten korkan bir insan hâliyle, Ptitsin’in omuzu üzerinden mektuba göz atmaya başladı.</span></p>

</body>

</html>