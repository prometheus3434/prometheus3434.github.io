<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1 stil1-override" id="sigil_toc_id_24" xml:lang="tr"><span class="no-style-override-5">V</span></h2>

  <p class="normal normal-override-1" xml:lang="tr"><span class="no-style-override">Ojen Pavloviç ve Prens N… ile neşe dolu bir hâlde konuşmakta olan Aglaya’yı, Mişkin hayranlıkla seyrediyordu. Diğer köşede, İngiliz soylularını örnek almaya çalışan soylu da “yüksek rütbeli memur” ile görüşüyordu. Heyecanla anlatılan bir hikâye ortasında, birden Nikola Andreviç Pavloviç’in ismi geçti. Prens derhal onların tarafına döndü ve ilgi ile kulak kabarttı.</span></p>

  <p class="normal normal-override-1" xml:lang="tr"><span class="no-style-override">Z… kasabasının sakinlerinin uğradıkları zorluklar ve alınan tedbirler konuşuluyordu. İngiliz hayranı soylunun anlattığı hikâye herhâlde eğlenceli idi. Çünkü yüksek rütbeli memur zevkle dinliyordu. Hatta gülüyordu. Karşısındakini sürükleyen bir ifade ile anlatıyor, kelimelerinin ünlü harflerini, bu yeni kanunlar yüzünden o kasabadaki göz kamaştırıcı bir malikâneyi, paraya ihtiyacı olmadığı hâlde yarı fiyatına sattığını anlatıyordu. Aynı zamanda, hiçbir kıymeti kalmamış olan Pavliçev’in eski mallarından bir kısmını elinde saklamak zorunda kalmış, bu yüzden de aleyhine dava açılmıştı.</span></p>

  <p class="normal normal-override-1" xml:lang="tr"><span class="no-style-override">– Pavliçev’den bana kalan bu topraklarla uğraşmamak için hakkımdan vazgeçtim. Eğer birkaç tane daha bu şekilde malikânem olsaydı, mahvolacaktım. Bununla birlikte bana üç bin dönümden fazla yer kalmamıştı!..</span></p>

  <p class="normal normal-override-1" xml:lang="tr"><span class="no-style-override">Ivan Feodoroviç, prensin bu sözleri dikkatle dinlediğini fark ederek ona yaklaştı.</span></p>

  <p class="normal normal-override-1" xml:lang="tr"><span class="no-style-override">– İşte bak, diye yavaş sesle prensin kulağına fısıldadı. Dinle… Ivan Petroviç, merhum Nikola Andreviç Pavliçev’in, yakın akrabasıdır… Sanırım onun akrabalarını arıyordun?</span></p>

  <p class="normal normal-override-1" xml:lang="tr"><span class="no-style-override">Ivan Feodoroviç, deminden beri âmiri general ile konuşmakta idi. Fakat Mişkin’in tek başına oturduğunu ve sohbetten uzak kaldığını fark etmişti. Prensi konuşturarak onu bu yüksek adamlara bir defa daha tanıştırmak istiyordu.</span></p>

  <p class="normal normal-override-1" xml:lang="tr"><span class="no-style-override">Ivan Feodoroviç, etrafına göz gezdirdikten sonra:</span></p>

  <p class="normal normal-override-1" xml:lang="tr"><span class="no-style-override">– Lev Nikolayeviç pederinin ölümünden sonra, Nikola Andreviç Pavliçev tarafından büyütüldü, dedi.</span></p>

  <p class="normal normal-override-1" xml:lang="tr"><span class="no-style-override">Ivan Petroviç:</span></p>

  <p class="normal normal-override-1" xml:lang="tr"><span class="no-style-override">– Çok memnun oldum, diyerek başı ile işaret etti. Sizi gayet iyi hatırlıyorum. Ivan Feodoroviç sizi bana tanıtırken, yüzünüzden tanıdım. Sizi ilk gördüğüm zaman, on onbir yaşlarında idiniz. Hiç değişmemişsiniz. Yüzünüzün hatlarını hâlâ hatırlıyorum…</span></p>

  <p class="normal normal-override-1" xml:lang="tr"><span class="no-style-override">Prens sordu:</span></p>

  <p class="normal normal-override-1" xml:lang="tr"><span class="no-style-override">– Beni çocukken mi tanıdınız?</span></p>

  <p class="normal normal-override-1" xml:lang="tr"><span class="no-style-override">Ivan Petroviç devam etti:</span></p>

  <p class="normal normal-override-1" xml:lang="tr"><span class="no-style-override">– Oh! Epeyce oluyor. Zlatoverkovo’da, yeğenlerimin yanında oturuyordunuz. Oraya sık sık giderdim. Beni hatırlamıyor musunuz? Zamanla unutabilirsiniz de… Çünkü… O zamanlar bir rahatsızlığınız vardı. Hatta bir gün sizi bu durumda görünce çok şaşırmıştım…</span></p>

  <p class="normal normal-override-1" xml:lang="tr"><span class="no-style-override">Prens hararetle cevap verdi:</span></p>

  <p class="normal normal-override-1" xml:lang="tr"><span class="no-style-override">– Hiçbir şey hatırlamıyorum…</span></p>

  <p class="normal normal-override-1" xml:lang="tr"><span class="no-style-override">Ivan Petroviç’in birkaç kelimelik açıklamasından sonra konu iyice aydınlandı. Prens önce birkaç şey söyledi. Sonradan iyice açıldı. Pavliçev’in yakın akrabaları olan iki İhtiyar kız, Zlatoverkovo’da oturuyorlar ve prensle ilgileniyorlardı. Bu ihtiyar kızlar, aynı zamanda Ivan Petroviç’in yeğenleri oluyorlardı. Pavliçev’in evlatlığı olan prensin neden dolayı bu şekilde büyütüldüğünü Ivan Petroviç bilmiyordu. “Bunu araştırmayı düşünmemiştim” diyordu. Bununla beraber Ivan Petroviç’in belleği yerindeydi. Çünkü ihtiyar yeğenlerinden Marta Nikitiçna’nın çok sert olduğunu ve kendilerine emanet edilen prense kötü davrandığını hatırlıyordu. “Bir gün sizin yüzünüzden onunla kavga ettim” diye ekledi. “Hasta bir çocuğu dövmek… Hatırlıyor musunuz?..” Aksine olarak küçük yeğenim Natali Nikitiçna, zavallı çocuk için çok şefkatli davranıyordu… Bu iki yeğenim de şimdi Z… kasabasında, Pavliçev’den kalan küçük güzel bir evde oturuyorlar. Fakat hayatta olup olmadıklarını bilmiyorum. Marta Nikitiçna sanırım bir manastıra girmek istiyordu. Ama emin değilim. Bunu başka bir insan için duymuş olabilirim… İşte hatırladım. Bunu bir doktorun karısı için söylemişlerdi.”</span></p>

  <p class="normal normal-override-1" xml:lang="tr"><span class="no-style-override">Ivan Petroviç konuşurken, prensin gözlerinde yumuşaklıkla karışık bir sevinç seziliyordu. Prens iyice coşarak anlatmaya başladı. Kendisini kesinlikle bağışlamayacaktı. Çünkü altı aydır Rusya’nın merkez eyaletlerinde uzun süre dolaştığı hâlde, kendisini büyüten kadınları ziyarete bir türlü imkân bulamamıştı. Her gün onları görmek istediğini fakat birçok olayın bunu unutturduğunu ekledi. Fakat şimdi muhakkak Z… eyaletine gitmek istediğini söyledi: “Demek siz Natali Nikitiçna’yı tanıyorsunuz? Ne temiz, ne mükemmel bir kadındı! Marta Nikitiçna’ya gelince, onun hakkında yanlış düşünüyorsunuz. Çok sertti fakat… Benim gibi bir budala ile… Nasıl sabrı tükenmez? -Hi hi!.. Gerçekten o zamanlar tamamen bir budala idim. İnanmıyor musunuz? -Ha ha!.. Zaten… Zaten beni o zaman görmüştünüz ve… Nasıl oluyor da sizi hatırlayamıyorum. Anlatın biraz? Bu şekilde siz… Aman Tanrım! Siz gerçekten Pavliçev’in akrabası mısınız?</span></p>

  <p class="normal normal-override-1" xml:lang="tr"><span class="no-style-override">Ivan Petroviç, prensi iyice süzdü ve bir gülümseme ile:</span></p>

  <p class="normal normal-override-1" xml:lang="tr"><span class="no-style-override">– Çok doğru, inanın bana, dedi.</span></p>

  <p class="normal normal-override-1" xml:lang="tr"><span class="no-style-override">– Oh! Kesinlikle… Bundan şüphelendiğimi söylemek istemedim… Bundan şüphe edilebilir mi? He he!.. Biraz şüphem olsa da! Evet, hatta biraz şüphelensem de! -He he!.. Fakat demek istiyorum ki, Pavliçev saygıya değer ve cömert bir adamdı… İnanın bana!</span></p>

  <p class="normal normal-override-1" xml:lang="tr"><span class="no-style-override">Ertesi gün Adelaida, nişanlısı Prens Ş.T… ile görüşürken, “Prens soylu kalbinin heyecanından taştı” diye söz etti. Ivan Petroviç gülerek:</span></p>

  <p class="normal normal-override-1" xml:lang="tr"><span class="no-style-override">– Fakat Tanrım! Niçin bu cömert ve soylu insanın akrabası olmayayım?</span></p>

  <p class="normal normal-override-1" xml:lang="tr"><span class="no-style-override">Prens heyecanla bağırdı:</span></p>

  <p class="normal normal-override-1" xml:lang="tr"><span class="no-style-override">– Aman Tanrım! Yine mi saçmaladım. Fakat… Bu olacaktı çünkü ben… Ben… Söylemek istediğimden başka bir şey söyledim!.. Fakat şu dakika söylediğim sözlerin ne önemi olabilir? Sorarım size, bu derece önemli şeylerin yanında! Ve bu derece yüce gönüllü bir insanla! Çünkü gerçekten o çok yönlü yüce bir adamdı. Öyle değil mi? Doğru değil mi?</span></p>

  <p class="normal normal-override-1" xml:lang="tr"><span class="no-style-override">Prensin bütün vücudu titriyordu. Bu ani heyecan nereden gelmişti? Konuşulan konu büyük üzüntü uyandıracak bir şey ifade etmiyordu. Bu ani heyecanı açıklamak çok zordu. Her ne ise prens son derece heyecanlı idi; şimdi derin bir minnettarlığı, karşısındaki Ivan Petroviç’e ve belki de bütün davetlilere kalbinden taşan en içten duygularla anlatmak istiyordu. Çok mutlu görünüyordu. Ivan Petroviç onu daha dikkatle süzmeye başladı. Yüksek rütbeli memur merakla seyretti. Prenses Biyelokonski ise dudaklarını büzerek öfkeyle bakıyordu. Prens N… Ojen Pavloviç. Prens Ş.T…, küçük hanımlar, herkes susmuş onu dinliyordu. Aglaya ile annesi kızgın görünüyordu. Şunu itiraf etmeli ki, bu kadınlar, anne ve kızları, çok garip insanlardı. Prensin bütün gece bir tek kelime söylemeden oturmasını istemişlerdi. Ama prensin bir köşede sessizce oturduğunu gördükleri zaman da memnun olmamışlar, Aleksandra onu salonun öbür tarafına, herkesin içine sokmaya uğraşmıştı. Bu şekilde Aleksandra prensi, Prenses Biyelokonski’nin ve diğerlerinin yanına getirmişti. Şimdi de prensin konuştuğunu görerek daha fazla endişeye düştüler. Artık gülmeyen Ivan Petroviç:</span></p>

  <p class="normal normal-override-1" xml:lang="tr"><span class="no-style-override">– Onun mükemmel bir insan olduğunu söylemekte haklısınız! Evet, evet… Temiz bir insandı, dedi ve saygıdeğer bir adam diye ekledi… Ve bunu sizin takdir etmeniz beni çok memnun etti…</span></p>

  <p class="normal normal-override-1" xml:lang="tr"><span class="no-style-override">“Devlet adamı” eski hatıralarını anmaya çalışarak:</span></p>

  <p class="normal normal-override-1" xml:lang="tr"><span class="no-style-override">– Bir papazla… Garip bir macerası olan… Şu Pavliçev değil mi, diye mırıldandı.</span></p>

  <p class="normal normal-override-1" xml:lang="tr"><span class="no-style-override">Ivan Petroviç devam etti;</span></p>

  <p class="normal normal-override-1" xml:lang="tr"><span class="no-style-override">– Evet, bir Cizvit papazı Guro ile! İşte bizim saygı duyduğumuz insanlar! Bununla birlikte Pavliçev’in doğuştan serveti vardı; kendisi mabeyinci idi. Ve… Memuriyette kalabilseydi… Fakat birden bir Cizvit ve Katolik olmak için memurluğu bıraktı. Ortalığa büyük bir korku saldı. İyi ki, zamanında ölmüş… Evet herkes onun hakkında böyle düşündü…</span></p>

  <p class="normal normal-override-1" xml:lang="tr"><span class="no-style-override">Prens artık kendini tutamadı; heyecanla bağırdı:</span></p>

  <p class="normal normal-override-1" xml:lang="tr"><span class="no-style-override">– Pavliçev… Pavliçev mi Katolik oldu? Bu imkânsız. Ivan Petroviç mırıldandı:</span></p>

  <p class="normal normal-override-1" xml:lang="tr"><span class="no-style-override">– Nasıl “imkânsız?” Bu biraz fazla dostum. Prens bana hak vereceksiniz… Rahmetliye karşı büyük bir saygınız olduğu belli… Gerçekten çok iyi kalpli bir insandı. Aslında Papaz Guro bu sayede başardı. Fakat bu mesele hakkında ne derece üzüldüğümü bilemezsiniz. Ivan Petroviç ihtiyara dönerek ekledi: Düşününüz bir kere, şu papaz Guro mirasta hak dahi iddia etti; en etkili çarelere başvurmak zorunda kaldım. Zira bu insanlara böyle lâzım! Fakat çok şükür! Bu olay Moskova’da oluyordu; derhal Kont’a başvurduk… Ve haddini bildirdik ona… Prens yeniden:</span></p>

  <p class="normal normal-override-1" xml:lang="tr"><span class="no-style-override">– Beni ne derece hayrette bıraktığınızı tahmin edemezsiniz, diye bağırdı, sonra da yüksek rütbeli memura dönerek devam etti:</span></p>

  <p class="normal normal-override-1" xml:lang="tr"><span class="no-style-override">– Buna çok üzülürüm; fakat bütün bunlar bu kadar ciddi değildi. Üstelik de fazla bir şey ifade etmez. Her zamanki gibi bunun sonu gelmeyecek; buna inandım. Geçen yaz söylediklerine bakınca Kontes K… yabancı bir memlekette Katolik manastırına girmiş; bizimkiler kendilerini savunmasını bilmezler… Entrikaların tesiri altında bir defa kaldılar mı… Hele yabancı memleketlerde…</span></p>

  <p class="normal normal-override-1" xml:lang="tr"><span class="no-style-override">İhtiyar üstün bir edayla mırıldandı:</span></p>

  <p class="normal normal-override-1" xml:lang="tr"><span class="no-style-override">– Sanırım, bütün bunlar bizim… İşe yaramaz bir hâlde kaldığımızdan ileri geliyor; sonra da onların başkalarına telkin verme şekilleri… Çok daha kibar, orijinal… Onlar insanı korkutmasını da biliyorlar. 1832’de, ben Viyana’da iken, bana inanın ki, beni de korkuttular ama onların etkisine kapılmadım ve kaçtım. Hah ha! Bu bir gerçek… Onlardan kurtulmak için kaçtım…</span></p>

  <p class="normal normal-override-1" xml:lang="tr"><span class="no-style-override">Prenses Biyelokonski fikrini bildirdi:</span></p>

  <p class="normal normal-override-1" xml:lang="tr"><span class="no-style-override">– Dostum, sanırım sen o zamanlar Viyana’dan Paris’e, güzel bir kadın olan Kontes Livitski ile beraber kaçmışsın; görevini bir Cizvit papazı yüzünden değil, o kadın için terk etmişsin.</span></p>

  <p class="normal normal-override-1" xml:lang="tr"><span class="no-style-override">İhtiyar eski ve güzel bir hatırayı hatırlayarak gülümsedi ve cevap verdi:</span></p>

  <p class="normal normal-override-1" xml:lang="tr"><span class="no-style-override">– Doğru! Fakat bütün bunlar bir Cizvit papazı yüzünden başıma gelmişti. Sanırım, dine karşı eğiliminiz fazla -bu lafları ağzı açık ve şaşkın bir hâlde dinleyen Prens Lev Nikolayeviç’e dönerek söyledi… Bugünkü gençlerde buna çok az rastlanıyor.</span></p>

  <p class="normal normal-override-1" xml:lang="tr"><span class="no-style-override">Kesin olan bir şey varsa, ihtiyar karşısında oturan prensi mümkün olduğu kadar tanımak istiyordu. Onunla ilgilenmesi için de bazı sebepler vardı. Prens atıldı.</span></p>

  <p class="normal normal-override-1" xml:lang="tr"><span class="no-style-override">– Pavliçev, akıllı bir adamdı ve bir Hristiyan’dı. Gerçek bir Hristiyan… Hristiyanlık aleyhindeki… bir inancı nasıl olur da kabul edebilir?.. Katolik mezhebi, Hristiyanlığın aleyhinde olan bir mezheptir.</span></p>

  <p class="normal normal-override-1" xml:lang="tr"><span class="no-style-override">Bunları söylerken prensin gözleri parlıyor, etraftakilere bakıyordu.</span></p>

  <p class="normal normal-override-1" xml:lang="tr"><span class="no-style-override">İhtiyar karşısında duran Ivan Petroviç’e bakarak homurdandı:</span></p>

  <p class="normal normal-override-1" xml:lang="tr"><span class="no-style-override">– Haydi canım, bu kadarı fazla doğrusu!</span></p>

  <p class="normal normal-override-1" xml:lang="tr"><span class="no-style-override">Ivan Petroviç iskemlesinin üstünde dönerek sordu:</span></p>

  <p class="normal normal-override-1" xml:lang="tr"><span class="no-style-override">– Demek ki, Katolik mezhebi, Hristiyanlıktan başka bir şey? Peki nedir öyle ise?</span></p>

  <p class="normal normal-override-1" xml:lang="tr"><span class="no-style-override">Prens kendisine güvenen bir tavırla:</span></p>

  <p class="normal normal-override-1" xml:lang="tr"><span class="no-style-override">– Bu dinin Hristiyanlıkla hiçbir ilgisi yok, dedi. İşte bu birinci nokta… İkincisi, bence Roma Katoliği, dinsizliğin kendisinden daha kötüdür. Bu benim görüşüm! Evet! Bu benim fikrim! Dinsizlik boşluğa nutuk atmakla yetinir. Fakat Katolik mezhebi daha ileri gidiyor. Şekli değiştirilmiş bir İsa’yı telkin ediyor; iftira ettiği ve gerçeğin aksi olan bir İsa tipini herkese yayıyor! İsa’nın aleyhinde vaaz ediyor. Size yemin ederim! Bu fikir çoktandır bende doğdu ve bana acı veriyor… Roma Katolikliği eğer bütün dünya onun siyasi kudretine uymazsa kilisenin yaşayamayacağını sanıyor ve “nom possumus” diye bağırıyor bence. Roma Katolikliği bir din bile değildir. Sadece Batı Roma İmparator’luğunun bir devamıdır. Bir imanla başlayarak bu fikre bağlı kalmıştır. Papa’nın büyük bir malikânesi vardır. Dünya üzerinde bir tacı vardır. Üstelik de savaşır. Bu o zamandan beri hep o şekilde gidiyor. Yalnız savaşlara Papalık, yalan, entrika, alçaklık, tutuculuk, rüşvet ve alçaklığı kattı. Halkın en temiz, en saf, en masum duygularıyla oynadı; her şeyi para ile değiştirdi. Dünya üzerinde geçen bu aşağılık değişim aracına her şeyi tercih etti. Bu Hristiyanlık dininin aleyhinde bir şey değil midir? Nasıl olur da dinsizliğe yol açmaz? Dinsizlik, Roma Katolikliğinin kendi içinden çıktı. Onlar dinsizliğin kaynağıdır. Kendi kendilerine imanları var mı? Doğurdukları nefretten bu dinsizlik kuvvet buldu; bu dinsizlik yalanlarının ve ani iktidarsızlıklarının bir ürünü oldu. Bizde imana, Ojen Pavloviç’in tabiriyle “soysuzlar”da, bazı aykırı sınıflarda rastlanır. Fakat Avrupa’da çok büyük halk kitleleri imanlarını kaybetmeye başladılar. Eskiden bu imansızlık yalan ve bilgisizlikten ileri geliyordu. Bugün bu imansızlığın sebebi, Hristiyanlığa ve kiliseye karşı olan kindir.</span></p>

  <p class="normal normal-override-1" xml:lang="tr"><span class="no-style-override">Çok acele konuşan prens nefes almak için durdu. Yüzü sarı idi ve güçlükle nefes alıyordu. Herkes ona bakıyordu; fakat devletin yüksek rütbeli memuru olan ihtiyar sonunda açıkça gülmeye başladı. Prens N…’nin gözlüğünü eline aldı ve Lev Nikolayeviç’i süzmeye başladı. Alman şairi dudaklarında bir gülümsemeyle, yavaşça yerinden kalktı ve masaya yaklaştı.</span></p>

  <p class="normal normal-override-1" xml:lang="tr"><span class="no-style-override">Ivan Petroviç sıkılmış bir tavırla:</span></p>

  <p class="normal normal-override-1" xml:lang="tr"><span class="no-style-override">– Fazla büyütüyorsunuz, dedi. O kilisenin de erdemli ve saygıya layık temsilcileri vardır…</span></p>

  <p class="normal normal-override-1" xml:lang="tr"><span class="no-style-override">– Kilisenin temsilcilerinden söz etmedim. Roma Katolikliği devirlerindeki Roma’dan söz ettim. Bir kilise tamamen kaybolabilir mi? Kesinlikle böyle bir şey söylemedim!</span></p>

  <p class="normal normal-override-1" xml:lang="tr"><span class="no-style-override">– Bunu kabul ediyorum. Fakat bütün bunlar bilinen şeyler, hatta konuşmak bile gereksiz… Dini inceleyen de mevcuttur…</span></p>

  <p class="normal normal-override-1" xml:lang="tr"><span class="no-style-override">– Oh! Hayır, hayır! Sadece dini ilim olarak inceleyen eserlere değil! Size cevap veriyorum. Bu sandığınızdan daha yakınımızdadır. Bütün hatamız zaten burada. Bunun din ilmine ait olmadığını bir türlü kabul edemiyor. Unutmayınız ki, sosyalizm de Katolik mezhebinin ve onun cevherinin bir ürünüdür. Kardeşi dinsizlik gibi sosyalizm de ümitsizlikten doğdu; Katolikliğe karşı, ahlakî bir tepkiyi ifade eder. Dinin kaybettiği ahlakî gücü doldurmak, insanlığı yıpratan dinî ihtiraslara son vermek ve onu, İsa’yı göstererek kurtarmak değil, fakat Katolikliği kuvvetle yaratmak için ortaya çıktı! Bu, aynı zamanda zorla kazanılan bir hürriyettir. Kanun ve kılıcın kirlettiği bir hürriyet! “Tanrı’ya inanmanın yasaklanması, kişiliğin baskı altına alınması, iki milyon başın kardeşlik veya ölümü, onları yaptıkları hareketleri ile tanıyacaksınız!” deniliyor. Bu tehlikenin dışında kaldığımızı sanmayınız; oh! Buna karşı bir harekette bulunmalıyız, hem de en kestirme yoldan! Batı’ya karşı durabilmek için, İsa’nın şimdiye kadar sakladığımız ve onların tanıyamadığı kudretli yardımını çağırmaktayız! Rus uygarlığını onlara götürmeliyiz. Yoksa onların inançlarına gereksiz yere kapılmamalıyız. Hele gelip bize gayet kibarca propaganda yapmasını bildiklerini anlatmalarına ne buyrulur?..</span></p>

  <p class="normal normal-override-1" xml:lang="tr"><span class="no-style-override">Ivan Petroviç bunu endişeli bir eda ile sordu. Etrafına göz gezdiriyordu. Hatta ürkek bir hâli vardı.</span></p>

  <p class="normal normal-override-1" xml:lang="tr"><span class="no-style-override">– Fakat izin veriniz, izin veriniz… Bütün fikirleriniz şüphesiz takdire layık ve vatan sevgisiyle dolu görünüyor. Fakat bütün bunlar son büyütülmüş ve… Hatta bunları bir tarafa bırakmak daha doğru olur…</span></p>

  <p class="normal normal-override-1" xml:lang="tr"><span class="no-style-override">– Hayır, büyütmedim… tersine, gerçeğin, hakikatin çok azını anlatabildim. Çünkü düşüncelerimi tamamen anlatabilmekten âcizim; fakat…</span></p>

  <p class="normal normal-override-1" xml:lang="tr"><span class="no-style-override">– İzin verin!</span></p>

  <p class="normal normal-override-1" xml:lang="tr"><span class="no-style-override">Prens sustu. İskemlesinin üzerinde, başını yukarıya kaldırmadan ve kımıldamadan Ivan Petroviç’e bakıyordu. İhtiyar memur sakin bir tavırla görüşünü bildirdi.</span></p>

  <p class="normal normal-override-1" xml:lang="tr"><span class="no-style-override">– Sanırım size iyilik yapmış olan kişinin durumu size çok dokundu. Alevlendiniz… Bu belki de yalnız başınıza yaşadığınız içindir. Biraz daha fazla hayata karışsanız, ümit ederim ki, hayat sizi neşe ile karşılayacaktır. Şüphesiz o zaman bütün bunları daha soğukkanlılıkla düşünebilecek ve bunların çok daha basit olduklarını göreceksiniz. Zaten bu durumlar o kadar az görülür ki… Bence bunların bazıları karnımızın tokluğundan, diğerleri de can sıkıntısından ileri geliyor.</span></p>

  <p class="normal normal-override-1" xml:lang="tr"><span class="no-style-override">Prens bağırdı.</span></p>

  <p class="normal normal-override-1" xml:lang="tr"><span class="no-style-override">– Evet, bu çok doğru; işte mükemmel bir fikir! Bu “can sıkıntısı”dır. Asıl konu “bizim can sıkıntımız”dır; karnımızın tokluğu değil! Bu noktada yanılıyorsunuz; tersine susadığımızdan… Sadece susuzluk değil, ateşli bir hararetin doğurduğu bir susuzluk! Ve… Bunun aşağılık bir yüzü olduğu için yalnız gülünecek kadar önemsiz bir olay olduğunu sanmayın; kusurumu atfedin ama biraz yukarıdan bakmayı bilmeli! Bizimkiler sahile yaklaşınca, oraya geldiklerini sanarak o derece büyük bir neşe gösterirler, derhal son haddine kadar götürürler. Bu neden ileri geliyor? Bakın Pavliçev size hayret veriyor; onun bir deli olduğunu ya da fazla iyilik yapmak isteyen bir insan olduğunu düşünüyorsunuz; fakat kazın ayağı öyle değildir. Yalnız bir değil bütün bir Rus ruhunun böyle bir olaya kızdığı için hayret ediyor. Bir Rus, Katolik mezhebine geçtiği zaman, derhal Cizvit oluyor ve üstün bir mevki kazanıyor. Dinsiz olduğu zaman, Tanrı’ya karşı olan imanın kuvveti sayesinde, yani savaşla ortadan kalkmasını istiyor! Bu neden böyle? Biliyor musunuz? Bu Rus yeni bir vatan bulduğuna inanıyor ve bu yeni buluşun verdiği neşe onu çıldırtıyor. Artık sahili, toprağı bulmuştur, onu öpmek için de yere kapanıyor. Ruslar, Cizvit papazı ya da dinsiz oluyorlarsa, gururlarından ya da miskinliklerinden değil; hayır, ruhî bir acının, dinî bir susuzluğun, yüksek bir maddenin acı ihtiyacından, kapalı bir dünyanın tanıyamadıkları mutluluklarından bıktıkları içindir! Rus için dinsiz olmak o kadar kolay ki! Hatta bütün dünyanın diğer taraflarında oturan insanların dinsiz olmalarından çok daha kolaydır! Bizimkiler sadece bir dinsiz olmuyorlar, bir boşluğa inanmak gibi bir şey olduğunun farkına varmaksızın dinsizliğe yeni bir din gibi inanıyorlar. İşte bizim susadığımız şey!</span></p>

  <p class="normal normal-override-1" xml:lang="tr"><span class="no-style-override">“Ayaklarının altında toprağı olmayan insanın Tanrısı nasıl olur?” Bu cümle benim değildir. Bir zamanlar karşılaştığım ihtiyar ve dindar bir tacirden öğrendim. O adam cümleyi bu şekilde söylemişti: “Doğduğu toprağı inkâr eden kimse Tanrı’yı da inkâr eder” demişti. Şunu düşününüz ki, Rusya’da yüksek kültüre sahip insanların dinsiz oldukları görülmüştür. Cristof Kolomb’un susamış arkadaşlarına “Yeni dünyanın” sahilini gösterin, Rus olan bir insana Rus “dünya”sını keşfettirin. Bu altını, toprağın gözlerinden sakladığı bu defineyi onlara bulma fırsatını verin! İnsanlığın gelecekteki yeniliğini, tekrar canlanışını ona gösterin. O zaman belki de yalnız bir tek Rus düşüncesi ile Rus Tanrı’sı ve İsa’sı sayesinde, ne müthiş kuvvetli ve adil, temiz bir dinin şaşkın dünyanın karşısına dikileceğini göreceksiniz. Dünya şaşkın ve ürkektir. Onun için bizden yalnız uğraşma beklerler. Şiddet ve savaş… Kendi görüşlerince bizim milletimizi barbar diye nitelendirirler. Bu hâl şimdiye kadar böyle idi. Bu anlayış ileride de böyle gidecek ve…</span></p>

  <p class="normal normal-override-1" xml:lang="tr"><span class="no-style-override">Fakat birdenbire nutkunu beklenilmeyen bir olay yarıda bıraktı.</span></p>

  <p class="normal normal-override-1" xml:lang="tr"><span class="no-style-override">Bütün bu ateşli konuşma bu heyecanlı ve birbirine karışan fikirlerin dağınık ifadesi, genç adamda tehlikeli bir şekilde akli yetenekleri, olayları düzenlemesi şeklini ortaya koyuverdi. Orada bulunanlar arasında, prensi bütün tanıyanlar şaşkın görünüyorlardı. “Hatta bazıları utanmıştı…” Prensin her zaman utangaç, dikkatli ve adaba aykırı hareketlerden kaçınan bir hâli vardı. Hâlbuki bu ifade tarzı onları şaşırttı. Bu durumu açıklayamıyorlardı. Pavliçev’in durumu, bunun sebebi olamazdı. Kadınlar onu bir akıl hastası sayıyorlardı. İhtiyar Biyelokonski “eğer bu biraz daha fazla sürseydi, kaçacaktım” diye itiraf etti. İhtiyarlar meclisinde, önce bilmeceye benzeyen bir şaşkınlık göründü. İskemlesinden kımıldamayan yüksek rütbeli general ciddi ve memnun olmadığını belli eden bir tavır takındı. Albay sesini bile çıkartmadı. Alman diğerlerinin ne şekilde hareket edeceklerini görmek için, yüzü sapsarı etrafına bakıyordu. Bütün bu “skandal” en basit ve en doğal şekilde, belki de bir dakikada sona erebilirdi. Herkesten önce General Ivan Feodoroviç kendine geldi ve birkaç defa konuşmacıyı susturmak istedi. Bu girişimleri sonuçsuz kaldığı için, prense doğru yürüdü. Bu duruma bir çare aradı. Eğer biraz daha uzun sürseydi, general dostane şekilde, prensin hasta olduğunu söyleyerek, onu buradan çekilip gitmeye zorlayacaktı. Hasta demesi aslında doğru idi. Herhâlde Ivan Feodoroviç de buna İnanmıştı… Fakat mesele başka bir hâl aldı.</span></p>

  <p class="normal normal-override-1" xml:lang="tr"><span class="no-style-override">Salona girer girmez prens, Aglaya’nın çekindiği Çin vazosunun mümkün olduğu kadar uzağına gidip oturmuştu. İnanılmayacak bir olay oldu: Aglaya’nın bir gün önceden ona söylemesine rağmen, boş yere tedbir alındığını, muhakkak şekilde bu vazoyu kıracağı düşüncesi Mişkin’in kafasında garip bir şekilde yer etti ve sonunda, korktuğu başına geldi. Bu akşamın verdiği heyecan, ruhunda tuhaf duygular doğurdu ve bunların etkisiyle, önceden aklına gelen o fikri unuttu. Pavliçev’in ismini duyduğu, Ivan Feodoroviç de tekrar onu, Ivan Petroviç’e tanıştırmaya götürdüğü zaman masaya yaklaştı. Göz kamaştırıcı ve şahane Çin vazosunun yanındaki bir koltuğa oturdu. Vazo arkada, dirseğinin hizasında bir sehpa üzerinde bulunuyordu.</span></p>

  <p class="normal normal-override-1" xml:lang="tr"><span class="no-style-override">Konuşmasının son kelimelerini söylediği sırada birden ayağa kalktı. Düşünmeden elini kaldırdı, omzunu silkti. Ve… Salonda bağrışmalar duyuldu! Vazo sallandı, ihtiyar generallerden birinin kafasının üstüne düşecek gibi oldu. Sonra ansızın Alman’ın bulunduğu aksi tarafa doğru eğildi. Alman korkusundan geri çekilmişti ve yere düşerek parçalandı. Bu gürültüye, bağrışmalar karıştı. Kıymetli vazonun parçaları halının üzerinde dururken, etrafın şaşkınlık ve korkusunu çekiyordu. Prense gelince, onun hislerini tarif etmek zor ve gereksizdir! Binlerce duygu onu kışkırtıyor, hepsi de birbirinden kancık, birbirinden daha insafsız davranıyordu. Yalnız bu duyguların içinden bir tanesi, diğerlerinden tamamen ayrılıyordu. Ona en çok dokunan, bir utanma, ortaya konan bir kepazelik, ya da bir korku değildi. Bu bir mucizenin belirtisi idi! Bunu kendi kendine açıklayamıyordu. Yalnız kalbini esrarlı bir heyecanın doldurduğunu hissediyordu. Bir an böyle geçti. Ona öyle geldi ki, etrafındaki her şey genişlemişti. Heyecan, neşe ve bir esin kaynağının ortasında kayboldu; nefesi daralmaya başladı ve… Fakat bir saniye devam etti. Tanrı’ya şükür bu olmadı; prens kendine geldi ve gözlerini etrafta gezdirdi.</span></p>

  <p class="normal normal-override-1" xml:lang="tr"><span class="no-style-override">Uzun süre etrafındakilerin hareketlerinin ne olduğunu anlayamıyor gibi göründü. Daha doğrusu hepsini görüyor ve anlıyordu. Fakat üzüntüden uzak bir hâlde, şahit olduğu şeylerden hiçbir ilgi duymuyordu. Vazonun parçalarını topladıklarını görüyor, acele acele konuşulduğunu duyuyor, Aglaya’nın yüzünün sapsarı olduğunu, kendisine çok garip bir şekilde gözlerini dikmiş olduğunu fark ediyordu. Genç kızın gözlerinde en ufak bir kin, bir öfke belirtisi yoktu. Aglaya o kadar ürkek, fakat sempatik bir şekilde bakıyordu ki, gözbebeklerinden alevler fışkırıyordu…</span></p>

  <p class="normal normal-override-1" xml:lang="tr"><span class="no-style-override">Prensin kalbini birdenbire tatlı bir acı kapladı. Artık etrafındakilerin tekrar yerlerine oturduklarını ve hiçbir şey olmamış gibi gülmeye başladıklarını fark etti! Bir dakika daha geçti: Gülüşmeler arttı. Ona bakarak gülüyorlar, aptallaşmış yüzünü çok garip buluyorlar; fakat çok nazik ve sevimli bir şekilde gülüyorlardı; birçokları ona gayet övgülü tavırlarla sorular soruyorlardı. Özellikle konuşurken gülen Lizaveta, ona kuvvet vermek için son derece nazik davranıyordu. Prens birden Ivan Feodoroviç’in gayet dostane bir şekilde omzuna dokunduğunu hissetti. Karşıdan Ivan Petroviç de gülüyordu. Fakat en candan, içten ve en sempatik bir şekilde hareket eden yüksek rütbeli ihtiyar memurdu. Prensin elini yakaladı. Avucunun içinde sıktı ve okşadı. Ona küçük bir çocuğun korkusunu gidermek için yapılan muameleleri yaptı; bu hâl prensin son derece hoşuna gidiyordu; sonunda onun yanına oturdu. Prens ihtiyarın yüzünü zevkle seyrediyordu; ama bir türlü konuşamıyor, oldukça güç nefes alıyordu. Yüksek rütbeli memurun yüzü son derece hoşuna gidiyordu. Sonunda mırıldandı:</span></p>

  <p class="normal normal-override-1" xml:lang="tr"><span class="no-style-override">– Nasıl? Gerçekten beni bağışlıyor musunuz? Ve… Siz de mi Lizaveta Prokofyevna?</span></p>

  <p class="normal normal-override-1" xml:lang="tr"><span class="no-style-override">Etraftan kahkahalar yükseldi. Prensin gözlerinde yaşlar belirdi; bu derece büyük bir sevince inanmak istemiyordu. Ivan Petroviç lafa karıştı:</span></p>

  <p class="normal normal-override-1" xml:lang="tr"><span class="no-style-override">– Şüphesiz ki, vazo çok güzeldi. Burada on beş senedir öylece duruyordu.</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna yüksek sesle söylendi:</span></p>

  <p class="normal normal-override-1" xml:lang="tr"><span class="no-style-override">– İşte önüne geçilemeyecek bir felaket! İnsan da mahvolmak için yaratılmıştır. Bir vazo için umutsuz olunabilir mi? Lev Nikolayeviç bu olay seni bu kadar üzüntü ve hayrete mi düşürdü?.. -Ve endişeli bir tavırla ekledi… Yeterli dostum, yeterli, beni korkutuyorsun.</span></p>

  <p class="normal normal-override-1" xml:lang="tr"><span class="no-style-override">Prens sordu:</span></p>

  <p class="normal normal-override-1" xml:lang="tr"><span class="no-style-override">– Beni her şey için bağışlıyor musunuz? Sade vazo için değil, her konuda?</span></p>

  <p class="normal normal-override-1" xml:lang="tr"><span class="no-style-override">Prens kalkar gibi yaptı; fakat ihtiyar memur onu elinden yakaladı ve tekrar oturmaya zorladı.</span></p>

  <p class="normal normal-override-1" xml:lang="tr"><span class="no-style-override">Yüksek rütbeli memur Ivan Petroviç’in kulağına eğilerek, doğal bir şekilde konuşmaya başladı:</span></p>

  <p class="normal normal-override-1" xml:lang="tr"><span class="no-style-override">– Bu çok tuhaf ve çok önemli! Prens devam etti:</span></p>

  <p class="normal normal-override-1" xml:lang="tr"><span class="no-style-override">– Demek ki, burada hiç kimseyi kızdırmadım? Bu düşüncenin beni ne kadar memnun ettiğini bilemezsiniz! Fakat zaten bu böyle olacaktı! Burada kimseyi incitmeme imkân var mı? Böyle bir tahmin bile sizi gücendirebilir.</span></p>

  <p class="normal normal-override-1" xml:lang="tr"><span class="no-style-override">– Sakin olun dostum, çok büyütmeyin. Bu kadar fazla teşekküre gerek yok.</span></p>

  <p class="normal normal-override-1" xml:lang="tr"><span class="no-style-override">– Ben size sadece teşekkür etmiyorum. Ben size hayranım. Sizi seyretmekten zevk duyuyorum; belki de sersemce şeyler söylüyorum. Fakat konuşmak ihtiyacını duyuyorum? Açıklamak istiyorum…</span></p>

  <p class="normal normal-override-1" xml:lang="tr"><span class="no-style-override">Şaşkın, kendinden geçmiş bir hâli vardı. Herhâlde kelimeleri söylemek istediği şeyler değildi. Konuşmak için izin ister gibi bir hâli vardı. Gözleri Prenses Biyelokonski’ye takıldı.</span></p>

  <p class="normal normal-override-1" xml:lang="tr"><span class="no-style-override">Prenses görüşünü bildirdi:</span></p>

  <p class="normal normal-override-1" xml:lang="tr"><span class="no-style-override">– Sıkılma dostum, devam et, yalnız şaşırma. Demin heyecanlandın ve işte bu olay oldu! Fakat korkma, konuş. Burada bulunan insanlar senden çok daha gariplerini gördüler. Onları fazla hayrete düşürmezsin. Tanrı bilir ama sen anlaşılması zor bir adamsın. Fakat şu vazoyu kırdın ve herkesi korkuttun.</span></p>

  <p class="normal normal-override-1" xml:lang="tr"><span class="no-style-override">Prens gülerek bunları dinledi. Sonra birden ihtiyara döndü:</span></p>

  <p class="normal normal-override-1" xml:lang="tr"><span class="no-style-override">– Öğrenci Potskumov’u ve işçi Kabrin’i sürgün cezasından kurtaran siz miydiniz?</span></p>

  <p class="normal normal-override-1" xml:lang="tr"><span class="no-style-override">Yüksek rütbeli ihtiyar memur, hafifçe kızardı ve prensi sakin olmaya çağırdı.</span></p>

  <p class="normal normal-override-1" xml:lang="tr"><span class="no-style-override">Prens, Ivan Petroviç’e seslenerek:</span></p>

  <p class="normal normal-override-1" xml:lang="tr"><span class="no-style-override">– Duyduğuma göre N… ilindeki, eski köleleriniz sizden azad olduktan sonra, size çok kötü davranmışlar… Başlarına bir yangın felaketi gelince de evlerini yeniden yapmak için gereken odunu onlara bedava vermişsiniz?</span></p>

  <p class="normal normal-override-1" xml:lang="tr"><span class="no-style-override">Ivan Petroviç, fazla övgüye erişmiş bir insan tavrıyla:</span></p>

  <p class="normal normal-override-1" xml:lang="tr"><span class="no-style-override">– Oh! Bu bir abartı, dedi.</span></p>

  <p class="normal normal-override-1" xml:lang="tr"><span class="no-style-override">Bu defa Ivan Petroviç’in abartıdan söz etmesi haklı idi. Çünkü bu, prensin kulağına yanlış aksetmiş bir haberdi. Sırıtan yüzü ile Mişkin, Prenses Biyelokonski’ye döndü:</span></p>

  <p class="normal normal-override-1" xml:lang="tr"><span class="no-style-override">– Ve siz, prenses, dedi. Bundan altı ay önce, Lizaveta Prokofyevna’nın yazdığı mektup üzerine, Moskova’da beni gerçek çocuğunuz gibi kabul etmemiş miydiniz? Bana gerçek oğlunuz gibi asla unutamayacağım bir öğütte bulunmuştunuz. Hatırlıyor musunuz?</span></p>

  <p class="normal normal-override-1" xml:lang="tr"><span class="no-style-override">Prenses Biyelokonski kızarak:</span></p>

  <p class="normal normal-override-1" xml:lang="tr"><span class="no-style-override">– Yine neler yumurtluyorsun, dedi. Çok iyi fakat gülünç bir insansın; sana iki kuruş verdikleri zaman hayatını kurtarmışlar gibi teşekkür ediyorsun. Bunu iyi bir şey mi sanıyorsunuz? Gerçekten çok çirkin bir şey bu…</span></p>

  <p class="normal normal-override-1" xml:lang="tr"><span class="no-style-override">Yaşlı prenses kızmak üzere idi. Fakat birdenbire gülmeye başladı. Gülüşünde hiçbir acı yoktu. Lizaveta Prokofyevna ile kocası neşeli görünüyorlardı.</span></p>

  <p class="normal normal-override-1" xml:lang="tr"><span class="no-style-override">General neşe ile Prenses Biyelokonski’nin cümlesini tekrar ederek mırıldandı:</span></p>

  <p class="normal normal-override-1" xml:lang="tr"><span class="no-style-override">– Lev Nikolayeviç çok iyi bir insan… Bir insan… Kısaca… Ama prensin söylediği gibi fazla hararetlenmemeni…</span></p>

  <p class="normal normal-override-1" xml:lang="tr"><span class="no-style-override">Yalnız Aglaya mahzun görünüyordu. Yüzü hâlâ kırmızı idi. Belki de bu kızgınlığından ileri geliyordu.</span></p>

  <p class="normal normal-override-1" xml:lang="tr"><span class="no-style-override">Yüksek rütbeli ihtiyar, Ivan Petroviç’e dönerek:</span></p>

  <p class="normal normal-override-1" xml:lang="tr"><span class="no-style-override">– Gerçekten çok nazik, dedi.</span></p>

  <p class="normal normal-override-1" xml:lang="tr"><span class="no-style-override">Prensin heyecanı gittikçe artıyordu. Daha telaşlı bir şekilde konuşmaya başladı:</span></p>

  <p class="normal normal-override-1" xml:lang="tr"><span class="no-style-override">– İçeriye kalbimde bir endişe ile girdim. Ben… Sizden korkuyordum. Özellikle kendimden. Buraya, Petersburg’a döndüğüm zaman yüksek sosyetenin şahıslarını ziyaret etmek için kendi kendime söz vermiştim. Bu yüksek sınıfa doğduğum günden beri ben de mensubum. İşte şimdi de kendim gibi prenslerle beraber bulunuyorum, değil mi? Sizi tanımak istiyordum ve bu gerekliydi. Muhakkak gerekliydi!.. Hakkınızda iyilikten çok hep çok kötü şeyler duydum. Oh! Sizin için neler söylemiyorlar! Neler yazmıyorlar! Sizi cahil, gereksiz, geri kafalı, miskin anlayışlara bağlı, gülünç âdetlere alışık olarak anlatıyorlar!.. Kulaklarım bütün bu suçlamalara dolu olarak garip bir merakla bugün buraya geldim. Bunu kendi üzerimde incelemek ve bu mesele hakkında şahsi fikir dinlemek istiyordum. Rus toplumunun üst tabakasının hiçbir işe yaramadığı doğru muydu. Yükünü doldurduğu can damarının artık kuruduğu ve artık ölmekten başka bir şey yapabilmek iktidarı olmadığı bir gerçek mi?.. Gelecekte insanlara karşı miskin bir kıskançlıkla mücadele ettiği ve kendilerinin can çekişen bir iskelet olduklarının farkında olmaksızın, bu insanların yollarını kapadıkları doğru mu? Önceleri bu fikirlere pek fazla önem vermiyordum. Çünkü bizde hiçbir zaman gerçek bir soyluluk olmadı. Sadece üniforması ile ya da bir rastlantı eseri kendini gösteren soylu sınıftan başka, bugün hepsi tamamen ortadan kayboldu. Doğru değil mi?</span></p>

  <p class="normal normal-override-1" xml:lang="tr"><span class="no-style-override">Ivan Petroviç gülümseyerek cevap verdi:</span></p>

  <p class="normal normal-override-1" xml:lang="tr"><span class="no-style-override">– Hadi canım! Hiç de böyle değil.</span></p>

  <p class="normal normal-override-1" xml:lang="tr"><span class="no-style-override">Prenses Biyelokonski sabrı tükenerek, mırıldandı:</span></p>

  <p class="normal normal-override-1" xml:lang="tr"><span class="no-style-override">– İşte yine başladı! Yüksek rütbeli ihtiyar yavaş sesle:</span></p>

  <p class="normal normal-override-1" xml:lang="tr"><span class="no-style-override">– Bırakınız söylesin, dedi. Görmüyor musunuz, titriyor?..</span></p>

  <p class="normal normal-override-1" xml:lang="tr"><span class="no-style-override">Prens gerçekten kendinden geçmişti.</span></p>

  <p class="normal normal-override-1" xml:lang="tr"><span class="no-style-override">– Hâlbuki burada ne gördüm? Son derece nazik, zeki ve temiz insanlarla karşılaştım. Tamamen dost, benim gibi bir çocuğu sonuna kadar dinleyen bir ihtiyar gördüm. Anlamasını ve bağışlamasını bilen insanlar, gerçek ve temiz Rusları tanıdım. Bunlar orada rastladığım insanlar kadar temiz ve dürüsttürler. Evet, onlardan daha az kıymetli değiller. Düşününüz bir kere, ne derece şaşırarak sevindim, bunu itiraf etmeme izin veriniz: Dünyada her şeyin nezaket ve yalancı tavırlarla örtüldüğünü sık sık duymuş ve düşünmüştüm. Fakat bizde bunun böyle olmadığını şimdi görüyorum; başka memleketlerde bu böyle olabilir. Fakat bizde değil. Hepimizin Cizvit ve yalancı olabilmemizin imkânı var mı? Prens N…’nin hikâyesini demin duydum. Bunda içten gelen dürüst bir neşe yok mu? Bu gerçek bir temizlikten ileri gelmiyor mu? Böyle kelimeler ölü, ruhu ve kalbi kuru bir insanın ağzından çıkabilir mi? Bana karşı gösterdiğiniz davranışı kadavralar gösterebilir mi? Burada gelecek için ümitler veren bir unsur yok mu? Bu gibi insanlar geride kalarak anlayamamazlık edebilir mi?</span></p>

  <p class="normal normal-override-1" xml:lang="tr"><span class="no-style-override">İhtiyar gülerek prensi yatıştırmaya çalıştı:</span></p>

  <p class="normal normal-override-1" xml:lang="tr"><span class="no-style-override">– Bir defa daha söylüyorum. Rica ederim sakin olun, dostum. Bütün bunları başka bir gün konuşuruz ve ben…</span></p>

  <p class="normal normal-override-1" xml:lang="tr"><span class="no-style-override">Ivan Petroviç, koltuğunun üzerinde sabırsızlıkla kımıldadı; Ivan Feodoroviç diken üstünde oturuyordu sanki. Üstü olan generale gelince, yüksek rütbeli memurun karısı ile oyalanıyor ve kesinlikle prense ilgi göstermiyordu. Fakat bu kadın sık sık genç adama bakıyor ve söylediklerine kulak kabartıyordu.</span></p>

  <p class="normal normal-override-1" xml:lang="tr"><span class="no-style-override">Prens ihtiyara döndü. Kendinden emin bir tavırla.</span></p>

  <p class="normal normal-override-1" xml:lang="tr"><span class="no-style-override">– Hayır, biliyor musunuz, konuşmam daha hayırlı! Dün Aglaya Ivanovna konuşmamı yasaklamıştı… Hatta üzerinde susmam gereken konuları teker teker bana işaret etmişti; konuşurken gülünç olduğumu biliyor! Yirmi yedi yaşındayım fakat çocuk gibi olduğumu da biliyorum. Fikirlerimi ifade etmeye hakkım yok; bunu çoktan beri söylerim… Şimdiye kadar sadece Moskova’da, Rogojin ile açık bir şekilde konuştum… Onunla beraber Puşkin’i okuduk. Hepsini sonuna kadar bitirdik. Şair hakkında hiçbir şey bilmiyordu. Hatta onun ismini bile duymamıştı… Ben her zaman savunduğum asıl fikre zarar vermekten korkarım. Hareketlerim noksan, sürekli yetersizdir, gerekenlerin aksinedir; bu ise güldürmekte ve düşüncelerimin değerini düşürmektedir. Bir de duygularımda ölçü yok, hâlbuki bu önemli, en önemli şey… Benim için en iyisi, ses çıkarmadan oturmaktır. Sustuğum zaman çok akıllı bir adam tavrı takınırım; susmam daha iyi olur. Eğer şimdi konuşuyorsam, bana gayet tatlı baktığınız içindir… O kadar tatlı yüzünüz var ki! Dün, bu gece bir tek kelime söylemeyeceğime dair Aglaya Ivanovna’ya yemin etmiştim.</span></p>

  <p class="normal normal-override-1" xml:lang="tr"><span class="no-style-override">İhtiyar gülümseyerek sordu:</span></p>

  <p class="normal normal-override-1" xml:lang="tr"><span class="no-style-override">– Sahi mi?</span></p>

  <p class="normal normal-override-1" xml:lang="tr"><span class="no-style-override">– Fakat bu şekilde düşündüğüm için yanıldığım zamanlar oldu. Dürüstlük ifade tarzında daha kıymetlidir, değil mi? Doğru değil mi?</span></p>

  <p class="normal normal-override-1" xml:lang="tr"><span class="no-style-override">– Bazen.</span></p>

  <p class="normal normal-override-1" xml:lang="tr"><span class="no-style-override">– Hâlbuki ben her şeyi açıklamak istiyorum, her şeyi, her şeyi, her şeyi! Evet! Siz beni bir hayalperest, bir ideolog mu sanıyorsunuz? Hayır! Tanrı şahit ki, düşüncelerim o kadar sade ki… Bana inanmıyor musunuz, gülümsüyorsunuz. Dinleyiniz o hâlde… Ben bazen alçaklık ediyorum. Çünkü kendime güvenimi kaybediyorum. Demin buraya gelirken şunu düşünüyordum: “Onlara nasıl sesleneceğim? Beni az çok anlayabilmeleri için söze nasıl başlayabileceğim?” Ne kadar çok korkuyordum! Fakat özellikle sizin için çekiniyordum! Durum böyleyken neden korkuyorum? Bu korkunun hepsini bir hamlede anlamak imkânsızdır, o kadar çabuk olgunluğa erişilemez! Ona erişmek için önce birçok şeyi anlamak gerekir. Eğer çok çabuk kavranıyorsa, iyi anlaşılmıyor demektir. Bunu size söylüyorum. Şimdiye kadar anlamasını, anlamamasını çok iyi bilen sizlere… Şimdi sizin namınıza çekinmiyorum. Benim gibi toy bir çocuğun size bu şekilde konuşmasını duyarak kızmıyorsunuz! Hayır şüphesiz! Sizi kızdıranları ve kızdırmayanları unutmasını ve bağışlamasını biliyorsunuz; çünkü sizi kızdırmayanları bağışlamak, kızdıranları bağışlamaktan daha güçtür. Onların hiçbir suçu yoktur. Bundan dolayı duygularınızın dayanacağı bir gücü bulamazsınız. Bu şekilde onların masumluğunu ve adaletsizliklerini bağışlamak daha güçtür! İşte yüksek sınıftan beklediğim şey. İşte buraya gelirken heyecanla nasıl söyleyeceğimi bilemediğim şey… Ivan Feodoroviç gülümsüyorsunuz değil mi? Onlar için korktuğumu düşünüyorsunuz… Beni onların bir avukatı, bir demokrat, eşitlikçiliğin bir savunucusu sanıyorsunuz, değil mi? -Bu kelimelerden sonra prens sinirli bir şekilde güldü… Sizin için, daha doğrusu hepimiz için korkuyorum. Çünkü kendim de diğer prensler gibi bu sınıftan biriyim. Hepimizin çıkarı için söylüyorum. İleriyi görmek yüzünden, her şeyi kaybettikten sonra karanlıklarda bulunduğumuz toplumsal sınıfın ortadan kalkmaması için söylüyorum. Kusursuzluğun başına geçerek, toplumun başında kalabildikten sonra niçin ortadan kaybolmalı ve yerini başkalarına terketmeli? Biz hep ileriyi göstermeliyiz. Onlar da bizi takip etmeli. Şefleri olabilmek için biz onlara hizmet etmeliyiz.</span></p>

  <p class="normal normal-override-1" xml:lang="tr"><span class="no-style-override">Prens ayağa kalkmak için davrandı. Fakat onu endişe ile inceleyen ihtiyar engel oldu.</span></p>

  <p class="normal normal-override-1" xml:lang="tr"><span class="no-style-override">– Beni dinleyin. Biliyorum, konuşmak iyi bir şey değildir… Örnekle başlamak, sade bir şekilde başlamak iyi… İşte ben başladım… Ve. Ve… Gerçekten kara talihli olunabilir mi? Ah, eğer kendimde mutlu olma kuvvetini buluyorsam, kaderimin, acılarımın ne önemi var? Bir ağacın önünden geçerken, onu görünce insan nasıl olur da mutlu olmaz, anlamıyorum. Bir adamla konuşup da onu sevmekten nasıl olur da mutluluk duyulmaz? Ah, ben söylemesini beceremiyorum… Yoksa her adımda, düşkün bir adamı bile hayran bırakacak kadar güzel otlara, size bakan ve sizi seven gözlere bakınız…</span></p>

  <p class="normal normal-override-1" xml:lang="tr"><span class="no-style-override">Prens epey zamandan beri ayakta konuşuyordu. İhtiyar artık ona korku ile bakıyordu. Lizaveta Prokofyevna herkesten önce olup biteni anlayarak el çırptı ve: “Aman Tanrım!” diye bağırdı. Aglaya koşarak prense yaklaştı ve yetişip onu kollarının arasına alabildi. Genç kız korku ve acıdan değişmiş yüzü ile, talihsiz zavallının “sarsılmış ve yıkılmış ruhun” korkunç çığlığını duydu. Hasta halının üzerine düşmüş yatıyordu. Birisi başının altına bir yastık koymaya zoraki zaman buldu.</span></p>

  <p class="normal normal-override-1" xml:lang="tr"><span class="no-style-override">Hiç kimse bunu beklemiyordu. On beş dakika sonra Prens N… Ojen Pavloviç, ihtiyar, bu geceye biraz neşe vermeye çalıştılar. Fakat başaramadılar. Yarım saat sonra da herkes çekildi. Gitmeden önce, davetliler sempatilerini açıkladılar. Avutucu birçok söz söylediler, görüşlerini bildirdiler. Ivan Petroviç’e göre: “Bu adam saf kalpli ya da buna yakın bir şeydi. Fakat durumu o kadar tehlikeli değildir. İhtiyar bir kelime bile söylemedi. Aslında ertesi ve daha ertesi gün hepsi tuhaf bir memnuniyetsizlik duydular. Fakat Ivan Petroviç biraz da kızmıştı. Hatta Ivan Petroviç’in âmiri bir süre ona soğuk davrandı. Yepançin ailesinin “koruyucusu” aile reisine bazı hatırlatmalarda bulundu. Bununla birlikte Aglaya’nın gelecek için çok fazla ilgilendiğini ekledi. Bu adam, kötü bir insan değildi. Eğer prens hakkında bu kadar meraklı davranırsa, Mişkin’in, Nastasya Filippovna ile son olayı hakkında bir şeyler duyduğu içindi; bu hikâye hakkında duyduğu pek az şey onu son derece ilgilendirmiş ve bu konuda sorular sormak istemişti.</span></p>

  <div>

    <div class="generated-style">

      <p class="normal normal-override-1" xml:lang="tr"></p>

      <p class="normal normal-override-1" xml:lang="tr"><span class="no-style-override">Prenses Biyelokonski, gece ayrılırken Lizaveta Prokofyevna’ya:</span></p>

      <p class="normal normal-override-1" xml:lang="tr"><span class="no-style-override">– Sana ne diyeyim, dedi. Hem iyi, hem kötü bir insan… Eğer görüşümü bildirmemi istiyorsan iyiden çok kötü, nasıl bir adam olduğunu görüyorsun. Tam bir hasta!</span></p>

      <p class="normal normal-override-1" xml:lang="tr"><span class="no-style-override">Lizaveta Prokofyevna kendi kendine, prensin “imkânsız” bir nişanlı olduğuna karar verdi. Geceleyin de “Yaşadığım sürece, kızın Aglaya ile evlenemez” diye yemin etti. Ertesi sabah aynı fikirle uyandı. Fakat öğleden sonra, yemeğe doğru kendi düşüncesini çürüten bir düşünceye kapıldı.</span></p>

      <p class="normal normal-override-1" xml:lang="tr"><span class="no-style-override">Kız kardeşlerinin gizli bir sorusuna karşı, Aglaya soğuk ve kendine hâkim bir tavırla bağırdı:</span></p>

      <p class="normal normal-override-1" xml:lang="tr"><span class="no-style-override">– Ben kesinlikle ona söz vermedim, asla onu gelecekteki nişanlım saymadım. İlk gördüğüm herhangi bir kimse ile arasında hiçbir fark yok…</span></p>

      <p class="normal normal-override-1" xml:lang="tr"><span class="no-style-override">Lizaveta Prokofyevna kendini tutamadı ve kederli bir tavırla.</span></p>

      <p class="normal normal-override-1" xml:lang="tr"><span class="no-style-override">– Bunu senden beklemezdim, dedi. “İmkânsız” bir nişanlı, bunu biliyorum. Çok şükür ki, bu noktada seninle aynı fikirdeyiz. Fakat damat adayından bu şekilde konuşmanı beklemezdim! Senden başka fikir duymak isterdim. Bence dün akşamki bütün misafirleri, yalnız o hariç, kapı dışarı etmek gerekirdi; onun hakkındaki görüşüm budur işte…</span></p>

      <p class="normal normal-override-1" xml:lang="tr"><span class="no-style-override">Fazla ileriye gittiğinden korkarak birdenbire durdu. Ah! Kızına karşı şu dakika ne kadar haksız davrandığını bilseydi! Aglaya’nın kafasında her şey kararlaşmıştı. Aglaya saatini bekliyordu. Bu kesin saate beceriksizce yaklaşmak için yapılan her ima, kalbinde derin yaralar açıyordu.</span></p>

    </div>

  </div>

</body>

</html>