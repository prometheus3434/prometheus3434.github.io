<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1" id="toc-anchor-7" xml:lang="tr">VII</h2>

  <p class="normal normal-override-1" xml:lang="tr"><span class="no-style-override">Genç adam, bu kadar konuştuktan sonra yorulmuş gibiydi. Sonra biraz soluklanabilmek için sustu. Kızların prense bakış açıları değişmiş, neşeyle ona bakıyorlardı. Hele Lizaveta Prokofyevna’nın yüzündeki sevin ifadesini bir görseydiniz!..</span></p>

  <p class="normal normal-override-1" xml:lang="tr"><span class="no-style-override">- İşte sınadık, diye bağırdı. E, nasıl sayın bayanlar, hesapça onu bir zavallı gibi koruyacağınızı sanmıştınız, oysa sizi kendisi seçmek iyiliğinde bulundu, hem de pek seyrek gelebileceğini ileri sürdü, işte, biz birer aptal olduk, ben de buna memnunum. Hepsinden çok, Ivan Feodoroviç hesabına memnun oldum. Aferin, prens, demin sizi sınamamızı söylemişlerdi. Yüzüm hakkında söylediklerinizin hepsi doğru, ben bir çocuğum, hem bunu da biliyorum. Bunu siz söylemeden önce de biliyordum. Siz, benim düşüncemi bir kelime ile anlatmış oldunuz. Huyunuz da tamamıyla benimkine uyuyor. Seninle ne kadar güzel anlaşacağız. Buna pek memnunum; tıpkı iki damla su gibi… Yalnız siz erkeksiniz, bense kadınım ve İsviçre’de bulunmadım; işte aramızdaki bütün fark bu.</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">- Acele etmeyin, maman, diye bağırdı. Prens övgüler yağdırırken özel bir düşüncesi olduğunu ve rastgele söylemediğini ileri sürmüştü.</span></p>

  <p class="normal normal-override-1" xml:lang="tr"><span class="no-style-override">Ötekiler:</span></p>

  <p class="normal normal-override-1" xml:lang="tr"><span class="no-style-override">- Evet evet, diye gülüyorlardı.</span></p>

  <p class="normal normal-override-1" xml:lang="tr"><span class="no-style-override">- Alay etmeyin dostlarım, belki üçünüz bir araya gelseniz, ondan daha kurnaz olamazsınız. Görürsünüz. Ama prens, Ağlaya için neden bir şey söylemediniz? Aglaya bekliyor, ben de bekliyorum.</span></p>

  <p class="normal normal-override-1" xml:lang="tr"><span class="no-style-override">- Şu an bir şey söylemek istemiyorum. İleride söyleyeceğim bütün düşüncelerimi.</span></p>

  <p class="normal normal-override-1" xml:lang="tr"><span class="no-style-override">- Neden? Herhâlde dikkati çeken bir kız?</span></p>

  <p class="normal normal-override-1" xml:lang="tr"><span class="no-style-override">Ah, hiç şüphe yok! Siz çok güzelsiniz, Aglaya Ivanovna. O kadar güzelsiniz ki, insan size bakmaya bile kıyamıyor.</span></p>

  <p class="normal normal-override-1" xml:lang="tr"><span class="no-style-override">- Hepsi bu kadar mı? Ya özellikleri, diye generalin karısı ısrar ediyordu.</span></p>

  <p class="normal normal-override-1" xml:lang="tr"><span class="no-style-override">- Güzelliği tarif etmek güçtür; henüz buna hazır değilim. Güzellik bir bilmecedir.</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Demek ki, Aglaya ‘ya bilmece verdiniz, dedi. Bilmeceyi çöz bakalım, Aglaya. O güzel, değil mi prens, güzel?</span></p>

  <p class="normal normal-override-1" xml:lang="tr"><span class="no-style-override">Prens, Aglaya’ya istekle bakarak, ateşli bir sesle:</span></p>

  <p class="normal normal-override-1" xml:lang="tr"><span class="no-style-override">- Fevkalâde diye cevap verdi. Yüzü bambaşka ama tıpkı Nastasya Filippovna gibi!..</span></p>

  <p class="normal normal-override-1" xml:lang="tr"><span class="no-style-override">Hepsi, şaşkınlık içinde bakıştı. Generalin karısı, sözleri uzata uzata:</span></p>

  <p class="normal normal-override-1" xml:lang="tr"><span class="no-style-override">- Nasıl, kim, diye bağırdı. Nastasya Filippovna mı? Nastasya Filippovna’yı nerede gördünüz? Hangi Nastasya Filippovna?</span></p>

  <p class="normal normal-override-1" xml:lang="tr"><span class="no-style-override">- Demin Gavrila Ardalionoviç, Ivan Feodoroviç’e portresini gösteriyordu.</span></p>

  <p class="normal normal-override-1" xml:lang="tr"><span class="no-style-override">- Nasıl? Ivan Feodoroviç’e portresini mi getirmiş?</span></p>

  <p class="normal normal-override-1" xml:lang="tr"><span class="no-style-override">Göstermek için. Nastasya Filippovna, bugün Gavrila Ardalionoviç’e kendi portresini hediye etmiş, o da göstermek için getirmiş.</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- Görmek isterim! diye bağırdı. Portre nerede? Ona hediye ettiğine göre yanında olması gerekir, o da tabii çalışma odasındadır. Çarşamba günleri sürekli çalışmaya gelir, hiçbir zaman da dörtten önce gitmez. Hemen Gavrila Ardalionoviç’i çağırsınlar! Hayır, onu görmek isteğiyle yanıp tutuşmuyorum. Lütfedin prens, dostum, çalışma odasına gidin, ondan portreyi alıp buraya getirin. Bakmak istiyorlar dersiniz. Lütfen.</span></p>

  <p class="normal normal-override-1" xml:lang="tr"><span class="no-style-override">Prens odadan çıkınca Adelaida:</span></p>

  <p class="normal normal-override-1" xml:lang="tr"><span class="no-style-override">- Hoş adam ama çok saf, dedi. Aleksandra:</span></p>

  <p class="normal normal-override-1" xml:lang="tr"><span class="no-style-override">- Evet, fazla saf, hatta biraz komik bile oluyor.</span></p>

  <p class="normal normal-override-1" xml:lang="tr"><span class="no-style-override">Ne o ne de ötekiler, bütün düşüncelerini söyleyemiyor gibiydiler.</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">- Ama yüzlerimize dair söyledikleriyle kolayca işin içinden çıktı, dedi. Herkese övgüler yağdırdı, hatta mamana bile.</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- Rica ederim, nükte yapma, diye bağırdı. O, iltifat etmedi, ben gurur duydum.</span></p>

  <p class="normal normal-override-1" xml:lang="tr"><span class="no-style-override">Adelaida sordu:</span></p>

  <p class="normal normal-override-1" xml:lang="tr"><span class="no-style-override">- İşin içinden çıktı mı dersin?</span></p>

  <p class="normal normal-override-1" xml:lang="tr"><span class="no-style-override">- Bana kalırsa göründüğü kadar saf değil, hatta çok zeki.</span></p>

  <p class="normal normal-override-1" xml:lang="tr"><span class="no-style-override">Generalin karısı öfkelendi:</span></p>

  <p class="normal normal-override-1" xml:lang="tr"><span class="no-style-override">- Eh, yine başladın! Bana göre, siz ondan daha gülünçsünüz. Saf, ama en soylu anlamı ile işini bilenlerden tabii… Tıpkı benim gibi.</span></p>

  <p class="normal normal-override-1" xml:lang="tr"><span class="no-style-override">Prens, çalışma odasına giderken içinden:</span></p>

  <p class="normal normal-override-1" xml:lang="tr"><span class="no-style-override">“Portre hakkında ağzımdan laf kaçırmam, tabii kötü bir şey, diye düşünürken vicdan azabı duyuyordu. Ama… Ağzımdan laf kaçırmakla belki de iyi ettim…”</span></p>

  <p class="normal normal-override-1" xml:lang="tr"><span class="no-style-override">Aklında tuhaf ama henüz belli belirsiz bir düşünce yer almaya başlamıştı.</span></p>

  <p class="normal normal-override-1" xml:lang="tr"><span class="no-style-override">Gavrila Ardalionoviç, henüz çalışma odasındaydı, önündeki kâğıtlara dalmış oturuyordu. Anlaşılan, şirketten boşu boşuna maaş almıyordu. Prens, portreyi isteyip orada bunu nasıl öğrendiklerini anlatınca şaşırıp kaldı.</span></p>

  <p class="normal normal-override-1" xml:lang="tr"><span class="no-style-override">Öfkeli bir can sıkıntısıyla:</span></p>

  <p class="normal normal-override-1" xml:lang="tr"><span class="no-style-override">- Hey gidi hey! Gevezelik edecek ne vardı sanki, diye bağırdı. Bir şey bildiğiniz yok… Budala, diye de içinden homurdandı.</span></p>

  <p class="normal normal-override-1" xml:lang="tr"><span class="no-style-override">- Özür dilerim, bu hiç düşünmeden oldu; söz gelişi. Aglaya’nın hemen hemen Nastasya Filippovna kadar güzel olduğunu söyledim de…</span></p>

  <p class="normal normal-override-1" xml:lang="tr"><span class="no-style-override">Ganya, daha açık anlatmasını istedi; prens, anlattı. Ganya yine ona alayla baktı.</span></p>

  <p class="normal normal-override-1" xml:lang="tr"><span class="no-style-override">- Bir Nastasya Filippovna’dır tutturdunuz… diye homurdandı ama sözünü bitirmeden düşünceye daldı.</span></p>

  <p class="normal normal-override-1" xml:lang="tr"><span class="no-style-override">Anlaşılan telaş içindeydi. Prens, portreyi hatırlattı. Ganya, ani bir düşünceye kapılmış gibi birden:</span></p>

  <p class="normal normal-override-1" xml:lang="tr"><span class="no-style-override">- Bana bakın prens, dedi, sizden büyük bir ricada bulunacağım… Ama doğrusu, bilmiyorum ki…</span></p>

  <p class="normal normal-override-1" xml:lang="tr"><span class="no-style-override">Şaşırdı ve sözünü bitirmedi; bir şeye karar vermiş ama kendi kendisiyle boğuşuyormuş gibi bir hâli vardı. Prens, sessizce bekliyordu. Ganya, tekrar inceleyen, dikkatli bakışlarla onu süzdü.</span></p>

  <p class="normal normal-override-1" xml:lang="tr"><span class="no-style-override">Tekrar:</span></p>

  <p class="normal normal-override-1" xml:lang="tr"><span class="no-style-override">- Prens, diye söze başladı, orada bana… Benim hiçbir suçum olmayan tuhaf… Gülünç bir mesele yüzünden… Yani, kısacası bunlar gereksiz şeyler, galiba biraz kızıyorlar, onun için bir zaman oraya çağırılmadan gitmek istemiyorum. Şimdiyse Aglaya Ivanovna ile mutlaka konuşmam gerekiyor. Ne olur ne olmaz diye birkaç kelime yazmıştım (Elinde küçük, katlanmış bir kağıt belirdi) ama nasıl vereceğimi bilmiyorum. Siz prens, acaba şimdi bunu Aglaya Ivanovna’ya ama yalnız kendisine, yani kimse görmemek şartıyla, anlıyorsunuz değil mi? Öyle pek önemli bir sır değil, burada bir şey de yok… Ama… Yapar mısınız?</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Bu iş hiç de hoşuma gitmedi, diye cevap verdi.</span></p>

  <p class="normal normal-override-1" xml:lang="tr"><span class="no-style-override">Ganya, yalvarmaya başladı:</span></p>

  <p class="normal normal-override-1" xml:lang="tr"><span class="no-style-override">- Ah prens, bu benim için pek önemli! Aglaya Ivanovna, belki de bir cevap verir… İnanın, ancak çaresiz kalınca, pek çaresiz kalınca size başvurdum… Kiminle gönderebilirim?.. Bu, pek önemli… Benim için çok önemli…</span></p>

  <p class="normal normal-override-1" xml:lang="tr"><span class="no-style-override">Ganya prensin bu işe “evet” dememesinden korkuyor, ürkek, yalvaran bakışlarla gözlerinin içine bakıyordu.</span></p>

  <p class="normal normal-override-1" xml:lang="tr"><span class="no-style-override">- Eh, peki, vereyim. Sevinen Ganya:</span></p>

  <p class="normal normal-override-1" xml:lang="tr"><span class="no-style-override">- Ama kimse farkına varmasın, diye yalvarıyordu. Biliyor musunuz prens, sizin namus sözünüze çok güveniyorum. Yanılmıyorum, değil mi?</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Kimseye göstermem, dedi. Pek telaşlanan Ganya: “Pusula yaptırılmış değildir, ama…” diyecek oldu.</span></p>

  <p class="normal normal-override-1" xml:lang="tr"><span class="no-style-override">Prens, doğrudan:</span></p>

  <p class="normal normal-override-1" xml:lang="tr"><span class="no-style-override">- Hiç üzülmeyin, okumam, diye cevap verdi, portreyi aldı ve çalışma odasından çıktı.</span></p>

  <p class="normal normal-override-1" xml:lang="tr"><span class="no-style-override">Ganya, yalnız kalınca, başını elleri arasına aldı.</span></p>

  <p class="normal normal-override-1" xml:lang="tr"><span class="no-style-override">- Onun tek sözü ve ben… Ve ben, vallahi, belki de her şeyi bozarım.</span></p>

  <p class="normal normal-override-1" xml:lang="tr"><span class="no-style-override">Artık bekleyiş ve heyecan içinde olduğundan tekrar masa başına oturup kâğıtlara dalamadı, çalışma odasında bir köşeden öbür köşeye gidip gelmeye başladı.</span></p>

  <p class="normal normal-override-1" xml:lang="tr"><span class="no-style-override">Prens, düşünce içinde yürüyordu. Kendisine verilen iş ve Ganya’nın Aglaya’ya gönderdiği pusula zihnini hoşa gitmeyecek bir şekilde kurcalıyordu. Ama misafir odasına iki kapı kala birden pencereye, ışığa daha yakın gelerek durdu ve Nastasya Filippovna’nın portresine bakmaya başladı.</span></p>

  <p class="normal normal-override-1" xml:lang="tr"><span class="no-style-override">Prens, bir süreden beri kendisini şaşırtan bu güzellikte bir şey bulmak istiyordu. Demin gördüğü etki kendisini sarıyor, sarıyordu. Her şeyiyle bambaşka bir güzellik taşıyan bu yüz, onu iyice avucuna almıştı. Bu yüzde sonu gelmez bir gurur, kin, nefret, aşağılama, güven ve insanı şaşırtan bir saflık ifadesi vardı. Prens, bu manzaraya bakınca acıma ve nefreti aynı anda yaşadı. Bu güzellik, solgun yüzün, çökmüş yanakların ve ateşli gözlerin cazibesini taşıyordu. Prens, bir dakika kadar baktı, sonra birden toparlandı, etrafına bakındı, acele ile portreyi dudaklarına yaklaştırdı ve öptü. Bir dakika sonra misafir odasına girdiği zaman yüzü tamamıyla sakindi.</span></p>

  <p class="normal normal-override-1" xml:lang="tr"><span class="no-style-override">Ama yemek odasına -misafir odasına bir oda kala- henüz girmişti ki, kapıdan dışarı çıkmak üzere olan Aglaya ile karşılaştı. Aglaya yalnızdı.</span></p>

  <p class="normal normal-override-1" xml:lang="tr"><span class="no-style-override">Prens, ona pusulayı uzatarak:</span></p>

  <p class="normal normal-override-1" xml:lang="tr"><span class="no-style-override">- Gavrila Ardalionoviç bunu size vermemi istedi, dedi.</span></p>

  <p class="normal normal-override-1" xml:lang="tr"><span class="no-style-override">Aglaya durdu, pusulayı aldı, tuhaf tuhaf prense baktı. Bakışında en küçük bir telaş yoktu. Yalnız şaşkınlığa benzer bir şey vardı, o da sadece prensle ilgili idi. Aglaya, sanki bu bakışıyla onun bu işte Ganya ile nasıl birlik olduğunu sormak istiyordu. Hem de sakin ve gururla soruyordu bunu. Bir an karşı karşıya durdular; sonunda Aglaya’nın yüzünde hafif alaylı bir gülümseme belirdi, kendisi de prensin yanından geçip gitti.</span></p>

  <p class="normal normal-override-1" xml:lang="tr"><span class="no-style-override">Generalin karısı, eline aldığı Nastasya Filippovna’nın portresini gösterişli bir hareketle-gözlerinden biraz uzakta tutarak bir zaman küçümsemeyle gözden geçirdi.</span></p>

  <p class="normal normal-override-1" xml:lang="tr"><span class="no-style-override">Sonunda:</span></p>

  <p class="normal normal-override-1" xml:lang="tr"><span class="no-style-override">- Evet güzel, dedi, hatta çok güzel. Onu yalnız iki defa, o da uzaktan görmüştüm. Demek ki, siz böyle bir güzelliğe değer veriyorsunuz, diyerek birden prense döndü.</span></p>

  <p class="normal normal-override-1" xml:lang="tr"><span class="no-style-override">- Evet… Böylesine… diye prens biraz güçlükle cevap verdi.</span></p>

  <p class="normal normal-override-1" xml:lang="tr"><span class="no-style-override">- Yani, mutlaka böyle mi olmalı?</span></p>

  <p class="normal normal-override-1" xml:lang="tr"><span class="no-style-override">- Mutlaka böyle olmalı.</span></p>

  <p class="normal normal-override-1" xml:lang="tr"><span class="no-style-override">- Neden böyle olmalı, sevgili prens?</span></p>

  <p class="normal normal-override-1" xml:lang="tr"><span class="no-style-override">Prens, soruya cevap verir gibi değil de, elinde olmadan kendi kendine konuşuyormuş gibi:</span></p>

  <p class="normal normal-override-1" xml:lang="tr"><span class="no-style-override">- Bu yüzde… Çekilen büyük acıların resmini gördüm… diye cevap verdi.</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- Bununla birlikte siz, belki de sayıklıyorsunuz, diyerek portreyi kibirli bir hareketle masanın üzerine attı. Aleksandra portreyi aldı, Adelaida da ona yaklaştı, ikisi birden gözden geçirmeye başladılar. Bu sırada Aglaya, yine misafir odasına döndü.</span></p>

  <p class="normal normal-override-1" xml:lang="tr"><span class="no-style-override">Adelaida, kıskanan gözlerle portreye kız kardeşinin arkasından bakıp incelerken:</span></p>

  <p class="normal normal-override-1" xml:lang="tr"><span class="no-style-override">- Ne kuvvet, diye bağırdı. Lizaveta Prokofyevna sert sert:</span></p>

  <p class="normal normal-override-1" xml:lang="tr"><span class="no-style-override">- Nerede? Hangi kuvvet, diye sordu. Adelaida, ateşlilikle:</span></p>

  <p class="normal normal-override-1" xml:lang="tr"><span class="no-style-override">- Böyle bir güzellik kuvvettir, dedi, böyle bir güzellikle allak bullak edilir, hatta tozu bile attırılır!</span></p>

  <p class="normal normal-override-1" xml:lang="tr"><span class="no-style-override">Düşünce içinde resim sehpasına gitti. Aglaya, portreye yalnız göz ucu ile gözlerini kısarak şöyle bir baktı, alt dudağını şişirdi, bir kenara çekilip ellerini kavuşturarak oturdu.</span></p>

  <p class="normal normal-override-1" xml:lang="tr"><span class="no-style-override">Generalin karısı, çıngırağı çaldı, içeri giren uşağa:</span></p>

  <p class="normal normal-override-1" xml:lang="tr"><span class="no-style-override">- Gavrila Ardalionoviç’i buraya çağırın, kendisi çalışma odasında, diye emretti.</span></p>

  <p class="normal normal-override-1" xml:lang="tr"><span class="no-style-override">Aleksandra, önemle:</span></p>

  <p class="normal normal-override-1" xml:lang="tr"><span class="no-style-override">- Maman, diye bağırdı. Generalin karısı, çabuk çabuk:</span></p>

  <p class="normal normal-override-1" xml:lang="tr"><span class="no-style-override">- Ona iki sözüm var, artık yeter, diye kesip atarak itirazı önledi.</span></p>

  <p class="normal normal-override-1" xml:lang="tr"><span class="no-style-override">Galiba kızmıştı.</span></p>

  <p class="normal normal-override-1" xml:lang="tr"><span class="no-style-override">- Bizim burada, anlıyor musunuz prens? Şimdi hep sır. Her şey sır! Böyle isteniyor, yeni bir çeşit etiketmiş, saçma. Hem bu da en çok açık kalplilik, berraklık, namusluluk isteyen bir iş… Evlenmeler başlıyor, bu evlenmeleri beğenmiyorum ben…</span></p>

  <p class="normal normal-override-1" xml:lang="tr"><span class="no-style-override">Aleksandra:</span></p>

  <p class="normal normal-override-1" xml:lang="tr"><span class="no-style-override">- Maman ne yapıyorsunuz, diyerek onu durdurmaya çalıştı.</span></p>

  <p class="normal normal-override-1" xml:lang="tr"><span class="no-style-override">- İstediğin ne, sevgili kızım? Kendin sanki beğeniyor musun? Prensin duymasına gelince, biz onunla dostuz. Hiç değilse ben dostum. Tabi ki kötü insanları, huysuzları değil, iyi insanları sever kızım. İkide bir karar değiştirenlerin ve ikiyüzlülerin onun yanında yeri olamaz. Anladınız mı, Aleksandra Ivanovna? Onlar bana tuhaf kadın diyorlar, bense ayırmasını biliyorum. Çünkü kalp başta gelir, geri kalan her şey saçma. Akıl da gerekli tabii… Belki, en önemlisi de akıldır. Öyle alaylı alaylı gülme Aglaya, ben kendimi yalanlamıyorum. Kalbi olup da aklı olmayan bir aptal kadın, tıpkı aklı olup da kalbi olmayan bir aptal kadın kadar mutsuzdur. Bunlar, eski gerçeklerdir. İşte ben, kalbi olup aklı olmayan bir aptal kadınım, sen de aklı olup kalbi olmayan bir aptalsın. İkimiz de mutsuz oluyor, ikimiz de acı duyuyoruz.</span></p>

  <p class="normal normal-override-1" xml:lang="tr"><span class="no-style-override">Galiba hepsinin içinde neşesini kaybetmeyen Adelaida dayanamadı:</span></p>

  <p class="normal normal-override-1" xml:lang="tr"><span class="no-style-override">- Sizi böyle mutsuz yapan ne, Maman, diye sordu.</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- Benim mutsuzluğumun iki düşmanı, her şeyi bildiğini sanan kızlarım oldu. Yalnız bu da yeter olduğuna göre geri kalanından uzun uzadıya söz etmeye bile gerek yok. Yeteri kadar konuşuldu. Bakalım siz ikiniz -Aglaya’yı hesaba katmıyorum- zekânız ve konuşkanlığınızla bu işin içinden nasıl sıyrılacaksınız, bakalım saygıdeğer bayınızla mutlu olacak mısınız, pek sayın Aleksandra Ivanovna?.. İçeri giren Ganya’yı görerek, hah!.. diye bağırdı, işte bir evlenme temsilcisi daha. Ganya’nın baş eğmesine karşılık, merhaba, diye cevap verdi ama oturması için yer göstermedi. Nikâhlanıyormuşsunuz, öyle mi?</span></p>

  <p class="normal normal-override-1" xml:lang="tr"><span class="no-style-override">Şaşıran Gavrila Ardalionoviç:</span></p>

  <p class="normal normal-override-1" xml:lang="tr"><span class="no-style-override">- Nikâh mı?.. Nasıl?.. Hangi nikâh, diye homurdandı.</span></p>

  <p class="normal normal-override-1" xml:lang="tr"><span class="no-style-override">Korkunç bir şeklide telaşlanmıştı.</span></p>

  <p class="normal normal-override-1" xml:lang="tr"><span class="no-style-override">- Evleniyor musunuz, diye soruyorum, yani böyle bir ifadeden daha çok hoşlanıyorsanız?</span></p>

  <p class="normal normal-override-1" xml:lang="tr"><span class="no-style-override">Gavrila Ardalionoviç:</span></p>

  <p class="normal normal-override-1" xml:lang="tr"><span class="no-style-override">- Ha… Hayır… Ben… Ben… Hayır… diye kekeledi, utancından yüzü kıpkırmızı oldu.</span></p>

  <p class="normal normal-override-1" xml:lang="tr"><span class="no-style-override">Bir kenarda oturan Aglaya’ya kaçamak bir göz attı, sonra gözlerini çevirdi. Aglaya soğuk, sessizce, dik dik ona bakıyor, gözlerini ayırmadan onun telaşını seyrediyordu.</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna, aman bilmeyen bir ısrarla:</span></p>

  <p class="normal normal-override-1" xml:lang="tr"><span class="no-style-override">- Hayır mı? Hayır dediniz, öyle mi, diye sorguya çekiyordu. Yeter, bugün, çarşamba günü sabahleyin soruma karşılık, “hayır” dediğinizi unutmayacağım. Bugün günlerden çarşamba mı?</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Galiba çarşamba, Maman, diye cevap verdi.</span></p>

  <p class="normal normal-override-1" xml:lang="tr"><span class="no-style-override">- Hiçbir zaman günleri bilmezler. Ayın kaçı?</span></p>

  <p class="normal normal-override-1" xml:lang="tr"><span class="no-style-override">Ganya:</span></p>

  <p class="normal normal-override-1" xml:lang="tr"><span class="no-style-override">- Yirmi yedisi, diye cevap verdi.</span></p>

  <p class="normal normal-override-1" xml:lang="tr"><span class="no-style-override">- Yirmi yedisi mi? Bazı hesaplara göre böyle olması iyi. Güle güle, galiba işiniz çok, ben de giyinip gitmeliyim; portrenizi alın.</span></p>

  <p class="normal normal-override-1" xml:lang="tr"><span class="no-style-override">Bahtsız Nina Aleksandrovna’ya selamımı iletin. Hoşça kalın prens, dostum! Sık sık uğra, ben de ihtiyar Belokonskaya’ya senden bahsetmek için uğrayacağım. Hem, beni dinleyin dostum, Tanrının sizi İsviçre’den Petersburg’a yalnız benim için gönderdiğine inanıyorum. Belki başka işleriniz de olur ama asıl bana gereklisiniz. Tanrı, bunun mutlaka böyle olmasını istemiştir. Hoşça kalın, sevgili dostlarım. Aleksandra, odama gel.</span></p>

  <p class="normal normal-override-1" xml:lang="tr"><span class="no-style-override">Generalin karısı çıktı. Ganya, alt üst olmuş, şaşırmış, öfkelenmişti, masadan portreyi aldı ve çarpık bir gülümseme ile prense döndü.</span></p>

  <p class="normal normal-override-1" xml:lang="tr"><span class="no-style-override">- Prens, ben şimdi eve gidiyorum. Bizde yaşamak niyetinizi değiştirmedinizse sizi eve kadar götüreyim, yoksa adresi bile bilmiyorsunuz.</span></p>

  <p class="normal normal-override-1" xml:lang="tr"><span class="no-style-override">Aglaya, birden oturduğu koltuktan kalkarak:</span></p>

  <p class="normal normal-override-1" xml:lang="tr"><span class="no-style-override">- Durun, prens, dedi, daha benim albümüme yazı yazacaksınız. Babam sizin kaligraf olduğunuzu söylemişti. Şimdi getiririm, diyerek çıktı.</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Hoşça kalın prens, ben de gidiyorum, dedi.</span></p>

  <p class="normal normal-override-1" xml:lang="tr"><span class="no-style-override">Prensin elini kuvvetle sıktı, şefkatle, içli içli gülümsedi ve çıktı, Ganya’nın yüzüne bile bakma gereğini duymadı.</span></p>

  <p class="normal normal-override-1" xml:lang="tr"><span class="no-style-override">Hepsi dışarı çıkınca Ganya, birden prense saldırarak:</span></p>

  <p class="normal normal-override-1" xml:lang="tr"><span class="no-style-override">- Siz, diye dişlerini gıcırdattı, onlara evleneceğimi siz yumurtladınız -bunları yarı fısıltıyla, acele acele ve kudurgan bir yüzle, gözleri öfkeden parlayarak söyledi. Utanmaz bir gevezesiniz, siz!</span></p>

  <p class="normal normal-override-1" xml:lang="tr"><span class="no-style-override">Prens sakin, kibar bir tavırla:</span></p>

  <p class="normal normal-override-1" xml:lang="tr"><span class="no-style-override">- İnanınız ki bayım, yanılıyorsunuz, diye cevap verdi. Evleneceğinizi bilmiyordum bile..</span></p>

  <p class="normal normal-override-1" xml:lang="tr"><span class="no-style-override">- Demin Ivan Feodoroviç, bugün her şeyin Nastasya Filippovna’nın evinde bir karara bağlanacağını söylediğini duydunuz, onlara da duyurdunuz! Yalan söylüyorsunuz! Yoksa nereden öğrenebilirler? Tanrı cezanı versin, sizden başka kim onlara söyleyebilir? Kocakarı bana çıtlatmadı mı?</span></p>

  <p class="normal normal-override-1" xml:lang="tr"><span class="no-style-override">- Mademki size çıtlattıklarını sanıyorsunuz, kimin söylediğini sizin daha iyi bilmeniz gerekir, ben buna dair bir kelime bile söylemedim.</span></p>

  <p class="normal normal-override-1" xml:lang="tr"><span class="no-style-override">Ganya, ateşli bir sabırsızlıkla onun sözünü keserek:</span></p>

  <p class="normal normal-override-1" xml:lang="tr"><span class="no-style-override">- Pusulayı verdiniz mi?.. Cevap verin… diye sordu.</span></p>

  <p class="normal normal-override-1" xml:lang="tr"><span class="no-style-override">Ama bu sırada Aglaya geri döndüğü için prens cevap veremedi.</span></p>

  <p class="normal normal-override-1" xml:lang="tr"><span class="no-style-override">Aglaya, albümünü masaya koyarak:</span></p>

  <p class="normal normal-override-1" xml:lang="tr"><span class="no-style-override">- İşte prens, dedi, bir sayfa seçin ve bana bir şey yazın, işte redis, henüz yepyeni. Çelik olmasının bir zararı yok, değil mi? Duyduğuma göre kaligraflar çelik uçlarla yazmazlarmış.</span></p>

  <p class="normal normal-override-1" xml:lang="tr"><span class="no-style-override">Aglaya, prensle konuşurken orada Ganya’nın da bulunduğunun farkında değilmiş gibi davranıyordu. Ama prens, kalem ucunu düzeltip yazacağı sayfayı ararken ve işe koyulmaya hazırlanırken, Ganya, prensin hemen sağ tarafında şöminenin önünde duran Aglaya’ya yaklaştı, titreyen, kısık bir sesle onun kulağına fısıldadı:</span></p>

  <p class="normal normal-override-1" xml:lang="tr"><span class="no-style-override">- Bir söz, yalnız bir tek söz ve ben kurtuldum demektir.</span></p>

  <p class="normal normal-override-1" xml:lang="tr"><span class="no-style-override">Prens, hızla döndü ve her ikisine baktı.</span></p>

  <p class="normal normal-override-1" xml:lang="tr"><span class="no-style-override">Ganya’nın yüzünde gerçek bir ümitsizlik vardı; bu sözleri düşünmeden, oluruna bırakarak söylediği sanılırdı. Aglaya, birkaç saniye, demin prense baktığı gibi, sakin bir şaşkınlıkla bakıyordu, söylenenleri tamamıyla anladığını belirten bu sakin şaşkınlık o dakikada Ganya için en kuvvetli nefretten daha korkunçtu.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Peki, ne yazayım, diye sordu. Aglaya, ona dönerek:</span></p>

  <p class="normal normal-override-1" xml:lang="tr"><span class="no-style-override">- İşte. Şimdi size söyleyeceğim, dedi. Hazır mısınız? Öyleyse yazın: “Pazarlıkla işim yok.”, şimdi ayını, gününü atın. Gösterin bakayım.</span></p>

  <p class="normal normal-override-1" xml:lang="tr"><span class="no-style-override">Prens, albümü gösterdi.</span></p>

  <p class="normal normal-override-1" xml:lang="tr"><span class="no-style-override">- Çok güzel! Şaşılacak kadar güzel yazdınız; çok güzel yazınız var! Teşekkür ederim. Hoşça kalın, prens… Birden, aklına bir şey gelmiş gibi, “Durun” diye ekledi. Benimle gelin, size hatıra olarak bir şey vermek istiyorum.</span></p>

  <p class="normal normal-override-1" xml:lang="tr"><span class="no-style-override">Prens, onun arkasından çıktı; ama yemek odasına girince, Aglaya durdu.</span></p>

  <p class="normal normal-override-1" xml:lang="tr"><span class="no-style-override">Ona Ganya’nın pusulasını vererek:</span></p>

  <p class="normal normal-override-1" xml:lang="tr"><span class="no-style-override">- Bunu okuyun, dedi.</span></p>

  <p class="normal normal-override-1" xml:lang="tr"><span class="no-style-override">Prens, pusulayı aldı, bir şey anlamadan Aglaya’ya baktı.</span></p>

  <p class="normal normal-override-1" xml:lang="tr"><span class="no-style-override">- Onu okumadığınızı biliyor, bu adamın sırdaşı olabileceğinize inanmıyorum. Okuyun, sizin okumanızı istiyorum.</span></p>

  <p class="normal normal-override-1" xml:lang="tr"><span class="no-style-override">Pusula, anlaşılan acele ile yazılmıştı:</span></p>

  <p class="normal normal-override-1" xml:lang="tr"><span class="no-style-override">“Bugün kaderim belli olacak, nasıl olacağını biliyorsunuz. Bugün dönüşü olmayan bir söz vermek zorundayım. İlginizi çekmeye hiç hakkım yok, hiçbir ümit beslemeye cesaret edemem. Ama bir zamanlar bir söz, bir tek söz söylemiştiniz, o söz, hayatımın karanlık gecesini aydınlattı, benim için bir deniz feneri oldu.. Şimdi yine öyle bir söz söylerseniz, beni mahvolmaktan kurtarırsınız! Bana sadece ilgini kes derseniz, hemen bugün ilgimi keserim. Bunu söylemek sizin için ne değer taşır? Bu sözle sizin ilgi ve acıma duygunuzu dileniyorum hepsi o kadar, o kadar! Başka hiçbir şey, hiçbir şey… Bir ümit beslemeyi aklımdan geçiremem, çünkü ona layık değilim. Ama sizin sözünüzden sonra yine yoksulluğuma boyun eğer, dayanılmaz durumuma sevinçle katlanırım. Mücadeleyi sevinçle karşılar, yeni kuvvetlerle yeniden dirilirim!</span></p>

  <p class="normal normal-override-1" xml:lang="tr"><span class="no-style-override">Öyleyse bana o acıma sözünü söyleyin -yalnız acıma sözü, size yemin ederim! Ne yapacağını şaşırmış, batmak üzere olan bir insanın, kendini kurtarmak için son bir gayret harcamak cesaretinde bulunarak ettiği saygısızlığa kızmayın.</span></p>

  <p class="normal normal-override-1" xml:lang="tr"><span class="no-style-override">Prens okuyup bitirince, Aglaya sert sert:</span></p>

  <p class="normal normal-override-1" xml:lang="tr"><span class="no-style-override">- Bu adam, “ilginizi kesin” sözünün beni karalamayacağına ve bana hiçbir şey yüklemeyeceğine beni inandırmak istiyor, bu bakımdan da işte bu pusula ile bana yazılı bir garanti veriyor. Bazı sözlerin altını nasıl bir saflıkla çizdiğine, gizli düşüncesinin nasıl bir kabalıkla kendi kendini açığa vurduğuna dikkat edin. Oysa benden bir söz beklemeden ilgisini kendi kendine kesmiş olsaydı ve bana hiçbir ümit bağlamadan, hatta bundan söz açmadan ilgisini kesmiş olsaydı, o zaman, belki ona olan duygularım değişir ve belki onunla dost olabilirdim. Bunun böyle olduğunu muhakkak biliyor. Ama ruhu kirli. Biliyor ve karar veremiyor; biliyor ama yine de garanti istiyor. Güvenle hareket etmek elinden gelmiyor. Yüz bin ruble karşılığında ona ümit vermemi istiyor. Pusulasında anlattığı, sanki onun hayatını aydınlatan eski bir söze gelince, apaçık yalan söylüyor. Ben yalnız bir defa ona acımıştım. Ama o serkeş ve utanmazın biri. Hemen o anda ümit besleyebileceğini düşündü; bunu daha o anda anlamıştım. O zamandan beri beni yakalamaya çalışıyor; şimdi de bunu yapıyor. Ama yeter; alın, pusulasını ona geri verin, hemen şimdi bizim evden çıkınca, tabii daha önce değil.</span></p>

  <p class="normal normal-override-1" xml:lang="tr"><span class="no-style-override">- Ona ne dememi istiyorsunuz?</span></p>

  <p class="normal normal-override-1" xml:lang="tr"><span class="no-style-override">- Hiçbir şey, tabii… Bu, en iyi cevap olur. Demek ki siz, onun evinde yaşayacaksınız?</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Demin bana Ivan Feodoroviç tavsiye etmişti.</span></p>

  <p class="normal normal-override-1" xml:lang="tr"><span class="no-style-override">- Öyleyse ondan sakının, tembih ediyorum; pusulasını geri verdiğiniz için sizi bağışlamayacaktır.</span></p>

  <p class="normal normal-override-1" xml:lang="tr"><span class="no-style-override">Aglaya, prensin elini hafifçe sıktı ve çıktı. Yüzü ciddi ve somurtkandı, vedalaşırken başını eğdiği zaman prense gülümsedi bile.</span></p>

  <p class="normal normal-override-1" xml:lang="tr"><span class="no-style-override">Prens, Ganya’ya:</span></p>

  <p class="normal normal-override-1" xml:lang="tr"><span class="no-style-override">- Şimdi bohçamı alayım, çıkarız, dedi.</span></p>

  <p class="normal normal-override-1" xml:lang="tr"><span class="no-style-override">Ganya, sabırsızlıkla ayağını yere vurdu. Yüzü öfkeden karardı. Sonunda sokağa çıktılar. Prens, elinde bohçasını tutuyordu.</span></p>

  <p class="normal normal-override-1" xml:lang="tr"><span class="no-style-override">Ganya:</span></p>

  <p class="normal normal-override-1" xml:lang="tr"><span class="no-style-override">- Cevap? Cevap, diyerek ona saldırdı. Size ne söyledi? Mektubu verdiniz mi?</span></p>

  <p class="normal normal-override-1" xml:lang="tr"><span class="no-style-override">Prens, sessizce ona kendi pusulasını uzattı. Ganya, donup kaldı.</span></p>

  <p class="normal normal-override-1" xml:lang="tr"><span class="no-style-override">- Ne! Benim pusulam, diye bağırdı. Ona vermemiş bile! Ah, bunu tahmin etmeliydim? Hay, kahrol!.. Demin niçin bir şey anlamadığını şimdi anlıyorum! Nasıl, nasıl, nasıl oldu da vermediniz, hay kahrolasıca!..</span></p>

  <p class="normal normal-override-1" xml:lang="tr"><span class="no-style-override">- Özür dilerim, aksine hemen pusulayı vermeyi başardım, siz bana verdikten hemen sonra, hem de tembih ettiğiniz gibi. Şimdi tekrar bende oluşunun sebebine gelince, Aglaya Ivanovna demin bana geri verdi de ondan.</span></p>

  <p class="normal normal-override-1" xml:lang="tr"><span class="no-style-override">- Ne zaman? Ne zaman?</span></p>

  <p class="normal normal-override-1" xml:lang="tr"><span class="no-style-override">- Albümüne yazı yazdıktan hemen sonra beni çağırdığı zaman… -Duydunuz değil mi?- Yemek odasına girdik, bana pusulayı verdi, okumamı ve size geri vermemi söyledi.</span></p>

  <p class="normal normal-override-1" xml:lang="tr"><span class="no-style-override">Ganya, hemen hemen avazı çıktığı kadar bağırdı:</span></p>

  <p class="normal normal-override-1" xml:lang="tr"><span class="no-style-override">-</span> <span class="no-style-override">Oku-ma-nı-zı mı söyledi? Okumanızı! Siz de okudunuz öyle mi?</span></p>

  <p class="normal normal-override-1" xml:lang="tr"><span class="no-style-override">Yine kaldırımın ortasında dondu kaldı ama o kadar şaşırmıştı ki ağzı bile açık kaldı.</span></p>

  <p class="normal normal-override-1" xml:lang="tr"><span class="no-style-override">- Evet okudum, biraz önce.</span></p>

  <p class="normal normal-override-1" xml:lang="tr"><span class="no-style-override">- Size okumak için kendisi mi verdi? Kendisi mi?</span></p>

  <p class="normal normal-override-1" xml:lang="tr"><span class="no-style-override">- Kendisi, hem inanın, o teklif etmeseydi, ben okumazdım.</span></p>

  <p class="normal normal-override-1" xml:lang="tr"><span class="no-style-override">Ganya, bir dakika kadar sustu, işkence dolu bir çabayla aklını toplamaya çalışıyordu ama birden bağırdı:</span></p>

  <p class="normal normal-override-1" xml:lang="tr"><span class="no-style-override">- İmkânsız! Size okutmasına imkân yok. Yalan söylüyorsunuz! Kendiliğinizden okudunuz!</span></p>

  <p class="normal normal-override-1" xml:lang="tr"><span class="no-style-override">Prens, eskisi gibi, tamamen sakin bir sesle:</span></p>

  <p class="normal normal-override-1" xml:lang="tr"><span class="no-style-override">- Doğru söylüyorum, diye cevap verdi, hem inanın, bunun sizin üzerinizde böyle hoşa gitmeyen bir etki bırakması beni çok üzüyor.</span></p>

  <p class="normal normal-override-1" xml:lang="tr"><span class="no-style-override">- Ama o sırada size hiç olmazsa bir şey söyledi değil mi? Hiç değilse bir cevap vermiştir, değil mi?</span></p>

  <p class="normal normal-override-1" xml:lang="tr"><span class="no-style-override">- Eh, tabii.</span></p>

  <p class="normal normal-override-1" xml:lang="tr"><span class="no-style-override">- Söylesenize, söylesenize, hay Tanrı kahretsin!..</span></p>

  <p class="normal normal-override-1" xml:lang="tr"><span class="no-style-override">Bunun üzerine Ganya, galoş içindeki sağ ayağını iki defa yere vurdu.</span></p>

  <p class="normal normal-override-1" xml:lang="tr"><span class="no-style-override">- Ben pusulayı okur okumaz, sizin kendisini avlamak istediğinizi, size ümit verince buna dayanarak hiçbir zarara girmeden ve yüz bin rubleye konmak amacıyla onu teşhir ederek öteki ile ilginizi kesmek niyetinde olduğunuzu söyledi. Bunu onunla pazarlığa girişmeden yapsaydınız, belki size dost olabileceğini anlattı, işte hepsi bu kadar sanırım. Ha, bir de pusulanızı aldıktan sonra cevabın ne olacağını sorduğum zaman, cevap vermemenin en doğru cevap olacağını söyledi, galiba böyle dedi. Onun kullandığı tam terimi unuttuysam özür dilerim, kendim anladığım gibi anlatıyorum.</span></p>

  <p class="normal normal-override-1" xml:lang="tr"><span class="no-style-override">Ganya, ölçüsüz bir öfkeye kapılmıştı, kudurganlığını açığa vurmaktan hiç çekinmedi:</span></p>

  <p class="normal normal-override-1" xml:lang="tr"><span class="no-style-override">- Ya! Demek böyle, diye dişlerini gıcırdattı. Demek benim pusulalarım sokağa atılıyor! Ya! Demek pazarlığa girişmiyor, öyleyse ben girişirim! O zaman görüşürüz! Bende daha çok şey var… Görüşürüz!.. Ne olacağını göstereceğim ben sana!..</span></p>

  <p class="normal normal-override-1" xml:lang="tr"><span class="no-style-override">Eğilip doğruluyor, sararıyor, ağzı köpürüyordu, yumruklarını sallıyordu. Böylece birkaç adım yürüdüler. Prensle senli benliydi, sanki kendi odasındaydı, çünkü onu adam yerine koyduğu yoktu. Ama birden aklına bir şey geldi ve toparlandı.</span></p>

  <p class="normal normal-override-1" xml:lang="tr"><span class="no-style-override">Prense:</span></p>

  <p class="normal normal-override-1" xml:lang="tr"><span class="no-style-override">- Peki ama nasıl oldu da siz -“bir budala” diye içinden ekledi- ilk tanışmanızdan iki saat sonra böyle bir güven kazandınız? Bu nasıl olur?</span></p>

  <p class="normal normal-override-1" xml:lang="tr"><span class="no-style-override">Ganya’nın dayanılmaz acılarına, çektiği işkencelere bir de kıskançlık duygusu eklenmişti. Bu kıskançlık ateşi bütün vücudunu sarmış, kalbini kavuruyordu.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Artık bunu size açıklayamam, diye cevap verdi.</span></p>

  <p class="normal normal-override-1" xml:lang="tr"><span class="no-style-override">Ganya, ona öfke ile baktı.</span></p>

  <p class="normal normal-override-1" xml:lang="tr"><span class="no-style-override">- Sizi yemek odasına çağırarak güven belgesini mi verdi? Size bir şey hediye etmek istiyordu, değil mi?</span></p>

  <p class="normal normal-override-1" xml:lang="tr"><span class="no-style-override">- Ben de bunu başka türlü anlamıyorum.</span></p>

  <p class="normal normal-override-1" xml:lang="tr"><span class="no-style-override">- Peki ama niçin? Hay, Tanrı kahretsin? Orada böyle ne yaptınız? Ne yaptınız da hoşlarına gittiniz? Bana bakın, diyerek büsbütün telaşlandı -o dakikada bütün benliği karmakarışık bir hâldeydi, karmakarışık bir şekilde kaynıyordu, öyle ki, düşüncelerini bile bir araya getiremiyordu- dinleyin, ta başından sonuna kadar orada neler konuştuğunuzu, hiç olmazsa sırasıyla, bütün söylediklerinizi hatırlayamaz mısınız? Orada bir şey gözünüze çarpmadı mı, hatırlayamaz mısınız?</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Tabi ki hatırlıyorum, hem de şu anki gibi, diye cevap verdi. En başta, içeri girip tanışınca İsviçre’den konuşmaya başladık.</span></p>

  <p class="normal normal-override-1" xml:lang="tr"><span class="no-style-override">- E, İsviçre cehennemin dibine batsın!</span></p>

  <p class="normal normal-override-1" xml:lang="tr"><span class="no-style-override">- Sonra ölüm cezasından…</span></p>

  <p class="normal normal-override-1" xml:lang="tr"><span class="no-style-override">- Ölüm cezasından mı?</span></p>

  <p class="normal normal-override-1" xml:lang="tr"><span class="no-style-override">- Evet; bir vesile ile… Onlara üç yıl nasıl hayat sürdüğümü, yoksul bir köylü kızının başından geçen yürek yakıcı öyküsünü anlattım.</span></p>

  <p class="normal normal-override-1" xml:lang="tr"><span class="no-style-override">- Eh, canı cehenneme köylü kızın! Sonra, diye Ganya sabırsızlık içinde kıvranmaya başladı.</span></p>

  <p class="normal normal-override-1" xml:lang="tr"><span class="no-style-override">- Sonra Şnayder’in, karakterim hakkındaki düşüncesi ve beni zorlayarak…</span></p>

  <p class="normal normal-override-1" xml:lang="tr"><span class="no-style-override">- Şnayder’in cam cehenneme, düşüncesi de vız gelir! Sonra!</span></p>

  <p class="normal normal-override-1" xml:lang="tr"><span class="no-style-override">- Sonra, bir vesileyle yüzlerden, yani yüzlerin ifadesinden konuşmaya başladım ve Aglaya Ivanovna’nın hemen hemen Nastasya Filippovna kadar güzel olduğunu söyledim. İşte o sırada da portre meselesini ağzımdan kaçırdım…</span></p>

  <p class="normal normal-override-1" xml:lang="tr"><span class="no-style-override">- Ama demin çalışma odasında duyduklarınızı onlara anlatmadınız, değil mi? Anlatmadınız?</span></p>

  <p class="normal normal-override-1" xml:lang="tr"><span class="no-style-override">- Tekrar ediyorum ki, hayır.</span></p>

  <p class="normal normal-override-1" xml:lang="tr"><span class="no-style-override">- Peki nereden, Tanrı kahretsin… A! Aglaya, pusulayı kocakarıya göstermiş olmasın?</span></p>

  <p class="normal normal-override-1" xml:lang="tr"><span class="no-style-override">- Bana inanın ki, Tanrı şahidim olsun böyle bir şey olmadı. Hep yanlarındaydım. Böyle bir zaman bile olmadı, Ganya.</span></p>

  <p class="normal normal-override-1" xml:lang="tr"><span class="no-style-override">- İyi ama belki gözünüzden kaçan bir şey olmuştur… Ah kahrolasıca budala, diye kendini kaybetmiş gibi bağırdı, bir şey anlatmasını bile beceremiyor!</span></p>

  <p class="normal normal-override-1" xml:lang="tr"><span class="no-style-override">Ganya, bir defa sövmeye başlayıp karşısındakinden karşılık görmeyince, çoğu insanlarda olduğu gibi, yavaş yavaş ipin ucunu kaçırırdı. Biraz daha geçse, belki tükürmeye bile başlayacaktı. Ama işte bu kudurganlığı yüzünden etrafını göremez olmuştu, yoksa kendini böyle küçümsediği bu “budala”nın bazen her şeyi pek çabuk ve ince ayrıntısına kadar anladığını ve karşısındakini doyurabilecek ve inandırabilecek kadar iyi bir şekilde anlatabildiğine dikkat ederdi. Ama ansızın beklenmedik bir şey oldu.</span></p>

  <p class="normal normal-override-1" xml:lang="tr"><span class="no-style-override">Prens, birden:</span></p>

  <p class="normal normal-override-1" xml:lang="tr"><span class="no-style-override">- Şunu işaret etmek zorundayım, Gavrila Ardalionoviç, bundan önce gerçekten de o kadar hastaydım ki, hemen hemen bir budalaya dönmüştüm; ama şimdi çoktan iyileştim, bunun için yüzüme karşı budala denmesi biraz hoşuma gitmiyor. Gerçi başarısızlıklarınızı göz önünde tutarak sizi bağışlamak mümkünse de, öfkenizden beni birkaç defa azarladınız. Daha ilk adımda böyle yapmanızı hiç istemiyorum; şimdi dört yol ağzında olduğumuza göre ayrılsak daha iyi olmaz mı? Siz sağ tarafa evinize, ben de sola giderim. Yirmi beş rublem var, herhâlde kendime bir otel bulurum.</span></p>

  <p class="normal normal-override-1" xml:lang="tr"><span class="no-style-override">Ganya, böyle ansızın yakalandığı için korkunç derecede şaşırdı, hatta utancından kızardı. Sövme hâlini bırakıp son derece nazik bir tavır takınarak ateşli ateşli:</span></p>

  <p class="normal normal-override-1" xml:lang="tr"><span class="no-style-override">- Çok affedersiniz, bağışlayınız prens hazretleri. Tanrı aşkına beni hoş görün. Başım çok büyük dertte olduğu için böyle davrandım size. Eğer gerçeklerin hepsini bilseydiniz, bana hak verirdiniz. Yaptıklarımın bağışlanacak şeyler olmadığını da iyi biliyorum. Ama lütfen gitmeyin. Yoksa çok üzeceksiniz beni.</span></p>

  <p class="normal normal-override-1" xml:lang="tr"><span class="no-style-override">Prens, çabuk çabuk cevap verdi:</span></p>

  <p class="normal normal-override-1" xml:lang="tr"><span class="no-style-override">- Ah, ben böyle büyük özür dilemeler istemiyordum. Büyük bir üzüntü içinde olduğunuz için sövüp saydığınızın farkındayım. E, haydi, size gidelim, ben seve seve…</span></p>

  <p class="normal normal-override-1" xml:lang="tr"><span class="no-style-override">Ganya, yolda prense öfkeyle bakarak:</span></p>

  <p class="normal normal-override-1" xml:lang="tr"><span class="no-style-override">- Hayır, onu şimdi böyle bırakmak olmaz, diye düşünüyordu. Bu madrabaz, içimdekileri öğrendi; ondan sonra da birden maskesini indirdi… Bu, kim bilir ne anlam taşıyor? Eh, görüşürüz. Her şey anlaşılacak, her şey, her şey. Hemen bugün!”</span></p>

  <p class="normal normal-override-1" xml:lang="tr"><span class="no-style-override">Artık evin önündeydiler.</span></p>

</body>

</html>