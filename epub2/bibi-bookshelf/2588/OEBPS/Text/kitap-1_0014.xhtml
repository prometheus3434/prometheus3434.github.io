<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1" id="u1be8ae68-b8e6-4642-8d8c-c5bc5f4229f6" xml:lang="tr">XIV</h2>

  <p class="normal normal-override-1" xml:lang="tr"><span class="no-style-override">Ferdişçenko hikâyesini anlatmaya başlarken:</span></p>

  <p class="normal normal-override-1" xml:lang="tr"><span class="no-style-override">- İnce zekâm yok Nastasya Filippovna, onun için gereksiz gevezelik ediyorum, diye bağırdı. Afanasiy Ivanoviç yahut Ivan Petroviç ;gibi hep susup dururdum. Prens, izninizle size bir şey sorayım, ne dersiniz? Dünyada hırsızdan çok hırsız olmayan hırsız vardır, hayatında bir defa olsun bir şey çalmamış hiçbir namuslu insan yoktur, diyorum. Bu “benim düşüncem ama bundan herkesin baştanbaşa hırsız olduğu sonucunu çıkarmıyorsam da, Tanrı şahit olsun, bazen böyle bir sonuca varmayı da çok isterdim. Siz ne dersiniz?</span></p>

  <p class="normal normal-override-1" xml:lang="tr"><span class="no-style-override">Darya Alekseyevna:</span></p>

  <p class="normal normal-override-1" xml:lang="tr"><span class="no-style-override">- Eh, ne ahmakça anlatıyorsunuz, dedi. Hem ne saçma şey, herkesin bir şey çalmasına imkân yok; ben hiçbir zaman hiçbir şey çalmadım.</span></p>

  <p class="normal normal-override-1" xml:lang="tr"><span class="no-style-override">- Siz hiçbir zaman, hiçbir şey çalmadınız, Darya Alekseyevna; ama bakalım birden bire kıpkırmızı kesilen prens buna ne diyecek?</span></p>

  <p class="normal normal-override-1" xml:lang="tr"><span class="no-style-override">Gerçekten de kim bilir neden kızaran prens:</span></p>

  <p class="normal normal-override-1" xml:lang="tr"><span class="no-style-override">- Sanırım doğru söylüyorsunuz ama pek büyütüyorsunuz, dedi.</span></p>

  <p class="normal normal-override-1" xml:lang="tr"><span class="no-style-override">- Ya siz prens, bir şey çalmadınız mı? General:</span></p>

  <p class="normal normal-override-1" xml:lang="tr"><span class="no-style-override">- Aman bu ne gülünç! Kendinize gelin Bay Ferdişçenko, diye lâfa karıştı.</span></p>

  <p class="normal normal-override-1" xml:lang="tr"><span class="no-style-override">Darya Alekseyevna, örse vurur gibi:</span></p>

  <p class="normal normal-override-1" xml:lang="tr"><span class="no-style-override">- Basbayağı, iş başa düşünce anlatmaktan utanç duyuyorsunuz da onun için prensi de beraber sürüklemek istiyorsunuz, iyi ki o, sorumsuz, dedi.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna, sert ve öfkeli bir sesle:</span></p>

  <p class="normal normal-override-1" xml:lang="tr"><span class="no-style-override">- Ferdişçenko ya anlatın, ya anlatmayın ve yalnız kendinizi bilin. Siz sabrımızı tüketiyorsunuz, dedi.</span></p>

  <p class="normal normal-override-1" xml:lang="tr"><span class="no-style-override">- Hemen şimdi, Nastasya Filippovna; ama prens itiraf ettiğine göre, çünkü ben prensi hepsini birden itiraf etmiş sayıyorum, mesela başka birisi -isim vermeden- bir gün gerçeği söylemek isteseydi ne derdi? Bana gelince baylar, sonrasını anlatmaya bile değmez. Çok sıradan, saçma ve iğrenç. Ama temin ederim ki hırsız değilim; nasıl çaldığımı hiç bilmiyorum. Bu, üç yıl önce, Semion Ivanoviç İşçenkin’in yazlık evinde, bir pazar günü oldu. Yemekte konuklar vardı. Yemekten sonra erkekler şarap içmek için orada kaldılar. Ev sahibinin kızından Semionovna’dan piyanoda bir şey çalmasını rica etmeyi düşünmüştüm. Odadan geçiyordum, baktım Marya Ivanovna’nın çalışma masası üzerinde üç rublelik yeşil bir kâğıt duruyor; bir şey aldırmak için koymuş. Odada kimsecikler yok. Kâğıdı alıp cebime koydum, niçin bilmiyorum. Neyin etkisi ile yaptım anlamıyorum. Ancak çabucak geri döndüm ve masadakilerin yanına oturdum. Oldukça kuvvetli bir heyecan içinde oturmuş bekliyordum, durmadan gevezelik ediyor, tarihsel hikayeler anlatıyor, gülüyordum; sonra hanımların yanına oturdum. Tahminen yarım saat sonra parayı aramaya ve hizmetçilere sormaya başladılar.. Hizmetçi kız Darya’dan şüphe ettiler. Büyük merak ve ilgi gösteriyor, hatta Darya ne söyleyeceğini şaşırınca, Marya Ivanovna’nın iyi kalpliliğine başımla kefil olduğumu herkesin önünde bağıra bağıra söyleyerek onu söyletmeye çalışıyordum. Herkes bakıyordu, bense nutuk atıyordum. Oysa para cebimde yatıyor diye büyük bir zevk duyuyordum. O üç rubleyi hemen o akşam lokantada içkiye verdim.. Girdim ve bir şişe “Lafet” ısmarladım, o güne kadar mezesiz içki içtiğim olmamıştı; parayı çabucak harcamak istemiştim. Ne o zaman, ne daha sonra ayrı bir vicdan azabı çekmedim. Başka defa bunu tekrar etmezdim; ister inanın ister inanmayın, nasıl isterseniz, beni ilgilendirmez. Eh işte, hepsi bu kadar…</span></p>

  <p class="normal normal-override-1" xml:lang="tr"><span class="no-style-override">Darya Alekseyevna, tiksinti ile:</span></p>

  <p class="normal normal-override-1" xml:lang="tr"><span class="no-style-override">- Ama tabii, bu sizin en kötü hareketiniz olmasa gerek, dedi.</span></p>

  <p class="normal normal-override-1" xml:lang="tr"><span class="no-style-override">Afanasiy Ivanoviç:</span></p>

  <p class="normal normal-override-1" xml:lang="tr"><span class="no-style-override">- Bu kötü hareket değil, psikolojik bir olay, diye işaret etti.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna, sonsuz nefret ve tiksintisini gizlemeyerek:</span></p>

  <p class="normal normal-override-1" xml:lang="tr"><span class="no-style-override">- Ya hizmetçi kız diye sordu.</span></p>

  <p class="normal normal-override-1" xml:lang="tr"><span class="no-style-override">- Hizmetçiyi hemen ertesi gün kovdular, tabii. Bu ev bu hususta çok titizdir.</span></p>

  <p class="normal normal-override-1" xml:lang="tr"><span class="no-style-override">- Siz de buna izin verdiniz, öyle mi?</span></p>

  <p class="normal normal-override-1" xml:lang="tr"><span class="no-style-override">- Hoppala! Gidip kendimi ele mi vermeliydim, diye Ferdişçenko güldü. Ama hikâyesinin genellikle hepsi üzerinde bıraktığı pek hoşa gitmeyen etkiye şaşıp kalmıştı.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna:</span></p>

  <p class="normal normal-override-1" xml:lang="tr"><span class="no-style-override">- Ne kadar iğrenç, diye bağırdı.</span></p>

  <p class="normal normal-override-1" xml:lang="tr"><span class="no-style-override">- Tanrım, hem insanın en kötü hareketinin hikâyesini dinlemek istiyor, hem de gösteriş bekliyorsunuz. En kötü hareketler zaten her zaman iğrençtir, Nastasya Filippovna. Şimdi bunu Ivan Petroviç’ten işiteceğiz; kendi kupa arabası var diye dışardan parlayıp faziletli görünmek isteyen az mı şey var? Kendi arabası olan az mı insan var? Hem de ne hırsızlıklarla çalınan arabalar…</span></p>

  <p class="normal normal-override-1" xml:lang="tr"><span class="no-style-override">Sözün kısası Ferdişçenko hiç dayanamamıştı, birden hatta kendini unuturcasına. Öfkelendi, ölçüyü kaçırdı; hatta bütün yüzü çarpıldı. Tuhaf ama herhâlde hikâyesinin, büsbütün başka tesir yaratacağını ummuştu. Totski’nin söylediği gibi, Ferdişçenko “sık sık çam devirir” ve “kendine göre övünmeye başlardı”, bu onun huyuna uygundu.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna, öfkesinden titredi ve dikkatle Ferdişçenko’ya baktı; beriki hemen ürktü ve korkusundan soğuk terler döktü; fazla ileri gitmişti.</span></p>

  <p class="normal normal-override-1" xml:lang="tr"><span class="no-style-override">Afanasiy Ivanoviç kurnazca:</span></p>

  <p class="normal normal-override-1" xml:lang="tr"><span class="no-style-override">- Büsbütün bitirsek nasıl olur, diye sordu.</span></p>

  <p class="normal normal-override-1" xml:lang="tr"><span class="no-style-override">Ptitsin kesin bir sesle:</span></p>

  <p class="normal normal-override-1" xml:lang="tr"><span class="no-style-override">- Sıra bende ama beni hoş göreceğinize inanarak anlatmayacağım, dedi.</span></p>

  <p class="normal normal-override-1" xml:lang="tr"><span class="no-style-override">- İstemiyor musunuz?</span></p>

  <p class="normal normal-override-1" xml:lang="tr"><span class="no-style-override">- Yapamayacağım, Nastasya Filippovna. Hem de genellikle böyle, böyle bir pötijöyü imkânsız buluyorum.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna generale:</span></p>

  <p class="normal normal-override-1" xml:lang="tr"><span class="no-style-override">- General, galiba sıra sizde, dedi. Siz de anlatmak istemezseniz her şey bozulur, buna acırım doğrusu. Çünkü sonuç olarak ben de kendi hayatımdan bir hareketimi anlatmayı düşünüyordum ama bunu sizden ve Afanasiy Ivanoviç’ten sonra yapmak istemiştim, siz bana cesaret vermelisiniz, diye sözünü bitirdi.</span></p>

  <p class="normal normal-override-1" xml:lang="tr"><span class="no-style-override">General ateşli ateşli:</span></p>

  <p class="normal normal-override-1" xml:lang="tr"><span class="no-style-override">- Eh, mademki siz de söz veriyorsunuz, diye bağırdı. Öyleyse size bütün hayatımı anlatmaya hazırım; ama itiraf ederim, sıramı beklerken hikâyemi hazırladım bile…</span></p>

  <p class="normal normal-override-1" xml:lang="tr"><span class="no-style-override">Hâlâ biraz telaş içinde olan Ferdişçenko:</span></p>

  <p class="normal normal-override-1" xml:lang="tr"><span class="no-style-override">- Sadece ekselansın yüzüne bakarak hikâyesini nasıl edebi bir zevkle hazırlamış olduğunu anlamak mümkün, diye işaret ederken, sinsi sinsi gülümsüyordu.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna, göz ucuyla generale bakınca, içinden gülümsedi. Ama içindeki keder ve öfkenin gittikçe arttığını herkes görüyordu. Afanasiy Ivanoviç, hikâye sözünü duyunca iki kat korktu.</span></p>

  <p class="normal normal-override-1" xml:lang="tr"><span class="no-style-override">General:</span></p>

  <p class="normal normal-override-1" xml:lang="tr"><span class="no-style-override">- Baylar, herkes gibi benim de hayatımda, pek de zarif olmayan hareketlerde bulunduğum oldu, diye başladı. Ama hepsinden tuhafı, şimdi anlatacağım kısa hikâyeyi bütün hayatımın en kötü hikâyesi olarak kabul etmemdir. Oysa bu, neredeyse otuz beş yıl önce yaşandı ama hatırladıkça kalbimi tırmalayan özeleştirilerden hiçbir zaman kurtulamadım. Bununla birlikte mesele, pek saçma. O zaman henüz asteğmendim, orduda çile dolduruyordum. E, belli, asteğmen demek, delikanlı demektir ama mal mülk diye on paralık bir şeyi yoktur; o sıralarda Nikifor adında bir emir erim vardı, malıma karşı çok titizdi, biriktirir, diker-dikiştirir, temizlerdi. Hatta evin eşyasını artırabilmek için eline geçirdiğini aşırırdı; çok sadık, pek namuslu bir adamdı. Ben, tabii, sert ama haktan yanaydım. Bir zaman küçük bir şehirde kalmamız gerekti. Bana şehir dışında, seksen yahut seksene yakın bir yaşta dul bir teğmen karısının bir kocakarının evinde yer gösterdiler. Evi eski, kötü, tahtadandı, hatta yoksulluğundan hizmetçisi bile yoktu. Ama özelliği şu idi ki, bir zamanlar çok kalabalık bir ailesi ve akrabaları varmış; ama bir kısmı sağlığında ölmüş, bir kısmı başka yerlere göç etmiş, bir kısmı kocakarıyı unutmuş, kocasını ise kırk beş yıl kadar önce toprağa vermiş. Bundan henüz birkaç yıl önce kambur, hırçın yeğeni ile beraber yaşıyormuş, söylediklerine göre, yeğeni cadı gibi imiş, hatta bir defa kocakarının parmağını ısırmış ama o da ölmüş. Öyle ki, şimdi kocakarı üç yıldan beri yalnız yaşıyormuş. Onun evinde yaşamak çok can sıkıcı bir şeydi, kendisi de boş bir kadındı, ağzından laf alamazdınız. Sonunda benim horozu çaldı. Bu iş hâlâ karanlık ama ondan başkası yapamazdı. Horoz yüzünden adamakıllı kavga ettik, tam bu sırada bir durum oldu, ilk başvurum üzerine başka bir eve gönderdiler. Şehrin karşı tarafında bir yer. Burası çok kalabalık ailesi olan bir tüccarın evi idi, onun kocaman sakalı hâlâ gözlerimin önünde. Nikifor ve ben sevinç içinde taşınıyoruz, kocakarıyı öfke ile bırakıyorum. Aradan üç gün kadar geçiyor, talimden geliyorum, Nikifor tekmil veriyordu -kâsemizi boşu boşuna eski ev sahibemizde bıraktık, çorbayı koyacak kabımız yok. Tabii, şaşırdım: “Nasıl, nasıl oldu da bizim kâse ev sahibesinde kaldı?” Şaşırıp kalan Nikifor, sözlerime devamla, evden taşındığımız zaman ev sahibesi kâseyi alıkoydu, çünkü ben onun çömleğini kırmıştım, o da çömleğinin yerine bizim kâseyi alıkoydu, dedi. Bunu da ona ben teklif etmiştim. Onun bu alçakça hareketi beni çileden çıkardı; teğmen kanım kaynadı, atıma atlayıp uçtum. Kocakarıya geliyorum, tepem atmış, bakıyorum, yapayalnız taşlıkta oturmuş, güneşten kaçar gibi köşeye sinmiş, elini yanağına dayamış. Hemen bir anda içimdekileri döktüm, “İşte sen şöylesin, böylesin!” diye şöyle Rusvarî sövdüm. Ancak baktım ki tuhaf bir şey oluyor, kocakarı yüzünü bana çevirmiş, gözlerini alabildiğine açmış, hiç cevap vermiyor, öyle tuhaf, tuhaf bakıyor, sallanıyor gibi.</span></p>

  <p class="normal normal-override-1" xml:lang="tr"><span class="no-style-override">Sonunda sustum, dikkatle bakıyorum, soruyorum, cevap yok. Tereddüt içinde durdum; sinekler vızıldıyor, güneş batmak üzere, sessizlik; en sonunda, tam bir utangaçlık içinde çıkıp gidiyorum. Daha eve yaklaşmamıştım, binbaşının yanına çağırdılar, sonra bölüğe uğradım, öyle ki ancak ortalık karardığı zaman eve döndüm. İlk söz olarak Nikifor: “Biliyor musunuz komutanım, bizim ev sahibesi meğer ölmüş.” “Ne zaman?” “Bu akşam, bir buçuk saat kadar önce”. Demek ki tam sövüp saydığım sırada ruhunu teslim ediyormuş. Bilseniz, bu bana öyle dokundu ki, zorlukla kendime gelebildim. Aklımdan çıkmıyordu, hatta gece rüyama girdi. Tabii batıl inanışım yoktur ama üçüncü günü kiliseye, cenazesine gittim. Sözün kısası, zaman geçtikçe, insan daha çok düşünüyor. Yani, bazen aklına getirir, kötü olursun. Asıl mesele, bu işi artık şöyle düşündüm, biliyor musunuz? Birincisi, burada bir kadın, insani varlık, yani zamanımızda dedikleri gibi, insanlığın bir parçası, yaşamış, uzun zaman yaşamış, artık kök salmış. Bir zamanlar çocukları, kocası, ailesi, akrabası varmış, bütün bunlar etrafında kaynıyor, gülümsüyor, sonra birden hepsi duman olup bacadan uçup gidiyor, o, yüzyılın lanetini üzerinde taşıyan bir sinek gibi yapayalnız kalıyor. İşte sonunda Tanrı son günlerine erdiriyor. Sakin bir yaz akşamı, güneş batarken, benim kocakarı da uçuyor. Tabii burada ibrete değer bir düşünce yok değil; işte tam bu anda veda gözyaşı yerine, genç, coşkun bir teğmen kaybolan bir kâse için kabarıp horozlanarak kapağı açılmamış Rus küfürleriyle onu yeryüzünden uğurluyor! Şüphesiz ben suçluyum, gerçi yılların uzaklığı ve huyumun değişmesi bakımından bu hareketi başkasının yapmış olduğu bir şeymiş gibi kabul ediyorsam, da yine de acımaya devam ediyorum. Ama yine tekrar ediyorum, tuhafıma bile gidiyor, her şeye rağmen suçlu olduğumu kabul etsem bile tamamıyla suçlu değilim ki, peki, ne diye tam o sırada ölmeye kalkıştı? Şüphesiz burada bir tek açıklama var. Bu hareket kendine göre psikolojik bir şey, ama on beş yıl önce daimi hasta iki ihtiyar kadını, uygun bir şekilde baktırmak yoluyla son günlerini hafifletmek üzere kendi hesabıma düşkünler evinde tutuyorum. Vasiyetnamemle de para bırakarak bunu sonuna kadar devam ettirmeyi düşünüyorum. Eh işte, hepsi bu kadar… Yine söylüyorum, belki hayatımda birçok suç işlemişimdir ama vicdanımla söylüyorum, bu olayı hayatımın sonuna kadar en kötü bir hareketim olarak kabul edeceğim.</span></p>

  <p class="normal normal-override-1" xml:lang="tr"><span class="no-style-override">Ferdişçenko:</span></p>

  <p class="normal normal-override-1" xml:lang="tr"><span class="no-style-override">- Ve en kötü hareket yerine hayatınızın en iyi hareketini anlatarak Ferdişçenko’yu aldattınız, dedi.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna ilgisizce:</span></p>

  <p class="normal normal-override-1" xml:lang="tr"><span class="no-style-override">- Gerçekten de general, sizin iyi kalpli olabileceğiniz aklıma bile gelmezdi; hatta buna acıdım, dedi.</span></p>

  <p class="normal normal-override-1" xml:lang="tr"><span class="no-style-override">General nazik bir gülümseme ile:</span></p>

  <p class="normal normal-override-1" xml:lang="tr"><span class="no-style-override">- Acıdınız mı? Neden, diye sordu ve gizleyemediği bir memnunlukla şampanyasından bir yudum aldı.</span></p>

  <p class="normal normal-override-1" xml:lang="tr"><span class="no-style-override">Ama sıra Afanasiy Ivanoviç’e gelmişti, o da hazırlandı. Onun, Ivan Petroviç gibi vazgeçmeyeceğini herkes tahmin ediyor, bazı sebeplerle onun anlatacağı hikâyeyi ayrı bir merakla beklerken göz ucu ile Nastasya Filippovna’ya bakıyorlardı. Afanasiy Ivanoviç, görünüşüne, heybetli hâline tamamıyla uygun düşen bir eda ile sakin, nazik bir sesle “zarif hikâyelerinden” birini anlatmaya başladı -söz arasında söylemeli ki, gösterişli, oturaklı, uzun boylu, kafası biraz dazlak, saçları kır, kendisi oldukça iri yapılı bir adamdı. Yumuşak, kırmızı, biraz sarkık yanakları, takma dişleri vardı. Geniş, zarif elbise, şaşılacak bir elbise giyerdi, insan onun tombul, beyaz ellerine bakmaya doyamazdı. Sağ elinin şahadet parmağında kıymetli pırlanta bir yüzük vardı. Nastasya Filippovna, onun hikâyesi devam ettiği müddetçe, dikkatle kolundaki dantelânın kıvrımlarına baktı ve sol elinin iki parmağı ile didikledi durdu. Öyle ki, hikâyeciye bir defa olsun bakmadı.</span></p>

  <p class="normal normal-override-1" xml:lang="tr"><span class="no-style-override">Afanasiy Ivanoviç:</span></p>

  <p class="normal normal-override-1" xml:lang="tr"><span class="no-style-override">- Görevimi en çok kolaylaştıran şey, diye söze başladı. Hayatımdan mutlaka en kötü hareketimi anlatmak zorunda olmamdır. Öyleyse tereddüde yer yoktur, vicdan ve hatıra ne anlatmak gerektiğini hemen söyler. Acı ile söyleyeyim ki, hayatımın birçok, belki de hoppa ve havaice hareketleri arasında bir tanesinin etkisi pek ağır bir şekilde hatıramda yer almıştır. Yirmi yıl kadar önce, köyde Platon Ordişçev’e uğramıştım. Daha henüz asalet mareşalliğine seçilmiş, kış bayramlarını geçirmek için gelmiştim. Tam bu sırada Anfisa Alekseyevna’nın doğumu yaklaştığı için, birden iki balo verilecekti. O sıralarda Duma-Fils’in La dame aux.came.lias adlı nefis romanı moda olmuş, yüksek sosyetede büyük sükse yapmıştı, bence bu poem dünya durdukça ne ölecek, ne de eskiyecektir. Taşrada bütün hanımlar, hiç değilse okumuş olanlar, coşkun bir hayranlık içindeydiler. Hikâyenin güzelliği, roman kahramanının tarifinin farklılığı, en ince ayrıntılarına kadar işlenen çekici dünya, kitapta serpiştirilmiş, hayran edici sahneler (mesela sıra ile beyaz ve pembe kamelya buketlerinin kullanılması) sözün kısası, bütün bu hoş ayrıntılar, hepsi bir bütün olarak hemen hemen ruhları altüst etmişti. Kamelya çiçekleri moda hâline gelmişti. Herkes kamelya istiyor, herkes onları arıyordu. Balolar az da verilse, herkes balo için kamelya isteyince, bir taşra şehrinde ne kadar kamelya bulunur? O sıralarda Petya Verhovskoy, zavallı, Anfisa Alekseyevna’ya tutkundu. Aralarında ciddi bir şey, yani onun ümidi olup olmadığını ‘bilmiyorum. Zavallı Anfisa Alekseyevna’ya akşamki balo için kamelya bulacağım diye aklını oynatacaktı. Öğrenildiğine göre, vali karısının misafiri Kontes Sotskaya ile Sofya Bezpalava muhakkak beyaz buketlerle geleceklerdi. Anfisa Alekseyevna daha büyük bir etki yaratmak için kırmızılardan istiyordu. Zavallı Platon’un hemen hemen canını çıkarıyorlardı. Bilindiği gibi - koca; buketi bulmayı vaat etmiş ama ne çare? Bir gün önce her şeyde Anfisa Alekseyevna’nın rakibi, can düşmanı Katerina Aleksandrovna, kapmış. Tabii sinir buhranları, bayılmalar, Platon mahvoldu. Petya, bu nazik dakikada bir yerden buketi bulabilseydi işleri kuvvetle ilerleyebilirdi; bu gibi olaylarda kadının minnet duygusuna son yoktur. Yangından çıkmış gibi sağa sola atılıyor ama imkânsız bir şey, lâfını etmeye değmez. Birdenbire akşam saat on birde, doğum gününden ve Ordintsev’in komşusu Marya Petrovna’nın balosundan bir gün önce onunla karşılaşıyorum. Parlıyor: “Ne oldu sana?” “Buldum! Evrika!”, “Eh, birader, şaşırttın beni! Nerde? Nasıl?” “Yekçaysk’ta (orada, yirmi fersah ötede böyle küçük bir şehir var, bizim ilde de değil), orada Trepasov adında koca sakallı, zengin bir tüccar var, yaşlı karısı ile yaşıyor, çocuk yerine de yalnız kanarya besliyorlar. İkisi de çiçeklere düşkün, onda kamelya var. “İyi ama bu sağlam iş değil, ya vermezse?” “Verinceye kadar diz çöker, ayakları dibinde yuvarlanırım, almadan gitmem!” “Ne zaman gideceksin?” “Yarın, şafakla beraber, saat beşte.” “Haydi, güle güle!” Onun hesabına o kadar memnun oldum ki; Ordintsev’e dönüyorum; artık, saat ikiye yaklaşıyor, benimle hep, biliyor musunuz, gözlerimin önüne geliyor. Artık yatmaya niyet etmiştim, birden pek orijinal bir düşünce! Hemen mutfağa gidiyorum, arabacı Saveli’yi yataktan kaldırıyorum, on beş ruble vererek: “Yarım saate kadar arabayı hazırla!” diyorum. Yarım saat sonra tabii araba kapının önünde. Söylediklerine, göre Anfisa Alekseyevna’nın baş ağrısı, ateşi varmış, nöbetler içinde yanıyormuş. Arabaya binip gidiyorum. Saat beşe doğru Yekçaysk’ta, handayım. Şafak sökünceye kadar bekledim, yalnız şafak sökünceye kadar. Saat yediye doğru Trepalov’da idim. “Böyle, böyle, kamelya var mı? Muhterem babacığım, yardım eli, kurtar, ayaklarına kapanayım!” Baktım, uzun boylu, aksakallı, sert bir yaşlı. Korkunç bir yaşlı… “Yo yo, imkânsız! Kabul etmiyorum!” Hemen ayaklarına kapandım! Öylece yere uzandım! “Amma yaptınız azizim, öyle şey olur mu beyefendi? Hatta korktu”. “Burada bir insanın, hayatı bahis konusu” diye bağırıyorum.” “Öyleyse alın, güle güle…” Hemen oracıkta kırmızı kamelyaları kestim! Güzel şeyler. Kamelyalarla dolu küçük bir çiçekliği varmış Yaşlı içini çekip duruyor. Çıkarıp yüz ruble veriyorum. “Yo beyefendi, beni böyle gücendirmeyin.” “Eh, öyleyse azizim, bu yüz rubleyi buradaki hastanenin yemeklerinin iyileştirilmesi için “bağışlayın.” “İşte bu, efendim, başka mesele, hem iyi, hem soylu bir davranış; hem de Tanrı’nın hoşuna gidecek bir şey; sizin sağlığınız için veririm.” Biliyor musunuz, bu yaşlı Rus, yani köklü Rus, de la vraie souche, çok hoşuma gitti. Kazandığımız başarıdan sevinç içinde hemen dönüş yoluna koyulduk. Patya ile karşılaşmamak için arka yollardan geldik. Gelir gelmez, Anfisa Alekseyevna’nın uyanışına buketi gönderiyorum. Hayranlığı, teşekkürü, minnet gözyaşlarını gözünüzün önüne getirin! Hâlâ ölü bir hâlde bulunan Platon, göğsümde hıçkıra hıçkıra ağlıyor. Ne yazık! Bütün kocalar… Evlenmenin kanunlaşması devrinden beri böyledir! Ekleyecek başka bir şey yok ama bu olay dan sonra zavallı Petya’nın işleri çıkmaza girdi. Öğrenince, benim gırtlağımı keseceğini sanmış, hatta kendisini karşılamaya hazırlanmıştım ama inanamayacağım bir şey oldu. Bayıldı, akşamleyin sayıklama, sabaha da hummaya yakalandı, çocuk gibi ağlıyor, bütün vücudu titreme içinde. Bir ay sonra şöyle böyle iyileşirice, Kafkasya’ya tayinini istedi; başlı başına bir roman. En sonunda Kırım’da öldürüldü. Daha o zaman kardeşi Stepan Verhovskoy alaya kumanda ediyordu, yararlık gösterdi, itiraf ederim, daha sonra yıllarca vicdan azabı çektim. Niye, niçin onu böyle mahvettim? O zaman kendim âşık olsaydım neyse, değil mi?’ Basit bir kur yapma yüzünden, gereksiz bir yaramazlık. Buketi elinden almamış olsaydım, kim bilir, belki adamcağız şimdiye kadar yaşar, mutlu olur, başarılar kazanırdı. Türklerle savaşa gitmeyi aklına bile getirmezdi.</span></p>

  <p class="normal normal-override-1" xml:lang="tr"><span class="no-style-override">Afanasiy Ivanoviç, hikâyesini anlatmaya başlarken nasıl heybetli başladıysa, bitirirken de heybetli bir tavırla bitirdi. Afanasiy Ivanoviç bitirdiği zaman, Nastasya Filippovna’nın gözlerinin pek ışıldadığını, hatta dudaklarının titrediğini gördüler. Herkes merakla onlara bakıyordu.</span></p>

  <p class="normal normal-override-1" xml:lang="tr"><span class="no-style-override">Ferdişçenko, mutlaka bir şey eklemesi gerektiğini anlayarak, ağlamaklı bir sesle:</span></p>

  <p class="normal normal-override-1" xml:lang="tr"><span class="no-style-override">- Ferdişçenko’yu aldattılar, Hem de nasıl aldattılar! diye ekledi.</span></p>

  <p class="normal normal-override-1" xml:lang="tr"><span class="no-style-override">Darya Alekseyevna -Totski’nin eski, sadık dostu ve sırdaşı- hemen hemen üstün gelmiş gibi:</span></p>

  <p class="normal normal-override-1" xml:lang="tr"><span class="no-style-override">- İş bilmiyorsanız kime ne? İşte akıllı insanlardan öğrenin, diye kestirip attı.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna:</span></p>

  <p class="normal normal-override-1" xml:lang="tr"><span class="no-style-override">- Haklısınız Afanasiy Ivanoviç, pötijö can sıkıcı bir şey. İyisi mi çabucak bitirmeli, diye ilgisizce söylendi. Ben de söz verdiğimi anlatayım, ondan sonra kâğıt oynayalım.</span></p>

  <p class="normal normal-override-1" xml:lang="tr"><span class="no-style-override">General ateşli bir sesle uyguladı:</span></p>

  <p class="normal normal-override-1" xml:lang="tr"><span class="no-style-override">- Ama her şeyden önce, söz verdiğiniz tarihî hikâye gelmeli!</span></p>

  <p class="normal normal-override-1" xml:lang="tr"><span class="no-style-override">Nastasya Filippovna birden sert bir sesle:</span></p>

  <p class="normal normal-override-1" xml:lang="tr"><span class="no-style-override">- Prens, dedi. İşte burada, eski dostlarımla, general ve Afanasiy Ivanoviç, beni evlendirmek istiyorlar. Söyleyin bana, ne dersiniz: kocaya varayım mı, varmayayım mı? Söyleyeceğiniz gibi yapacağım.</span></p>

  <p class="normal normal-override-1" xml:lang="tr"><span class="no-style-override">Afanasiy Ivanoviç sarardı, general donup kaldı. Herkes gözünü dikti, başını uzattı. Ganya, olduğu yerde hareketsiz kaldı.</span></p>

  <p class="normal normal-override-1" xml:lang="tr"><span class="no-style-override">Prens, nefesi kesilerek:</span></p>

  <p class="normal normal-override-1" xml:lang="tr"><span class="no-style-override">- Ki… minle, diye sordu.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna, eskisi kadar sert bir sesle:</span></p>

  <p class="normal normal-override-1" xml:lang="tr"><span class="no-style-override">- Gavrila Ardalionoviç Ivolgin’le, diye devam etti.</span></p>

  <p class="normal normal-override-1" xml:lang="tr"><span class="no-style-override">Birkaç saniye sessizlik içinde geçti. Prens gayret ediyor ama konuşamıyordu, sanki göğsünde ağır bir yük vardı. Sonunda:</span></p>

  <p class="normal normal-override-1" xml:lang="tr"><span class="no-style-override">- Ha-ha-yır… Varmayın, diye fısıldadı ve güçlükle nefes aldı.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna, âmirane bir sesle ve muzafferiyetle:</span></p>

  <p class="normal normal-override-1" xml:lang="tr"><span class="no-style-override">- Öyle olsun! Gavrila Ardalionoviç, diye ona döndü. Prensin verdiği kararı duydunuz, değil mi? Eh, işte bu benim de cevabımdır; artık bu iş bir daha açılmamak üzere bitsin!</span></p>

  <p class="normal normal-override-1" xml:lang="tr"><span class="no-style-override">Afanasiy Ivanoviç, titreyen bir sesle:</span></p>

  <p class="normal normal-override-1" xml:lang="tr"><span class="no-style-override">- Nastasya Filippovna, diye bağırdı. General, kandırıcı ama telaşlı bir sesle:</span></p>

  <p class="normal normal-override-1" xml:lang="tr"><span class="no-style-override">- Nastasya Filippovna! dedi. Herkes kımıldadı, telaşlandı.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna, hayret etmiş gibi, konuklarının yüzüne bakarak:</span></p>

  <p class="normal normal-override-1" xml:lang="tr"><span class="no-style-override">- Ne oldunuz baylar, diye devam ediyordu. Niçin böyle telaşlandınız? Hem yüzleriniz ne hâlde!</span></p>

  <p class="normal normal-override-1" xml:lang="tr"><span class="no-style-override">Totski kekeleyerek:</span></p>

  <p class="normal normal-override-1" xml:lang="tr"><span class="no-style-override">- Ama… Nastasya Filippovna, hatırlayın diye homurdandı. Siz, söz verdiniz… Tamamen ihtiyarî ve kısmen insaflı olabilirdiniz… Ben zor durumdayım ve… Tabii şaşkınım ama… Sözün kısası, şimdi böyle bir dakikada ve yabancı insanlar önünde ve bunu böyle bir pötijö ile ciddi işi, şeref ve kalp işini… ki buna bağlı…</span></p>

  <p class="normal normal-override-1" xml:lang="tr"><span class="no-style-override">- Sizi anlamıyorum, Afanasiy Ivanoviç. Gerçekten de sözünüzü şaşırıyorsunuz. Birincisi: “Yabancı insanlar önünde” ne demek? Yoksa biz içli dışlı bir topluluk hâlinde değil miyiz? Hem neden “pötijö” oluyormuş? Ben gerçekten de tarihi hikâyemi anlatmak istedim ve anlattım. Yoksa güzel değil mi? Hem neden “ciddi değil” diyorsunuz? Neden ciddi olmasın?’ Duydunuz ya, prense: “Söylediğiniz gibi olacak” dedim, “evet” deseydi, ben de hemen razı olacaktım ama o “hayır” dedi, ben de reddettim; bu ciddi değil mi? Burada benim bütün hayatım bir kıl ucunda asılı duruyordu; daha ciddi ne olabilir?</span></p>

  <p class="normal normal-override-1" xml:lang="tr"><span class="no-style-override">General, prensin böyle güce giden otoritesine karşı artık öfkesini yenemeyerek:</span></p>

  <p class="normal normal-override-1" xml:lang="tr"><span class="no-style-override">- Ama prens, prensin burada ne işi var? Sonunda, prens kim oluyor, diye homurdandı..</span></p>

  <p class="normal normal-override-1" xml:lang="tr"><span class="no-style-override">- Prens benim için, hayatımda ilk defa inandığım, gerçekten de inandığım sadık bir insandır. Bana ilk bakışta inandı, ben de ona inanıyorum.</span></p>

  <p class="normal normal-override-1" xml:lang="tr"><span class="no-style-override">En sonunda Ganya, sararan bir yüzle, titreyen bir sesle ve çarpılmış dudakları arasından:</span></p>

  <p class="normal normal-override-1" xml:lang="tr"><span class="no-style-override">- Bana karşı kibar bir şekilde hareket ettiği için, Nastasya Filippovna’ya teşekkür etmekten başka yapacak bir şey kalmıyor, diye mırıldandı. Bunun, tabii böyle olması gerekiyordu… Ama prens… Prens bu işte…</span></p>

  <p class="normal normal-override-1" xml:lang="tr"><span class="no-style-override">Nastasya Filippovna birden:</span></p>

  <p class="normal normal-override-1" xml:lang="tr"><span class="no-style-override">- Yetmiş beş bini elde etmeye çalışıyor, öyle mi, diye onun sözünü kesti. Bunu mu söylemek istiyorsunuz? İnkâr etmeyin, söylemek istediğiniz buydu! Afanasiy Ivanoviç, eklemeyi unuttum. Bu yetmiş beş bini siz kendinize alıkoyun ve sizi bedava serbest bıraktığımı bilin. Yeter! Sizin de nefes almanız gerekli değil mi, ya! Dokuz yıl ve üç ay! Yarın yeni hayat başlıyor ama bugün benim doğum günüm, hayatımda ilk defa kendi başıma buyruğum! General, siz de incilerinizi alın, karınıza hediye edersiniz, işte o kadar; yarın bu evden de taşınıyorum. Artık akşam toplantıları da olmayacak, baylar!</span></p>

  <p class="normal normal-override-1" xml:lang="tr"><span class="no-style-override">Bunları söyledikten sonra, gitmek istiyormuş gibi, ayağa kalktı.</span></p>

  <p class="normal normal-override-1" xml:lang="tr"><span class="no-style-override">Her yandan:</span></p>

  <p class="normal normal-override-1" xml:lang="tr"><span class="no-style-override">- Nastasya Filippovna! Nastasya Filippovna, sesleri duyuldu.</span></p>

  <p class="normal normal-override-1" xml:lang="tr"><span class="no-style-override">Her şey karıştı, hepsi yerlerinden kalktı, herkes onun çevresini sardı, hepsi bu heyecanlı sayıklamaya benzeyen, manasız sözleri telaş içinde dinliyordu. Herkes bir kargaşa hissediyor, kimse ne anlam çıkaracağını bilemiyor, kimse bir şey anlayamıyordu. Bu sırada birden, demin Ganeçka’nın evinde olduğu gibi, kuvvetli bir çıngırak sesi duyuldu.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna:</span></p>

  <p class="normal normal-override-1" xml:lang="tr"><span class="no-style-override">- Evet, işte sonuç! Sonunda! On bir buçuk! diye bağırdı. Rica ederim oturun, baylar, bu, sonuç!</span></p>

  <p class="normal normal-override-1" xml:lang="tr"><span class="no-style-override">Bunu söyleyerek oturdu. Dudaklarında tuhaf bir gülümseme belirdi. Sıtmalı bir bekleyiş içinde oturuyor ve kapıya bakıyordu.</span></p>

  <p class="normal normal-override-1" xml:lang="tr"><span class="no-style-override">Ptitsin içinden:</span></p>

  <p class="normal normal-override-1" xml:lang="tr"><span class="no-style-override">- Rogojin ve yüz bin, şüphe yok, diye mırıldandı.</span></p>

</body>

</html>