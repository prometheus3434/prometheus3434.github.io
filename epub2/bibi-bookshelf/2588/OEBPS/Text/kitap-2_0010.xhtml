<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1 stil1-override" id="sigil_toc_id_10" xml:lang="tr"><span class="no-style-override-5">X</span></h2>

  <p class="normal normal-override-1" xml:lang="tr"><span class="no-style-override">Yepançinler ancak üçüncü günü tamamıyla yola geldiler. Gerçi prens, her zaman olduğu gibi, birçok şeyin suçunu üzerine almıştı ve dürüst olarak cezalandırılacağına inanıyordu ama önceleri, yine de içinden Lizaveta Prokofyevna’nın ona ciddi olarak kızmadığına emindi, kızsa kızsa kendine kızabilirdi. Böylelikle dargınlığın bu kadar uzun sürmesi onu üçüncü gün karanlık bir çıkmaza soktu. Çıkmaza girmesine başka şeyler de sebep olmuştu ama onlardan birisi başta gidiyordu. Bu üç gün içinde prensin kuruntusu gittikçe artıyordu (Prens ise bir zamandan beri iki aşırı duygu yüzünden kendini suçluyordu. Pek ‘anlamsız ve ısrarlı’ bir şekilde herkese güveniyor, aynı zamanda gittikçe artan ‘karanlık, aşağılık’ bir kuruntuya kapılıyordu). Sözün kısası, üçüncü günün sonunda, eksantrik hanımın faytonundan Yevgeniy Pavloviç ile konuşması onun aklında korkutucu ve gizemli bir duruma bürünerek dal budak saldı. İşin öteki tarafları hariç, bilmece, üzücü bir soru hâlinde prensin önünde duruyordu. Bu yeni korkunç olayda da yine o mu suçluydu, yoksa başkası mı? Ama o, bu işte daha başka kimin suçlu olduğunu açıklayamıyordu. N. F. B. harflerine gelince, ona göre bu sadece masum bir şakadan, hatta tam deyimiyle çocukça bir yaramazlıktan başka bir şey değildi, öyle ki bunun üzerinde uzun uzadıya düşünmek bile ayıp, hatta bir bakıma namussuzca bir şey olurdu.</span></p>

  <p class="normal normal-override-1" xml:lang="tr"><span class="no-style-override">Bununla beraber, başlıca sorumlusu sayıldığı, kepazeliklerle dolu çirkin ‘akşamın’ ertesi günü sabahleyin evinde Prens ŞÇ. ile Adelaida’nın ziyaretini kabul etmek şerefine ermişti, özellikle onun sağlık durumunu öğrenmek için gezintiden dönerken uğramışlardı, yalnız ikisi gelmişti. Adelaida şimdi parkta çok güzel, yaşlı bir ağaç görmüştü, eğri büğrü dallarını etrafa yaymış yeşeren yapraklar içinde kaybolmuştu. Gövdesinde bir oyuk ve yarık vardı; mutlaka onun resmini yapmayı aklına koymuştu! Ziyaretinin devam ettiği tam yarım saat yalnız bunun sözünü etti. Prens ŞÇ. her zamanki gibi, nazik ve sevimliydi, prense geçmiş günleri, ilk defa tanıştıkları şartları hatırlatıyordu, öyle ki dün akşamki olayın hemen hemen sözünü bile etmediler. Sonunda Adelaida dayanamadı ve gülümseyerek gizlice geldiklerini itiraf etti; ama bütün itiraflar da bununla bitti. Gerçi bu iyilikten, ana-babalarının, yani daha doğrusu, asıl Lizaveta Prokofyevna’nın prense karşı tam bir hoşnutsuzluk duyduğunu anlamak mümkündü. Ama bu ziyaretlerinde ne Prens ŞÇ., ne de Adelaida, ne annesinden, ne Aglaya’dan, hatta ne de Ivan Feodoroviç’ten söz etmediler. Yine gezmeye gittikleri hâlde prensi çağırmadılar. Evlerine çağırmaya gelince, bunun sözünü bile etmediler. Hatta bu konuda Adelaida ağzından karakteristik bir söz bile kaçırdı: Suluboya bir resmin üzerindeki çalışmasından söz ederken; ‘Bunu nasıl yapsak da çabuk halletsek? Durun! Size onu, şayet bize uğrarsa, ya Kolya ile gönderirim, ya da yarın yine prensle gezmeye çıktığımız zaman kendim getiririm’ diye kararını verirken, bu meseleyi hepsi adına böyle bir ustalıkla çözümlemiş olmaktan büyük bir sevinç duyuyordu.</span></p>

  <p class="normal normal-override-1" xml:lang="tr"><span class="no-style-override">En sonunda oradaki herkesle, vedalaştıktan sonra Prens ŞÇ. sanki ansızın hatırlamış gibi:</span></p>

  <p class="normal normal-override-1" xml:lang="tr"><span class="no-style-override">- Ha sahi, dedi. Sevgili dostum Lev Nikolayeviç, faytondan Yevgeniy Pavloviç’e bağıran hanımın kim olduğunu hiç olmazsa siz biliyor musunuz?</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Nastasya Filippovna idi, diye cevap verdi. Bunun o olduğunu öğrenememiş miydiniz? Ama yanındakinin kim olduğunu bilmiyorum.</span></p>

  <p class="normal normal-override-1" xml:lang="tr"><span class="no-style-override">Prens ŞÇ.:</span></p>

  <p class="normal normal-override-1" xml:lang="tr"><span class="no-style-override">- Biliyorum, duymuştum, diye atıldı. Ama bağırmasının anlamı ne idi? Bu, itiraf ederim, benim için öyle bir bilmece ki… Benim için de, başkalara için de…</span></p>

  <p class="normal normal-override-1" xml:lang="tr"><span class="no-style-override">Prens ŞÇ. belli ve büyük bir şaşkınlıkla korkuyordu. Prens basbayağı bir sesle:</span></p>

  <p class="normal normal-override-1" xml:lang="tr"><span class="no-style-override">- Bir tefecinin elinden, Nastasya Filippovna’nın ricası üzerine, Rogojin’in eline geçen Yevgeniy Pavloviç’in bonolarından söz ediyordu, diye cevap verdi. Rogojin de Yevgeniy Pavloviç’i sıkıştırmayacakmış.</span></p>

  <p class="normal normal-override-1" xml:lang="tr"><span class="no-style-override">- Duydum, duydum sevgili prens ama buna imkân yok! Burada Yevgeniy Pavloviç’in bonolarının bulunmasına imkân yok! Böyle varlıklı bir insanın… Doğru, eskiden uçarılıklarda bulunduğu oluyordu, hatta ben bile kendisini kurtarmıştım… Ama böyle varlıklı olduğu hâlde bir tefeciye bono vermesi ve onların yüzünden rahatsız olması imkânsız. Hem Nastasya Filippovna ile senli benli ve böyle dostça bir ilişkide olmasına imkân yok, işte asıl mesele burada. O, bir şey anlamadığına yemin ediyor, ben de buna tamamıyla inanıyorum. Ama mesele şu sevgili prens, size sormak istemiştim, acaba siz bir şeyler biliyor musunuz? Yani mucize yolundan sizin kulağınıza herhangi bir dedikodu gelmedi mi?</span></p>

  <p class="normal normal-override-1" xml:lang="tr"><span class="no-style-override">- Hayır, bir şey bilmiyorum, hem bana inanın ki, bununla hiçbir ilgim olmamıştır.</span></p>

  <p class="normal normal-override-1" xml:lang="tr"><span class="no-style-override">- Ah, ne biçim bir insan oldunuz, prens! Sizi bugün basbayağı tanıyamıyorum. Sizin böyle bir işle ilginiz olabileceğinizi hiç aklıma getirebilir miyim? Evet, bugün sinirleriniz bozuk, prensi kucakladı ve öptü. Yani ‘böyle’ bir işle ilgili olmanız ne demek? Burada herhangi ‘öyle’ bir iş göremiyorum. Şüphesiz ki, bu hanım, şahitlerin gözleri önünde onda bulunmayan ve bulunmasına imkân olmayan özellikleri ileri sürerek Yevgeniy Pavloviç’in herhangi bir şeyine engel olmak istiyordu, diye prens oldukça soğuk bir şekilde cevap verdi.</span></p>

  <p class="normal normal-override-1" xml:lang="tr"><span class="no-style-override">Prens Lev Nikolayeviç bozuldu ama yine de dik dik ve soru dolu gözlerle prense bakmaya devam ediyordu; ama öteki sustu.</span></p>

  <p class="normal normal-override-1" xml:lang="tr"><span class="no-style-override">Prens artık bir çeşit sabırsızlık içinde:</span></p>

  <p class="normal normal-override-1" xml:lang="tr"><span class="no-style-override">- Acaba sadece bono mu? Tıpkı dün geceki gibi bir şey olmasın, diye mırıldandı.</span></p>

  <p class="normal normal-override-1" xml:lang="tr"><span class="no-style-override">- Size söylüyorum ya, kendiniz bir kere düşünün: Yevgeniy Pavloviç ile onun, üstelik de Rogojin’in katılımı ile aralarında ortaklaşa ne olabilir? Tekrar ediyorum, çok büyük bir zenginliği var ki, bunu iyice biliyorum; ikinci bir servet de amcasından bekliyor. Basbayağı Nastasya Filippovna…</span></p>

  <p class="normal normal-override-1" xml:lang="tr"><span class="no-style-override">Prens ŞÇ. yine birden sustu, anlaşılan Nastasya Filippovna konusunu uzatmak istemiyordu.</span></p>

  <p class="normal normal-override-1" xml:lang="tr"><span class="no-style-override">Prens Lev Nikolayeviç bir dakika sustuktan sonra, birden:</span></p>

  <p class="normal normal-override-1" xml:lang="tr"><span class="no-style-override">- Her ne hâlse, demek ki Yevgeniy Pavloviç onu tanıyormuş?</span></p>

  <p class="normal normal-override-1" xml:lang="tr"><span class="no-style-override">- Herhâlde tanışmışlar demek. Uçarı adam, ne olacak? Ama olmuş olsa bile çok eskidendi, çok daha önce, yani iki üç yıl kadar önce. O zaman Totski ile de tanışıyordu. Şimdiyse aralarında buna benzer bir şey olamaz, hiçbir zaman da senli benli olmalarına imkân yok! Kendiniz de biliyorsunuz ki, o burada yoktu, hiçbir yerde de yoktu. Onun meydana çıktığını da henüz çok kimse bilmiyor. Faytonunu göreli üç günden fazla olmuyor.</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Mükemmel bir araba, dedi.</span></p>

  <p class="normal normal-override-1" xml:lang="tr"><span class="no-style-override">- Evet, araba mükemmel…</span></p>

  <p class="normal normal-override-1" xml:lang="tr"><span class="no-style-override">İkisi de, Prens Lev Nikolayeviç’e karşı pek dostça, denilebilir ki, en kardeşçe duygular içinde uzaklaştılar.</span></p>

  <p class="normal normal-override-1" xml:lang="tr"><span class="no-style-override">Oysa bu ziyaret kahramanımız için çok büyük bir anlam ve önem taşıyordu. Bununla birlikte dün akşamdan beri -belki de çok daha önce- birçok şeyden şüpheleniyor ama onların ziyaretine kadar şüphelerini tamamıyla haklı çıkarmaya cesaret edemiyordu. Şimdiyse mesele aydınlanıyordu. Prens ŞÇ. tabii, olayı yanlış yorumluyordu ama yine de gerçeğin kıyısında dolaşıyordu. Burada bir dalavere olduğunu anlamıştı ya. Prens -ama o, belki de içinden dosdoğru anlıyor, diye düşündü- yalnız düşüncesini açıklamak istemediği için bile bile yanlış yorumluyor. Şimdi ona -ayrıca Prens ŞÇ.- herhangi bir şekilde meseleyi anlamak için geldikleri açıkça anlaşılıyordu. Öyleyse, onun doğrudan bu dalaverede parmağı olduğunu sanıyorlardı. Bundan başka, bütün bunlar böyle ve gerçekten de önemli ise, demek ki Nastasya Filippovna’nın korkunç bir amacı vardı. Nasıl bir amaç? Korkunç! Hem onu nasıl durdurabilirsin? Amacından emin olduğu zaman onu durdurmaya hiç imkân yok! Prens bunu, artık tecrübesiyle biliyordu. ‘Deli kadın! Deli!’</span></p>

  <p class="normal normal-override-1" xml:lang="tr"><span class="no-style-override">Ama bu sabah, çok, pek çok çözülmemiş başka meseleler de birikmişti. Hem hepsi de aynı zamana rastlamıştı, hepsinin de hemen çözülmesi gerekiyordu, prens pek kederli idi. Onu, kucağında Lyuboçka ile gelen Vera Lebedeva biraz oyalandı, gülerek uzun uzun bir şeyler anlattı durdu. Onun arkasından, kız kardeşi de geldi, onların arkasından Lebedev’in lise öğrencisi olan oğlu içeri girdi. Babasının yorumladığına göre, Apocalypce’de sözü geçen yeryüzündeki su kaynaklarına düşmüş ‘Pelin Yıldızı’ Avrupa üzerinde dağılan demiryolu ağından başka bir şey değilmiş. Prens, Lebedev’in böyle yorumladığına inanmadı, ilk fırsatta bunu Lebedev’e sormaya karar verdiler. Prens, Vera Lebedev’den, Keller’in dün akşamdan beri onlara taşındığını, bütün belirtilere göre onlardan ayrılmayacağını, çünkü kendine bir çevre bulduğunu ve General Ivolgin ile dostça anlaştığını öğrendi. Bununla beraber Keller, sırf öğrenimini ilerletmek için onlarda kalacağını söylemiş. Aslında Lebedev’in çocukları günden güne daha çok prensin hoşuna gitmeye başlamışlardı. Kolya, bütün gün ortada yoktu. Sabah erkenden Petersburg’a gitmişti -Lebedev de işlerini yürütmek üzere şafakla beraber gitmişti… Ama prens, o gün mutlaka gelecek olan Gavrila Ardalionoviç’i sabırsızlıkla bekliyordu.</span></p>

  <p class="normal normal-override-1" xml:lang="tr"><span class="no-style-override">Gavrila Ardalionoviç, öğleden sonra saat yediye doğru, yani öğle yemeğinden hemen sonra geldi. Prens, ona ilk bakışta hiç olmazsa bu bayın yanlışsız olarak işin iç yüzünü bilmesi gerektiğini düşündü. Ama Ganya ile prensin ilişkileri bambaşka bir özellik taşıyordu. Prens, mesela Burdovski işinin takibini ona vermiş, bu konuda ayrıca ricada bulunmuştu. Ama bu güvenine ve geçmişte olanlara rağmen, ikisi arasında, âdeta buna dair bir şey konuşmamaya karar verilmiş bazı noktalar vardı. Prens, bazen Ganya’nın tam ve dostça bir içtenlik istediğini sanıyordu. Mesela şimdi içeri girer girmez aralarındaki soğukluğu gidermenin tam zamanı geldiğine karar vermiş olduğunu sandı. Oysa Gavrila Ardalionoviç acele ediyordu; onu Lebedev’in evinde kız kardeşi bekliyordu. İkisi de bir iş için bir yere gitmeye acele ediyorlardı.</span></p>

  <p class="normal normal-override-1" xml:lang="tr"><span class="no-style-override">Ama Ganya gerçekten de bir sürü sabırsız soru, irade dışı bilgiler, dostça konuşmalar bekleyerek gelmişse, doğal olarak pek yanılıyordu. Ziyaretinin devam ettiği yirmi dakika boyunca prens pek dalgındı, hemen hemen düşüncesi başka yerdeydi. Beklenilen soruların ya da daha doğrusu, Ganya’nın beklediği başlıca sorunun yeri değildi. O zaman Ganya da kendini tutamayarak konuşmaya karar verdi. Hiç susmadan, tam yirmi dakika konuştu, güldü, en sevimli bir şekilde gevezelik etti ama asıl konuya girmedi.</span></p>

  <p class="normal normal-override-1" xml:lang="tr"><span class="no-style-override">Ganya bu arada, N. Filippovna’nın sadece üç dört günden beri burada, Pavlovsk’ta bulunmakla beraber şimdiden herkesin dikkatini üzerine çektiğini söyledi. Matrosski sokağında bir yerde, küçük biçimsiz bir evde, Darya Alekseyevna’nın yanında oturuyormuş. Arabası ise Pavlovsk’ta hemen hemen birinci geliyormuş. Daha şimdiden bir sürü yaşlı ve genç müşteri etrafını sarıyormuş; arabasına bazen atlılar eşlik ediyormuş. Nastasya Filippovna yine eskisi gibi pek titiz davranıyormuş, seçerek görüşüyormuş. Ama yine de etrafını bir sürü insan sarıyormuş, gerekirse kendisini koruyacak kimseler bulunurmuş. Yazlıkta oturanlardan birisi onun yüzünden resmen nişanlı bulunduğu kızla kavga etmiş. Yaşlı bir general âdeta oğluna lanet etmiş. Araba ile gezintiye çıkarken henüz on altı yaşına basan, Darya Alekseyevna’nın uzak akrabası olan güzel bir kızı yanına alıyormuş; bu kız güzel şarkı söylüyormuş. Öyle ki, akşamları onların evi dikkati çekiyormuş. Bununla beraber Nastasya Filippovna çok namuslu yaşıyormuş, pek şık olmamakla beraber büyük bir zevkle giyiniyor, bütün hanımlar da onun zevkini, güzelliğini, faytonunu kıskanıyorlarmış.</span></p>

  <p class="normal normal-override-1" xml:lang="tr"><span class="no-style-override">Ganya:</span></p>

  <p class="normal normal-override-1" xml:lang="tr"><span class="no-style-override">- Dünkü eksantrik olay, diye ağzından baklayı çıkardı. Tabi hesaba geçmemesi gereken tasarlanmış bir davranıştı. Onu suçlamak için kendisine çamur atmak ya da iftira etmek gerekir. Bununla beraber bu da gecikmez sanırım, diye sözünü bitirdi. Prensin mutlaka dünkü olaya neden tasarlanmış dediğini, neyin gecikmeyeceğini soracağını sanıyordu.</span></p>

  <p class="normal normal-override-1" xml:lang="tr"><span class="no-style-override">Ama prens bunu sormadı.</span></p>

  <p class="normal normal-override-1" xml:lang="tr"><span class="no-style-override">Ganya, Yevgeniy Pavloviç’e dair sorulmadığı hâlde, yine kendiliğinden söz açtı, ki bu da pek garip kaçtı. Çünkü bunu hiçbir sebep yokken lafın arasına karıştırmıştı. Gavrila Ardalionoviç’in düşüncesine göre Yevgeniy Pavloviç, Nastasya Filippovna’yı tanımıyordu. Şimdi bile pek az tanıyordu, çünkü ancak dört gün kadar önce gezi yerinde birisi tarafından tanıştırılmıştı. Başkalarıyla beraber onun evine bir defa bile gitmiş olması şüpheli idi. Bono meselesi de mümkündü -Ganya, bunu hatta kesin olarak biliyordu… Yevgeniy Pavloviç’in serveti tabii büyüktü ama bazı işleri, onun düşüncesine göre, biraz karışık durumdaydı. Ganya meseleyi bu meraklı yerinde birden kesti. Nastasya Filippovna’nın dünkü davranışına dair yukarıda üstünkörü anlattıklarından başka bir şey söylemedi. Sonunda Ganya’nın arkasından Varvara Ardalionov’na geldi, bir dakika kadar kaldı ve o da (kimse sormadığı hâlde), Yevgeniy Pavloviç’in bugün, belki de yarın kocasının -Ivan Petroviç Ptitsin’in- Petersburg’ta olduğunu, hem galiba Yevgeniy Pavloviç’in işi ile uğraştığını, orada gerçekten de bir şeyler geçtiğini, söyledi. Giderken, Lizaveta Prokofyevna’nın moralinin berbat olduğunu ama her şeyden kötüsü Aglaya’nın ailesiyle, yalnız annesi ve babasıyla değil, iki kız kardeşiyle de darıldığını, bunun ise hiç de iyi bir şey olmadığını sözlerine ekledi. Bu son -prens için pek önemli- haberi söz arasında belirttikten sonra ağabeyle kız kardeşi gitti. Geneçka Pavlişçev’in oğlunun işinden hiç söz etmedi, bunu belki sahte alçakgönüllülüğünden, belki de prensin duygularına karşı insaflı davrandığı için yapmıştı ama prens yine de işi başarı ile bitirdiği için ona bir daha teşekkür etti</span></p>

  <p class="normal normal-override-1" xml:lang="tr"><span class="no-style-override">Prens, en sonunda yalnız kalabildiğine çok sevindi. Terastan indi, yoldan geçip parka girdi. Atacağı adımı etraflıca düşünmek ve kararını vermek istiyordu. Ama bu adım düşünülecek cinsten değil, düşünülmeyecek cinstendi, bu adımı atmaya dosdoğru karar vermek gerekiyordu. Birdenbire bütün bunları burada bırakıp gerisin geri, geldiği yere, daha uzaklara, ıssız bir yere, kimse ile vedalaşmadan, hemen şimdi gitmek isteğine kapıldı. Burada daha birkaç gün kalacak olursa, muhakkak bir daha geri dönmemek üzere bu çevreye karışıp gideceğini, bu çevreden yakasını kurtaramayacağını seziyordu. Ama on dakika bile düşünmemişti ki, kaçmaya imkân olmadığına bunun âdeta korkaklık sayılacağına karar verdi. Önünde öyle meseleler duruyordu ki, onları çözümlemeye yahut hiç olmazsa onları çözmek için bütün çabasını harcamaya şimdi artık hiç hakkı yoktu. Böyle düşünceler içinde eve döndü, on beş dakikadan fazla gezdiği söylenemez. Bu dakikada tamamıyla mutsuzdu.</span></p>

  <p class="normal normal-override-1" xml:lang="tr"><span class="no-style-override">Lebedev hâlâ eve dönmemişti, akşama doğru prensin evine Keller daldı, içkili değildi ama durmadan konuşuyor; itiraflarda bulunuyordu. Prense bütün hayatını anlatmaya geldiğini, sırf bunun için Pavlovsk’ta kaldığını söyledi. Onu kovmaya imkân yoktu. Kovsa da gitmeyecekti zaten. Keller, uzun uzadıya konuşmaya hazırlanmıştı, sözleri de pek birbirini tutmuyordu ama hemen ilk sözlerden sonuca geçti ve (sırf Ulu Tanrı’ya inanmadığı için) bütün ahlak düşüncelerini kaybettiğini, hatta hırsızlık bile ettiğini söyledi.</span></p>

  <p class="normal normal-override-1" xml:lang="tr"><span class="no-style-override">- Bunu aklınıza getirebilir miydiniz?</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Bana bakın Keller, sizin yerinizde olsaydım, zorda kalmadıkça bunu itiraf etmezdim, diye başlayacak oldu. Bununla beraber, siz belki de bilerek kendinize iftira ediyorsunuz.</span></p>

  <p class="normal normal-override-1" xml:lang="tr"><span class="no-style-override">- Size, yalnız size söylüyorum ve sırf olgunlaşmama yardımı olur diye böyle yapıyorum! Başka hiç kimseye söylemem; ölürüm ve kefenimin altında götürürüm sırrımı! Ama prens, zamanımızda para bulmanın ne kadar zor olduğunu bilseniz,, bir bilseniz izin verirseniz sorayım, böyle olunca parayı nerede bulmalı? Cevap şu: ‘Altın ve pırlanta getir, karşılığında para veririz’, yani bende olmayan şeyin karşılığında. Bunu düşünebiliyor musunuz? Ben de sonunda kızdım, durdum, durdum. ‘Ya zümrüt karşılığında verir misiniz? dedim. ‘Zümrüt karşılığında da veririm, dedi’ Eh, peki öyleyse…’ dedim, şapkamı giydim ve çıktım; ‘canınız cehenneme, alçaklar!’</span></p>

  <p class="normal normal-override-1" xml:lang="tr"><span class="no-style-override">- Sizde zümrüt var mıydı?</span></p>

  <p class="normal normal-override-1" xml:lang="tr"><span class="no-style-override">- Bende zümrüt ne gezer! Ah prens, henüz ne kadar saf ve masumsunuz, hatta doğrusunu söylemek gerekirse, bir çoban saflığı ile hayata bakıyorsunuz!</span></p>

  <p class="normal normal-override-1" xml:lang="tr"><span class="no-style-override">Prens, artık acıma değil ama vicdan azabı duyar gibi oldu. Hatta prensin aklından herhangi bir kimsenin iyi etkisiyle bu adamı bir baltaya sap yapmak mümkün olmaz mı, diye bir düşünce geçti. Bazı sebepler yüzünden kendi etkisinin pek işe yaramayacağını sanıyordu, kendini küçük gördüğü için değil de hayata başka gözlerle bakması yüzünden. Yavaş yavaş konuşmaya daldılar, o kadar ki, ayrılmak bile istemiyorlardı. Keller, büyük bir istekle öyle itiraflarda bulunuyordu ki, insan böyle şeyler nasıl anlatabilir, diye şaşıp kalıyordu. Her yeni hikâyeye başlarken, kesin bir sesle tövbe ettiğini ve içinin ‘kan ağladığını’ herkese söylemek istiyordu. Oysa yaptığı hareketten gurur duyuyormuş gibi, bazen o kadar gülünç anlatıyordu ki, o ve prens, artık deliler gibi kahkaha atıyorlardı.</span></p>

  <p class="normal normal-override-1" xml:lang="tr"><span class="no-style-override">Prens sonunda:</span></p>

  <p class="normal normal-override-1" xml:lang="tr"><span class="no-style-override">- Asıl mesele şu, dedi. Siz çocukça bir güvene ve umulmaz bir doğruluğa sahipsiniz. Biliyor musunuz, yalnız bununla birçok şeyi affettiriyorsunuz! Keller, duygulanarak:</span></p>

  <p class="normal normal-override-1" xml:lang="tr"><span class="no-style-override">- Soyluyum, soyluyum efendim, bir şövalye gibi soyluyum, diye tekrarlıyordu. Ama biliyor musunuz prens, bütün bunlar hayaldi ve hayal dünyasına dalınca bunları söylüyorum. Gerçektense hiçbir şey olmuyor! Neden böyle? Anlayamıyorum.</span></p>

  <p class="normal normal-override-1" xml:lang="tr"><span class="no-style-override">- Umutsuzluğa kapılmayın. Şimdi, bütün iç yüzünüzü önüme serdiniz denilebilir, hiç değilse, sanırım şimdi artık anlattıklarınıza başka bir şey eklemeye imkân yok, öyle değil mi?</span></p>

  <p class="normal normal-override-1" xml:lang="tr"><span class="no-style-override">Keller, bir çeşit acıma ile: :</span></p>

  <p class="normal normal-override-1" xml:lang="tr"><span class="no-style-override">- İmkânsız mı diye seslendi Ah prens, siz insanı hâlâ bir İsviçreli gibi anlıyorsunuz. Prens, cesaretsiz bir şaşkınlıkla:</span></p>

  <p class="normal normal-override-1" xml:lang="tr"><span class="no-style-override">- Yoksa ekleyecek başka şey var mıydı, diye sordu. Peki, öyleyse benden daha ne bekliyordunuz. Keller? Lütfen söyleyin, niçin bana içinizi dökmeye geldiniz?</span></p>

  <p class="normal normal-override-1" xml:lang="tr"><span class="no-style-override">- Sizden ne mi bekliyordum? Birincisi, yalnız saflığınıza bakmak bile insanın hoşuna gidiyor. Sizinle oturup konuşmak hoşuma gidiyor, ben hiç değilse karşımda iyiliksever bir insan bulunduğunu biliyorum, ikincisi de… İkincisi…</span></p>

  <p class="normal normal-override-1" xml:lang="tr"><span class="no-style-override">Bozuldu.</span></p>

  <p class="normal normal-override-1" xml:lang="tr"><span class="no-style-override">Prens, pek ciddi ve sadelikle, hatta biraz korkakça:</span></p>

  <p class="normal normal-override-1" xml:lang="tr"><span class="no-style-override">- Belki, borç para istemeye geldiniz, diye hatırlattı.</span></p>

  <p class="normal normal-override-1" xml:lang="tr"><span class="no-style-override">Keller, baştan ayağa kıvrandı. Çabucak, eskisi gibi şaşkın şaşkın, dosdoğru prensin gözlerinin içine baktı, sonra olanca hızıyla yumruğunu masaya vurdu.</span></p>

  <p class="normal normal-override-1" xml:lang="tr"><span class="no-style-override">- İşte bununla insanı çıkmaza sokuyorsunuz. Rica ederim prens, bir yandan altın çağda bile duyulmamış bir saflık, masumluk, öte yanda öyle derin psikolojik bir inceleme ile insanı bir ok gibi delip geçiyorsunuz. Ama izin verin prens hazretleri. Bu hususun aydınlanması gerekiyor, çünkü ben… Ben basbayağı apışıp kalıyorum! Elbette maksadım, nihayet sizden borç para istemekti ama para konusunda bana öyle bir biçimde soru sordunuz ki bunda herhangi bir çirkin taraf yokmuş, sanki bunun böyle olması gerekiyormuş gibi bir hâliniz vardı.</span></p>

  <p class="normal normal-override-1" xml:lang="tr"><span class="no-style-override">- Evet… Bunu sizden zaten bekliyordum.</span></p>

  <p class="normal normal-override-1" xml:lang="tr"><span class="no-style-override">- Bu da sizi öfkelendirmedi mi?</span></p>

  <p class="normal normal-override-1" xml:lang="tr"><span class="no-style-override">- Peki, ama… Neden?</span></p>

  <p class="normal normal-override-1" xml:lang="tr"><span class="no-style-override">- Beni dinleyin prens, dünden beri burada kalmamın birinci sebebi, Fransız Başpiskoposu Burdalu’ya olan derin saygımdı -Lebedev’in evinde saat üçe kadar kafayı çektik- ikincisi ve başlıcası da -işte doğruyu söylediğime istediğiniz gibi haç çıkarabilirim- içimdekileri size itiraf ettikten sonra bununla gelişmeme yardım etmek. Kafamda bu düşünce ile saat dörde doğru, gözyaşları dökerek uyuyakalmışım. Şimdi beni asil bir insan olarak kabul edip bana inanır mısınız? Dürüst olarak iç ve dış gözyaşlarıyla dolup taşarken -çünkü, artık, hıçkıra hıçkıra ağlıyordum, bunu hatırlıyorum!..- aklıma şeytanca bir düşünce geldi: ‘Artık pişman olduğumu söyledikten sonra ondan para isteyemez miyim?’ Böylelikle pişmanlık sözlerimi, gözyaşlarımın garnitürüyle süslemiş olurdum, maksadım bu gözyaşlarıyla yolu yumuşatmak, yani yumuşayarak avucuma elli ruble saymasını sağlamaktı. Size göre bu bir alçaklık değil midir?</span></p>

  <p class="normal normal-override-1" xml:lang="tr"><span class="no-style-override">- Ama sanırım bu gerçek değil, sadece iki düşüncenin birbirine uyması, iki düşünce birbiriyle uzlaşmıştır, böyle şeyler sık sık olur. Benim başıma hep gelir bu. Ama sanırım, iyi bir şey değildir, hem biliyor musunuz Keller, bunda da en çok kendimi suçlarım. Şimdi siz bana, sanki beni anlattınız.</span></p>

  <p class="normal normal-override-1" xml:lang="tr"><span class="no-style-override">Prens pek ciddi bir tavırla ve gerçekten de yakından ilgilenerek:</span></p>

  <p class="normal normal-override-1" xml:lang="tr"><span class="no-style-override">- Bazen bütün insanların böyle olduklarını düşündüğüm olmuştur, diye devam etti. Öyle ki, kendimi anlatmaya bile başlamıştım. Çünkü bu iki taraf düşüncelerle başa çıkmak pek güçtür; bunu kendim de hissettim. Onların nasıl, nereden geldiklerini Tanrı bilir. Ama işte siz buna alçaklık diyorsunuz ya! Şimdi ben de bu düşüncelerden yine korkmaya başlayacağım. Ne olursa olsun ben sizi yargılayacak değilim. Ama bence yine de buna doğrudan alçaklık demez de, ne dersiniz? Gözyaşlarıyla para koparmak kurnazlığına başvurmuşsunuz ama yine kendiniz pişmanlığınızın, para koparmaktan başka soylu bir gayesi de olduğuna yemin etmediniz mi? Paraya gelince, size zevk ve eğlence için gerekli, öyle değil mi? Bu ise böyle bir pişmanlıktan sonra düpedüz iradesizliktir. Ama bir dakikada zevk ve eğlenceden de vazgeçmeye imkân var mı? Bu, elbette imkânsız bir şey… Peki, ne yapmalı? Hepsinden iyisi bunu sizin vicdanınıza bırakmalı, öyle değil mi?</span></p>

  <p class="normal normal-override-1" xml:lang="tr"><span class="no-style-override">Prens, büyük bir merakla Keller’e bakıyordu.</span></p>

  <p class="normal normal-override-1" xml:lang="tr"><span class="no-style-override">İki taraflı düşünceler onu çoktan beri zihnini uğraştırıyordu.</span></p>

  <p class="normal normal-override-1" xml:lang="tr"><span class="no-style-override">Keller:</span></p>

  <p class="normal normal-override-1" xml:lang="tr"><span class="no-style-override">- Peki ama nasıl oluyor da size budala diyorlar!</span></p>

  <p class="normal normal-override-1" xml:lang="tr"><span class="no-style-override">Prens hafifçe kızardı. Keller sözlerine devam etti:</span></p>

  <p class="normal normal-override-1" xml:lang="tr"><span class="no-style-override">- Vaiz Burdalu, insana acımazdı, sizse tam tersine acıdınız ve beni insanca yargıladınız! Ben de hem kendimi cezalandırmak ve dürüstlüğümü göstermek için yüz elli ruble istemiyorum, yalnız yirmi beş ruble verin yeter! İşte bu para bana hiç olmazsa iki hafta gider, iki hafta geçmeden para istemeye gelmem. Agaşka’yı biraz şımartmak istemiştim ama o kız buna değmez. Ah, azizim Prens, Tanrı ve İsa sizden razı olsun!</span></p>

  <p class="normal normal-override-1" xml:lang="tr"><span class="no-style-override">Kapıdan henüz adımını atan Lebedev içeri girdi, Keller’in elinde yirmi beş rublelik banknotu görünce yüzünü buruşturdu. Ama eline para geçen Keller, artık dışarı çıkmaya acele ediyordu, hemen de sıvıştı. Lebedev, çıkar çıkmaz onun aleyhinde konuşmaya başladı.</span></p>

  <p class="normal normal-override-1" xml:lang="tr"><span class="no-style-override">Prens sonunda:</span></p>

  <p class="normal normal-override-1" xml:lang="tr"><span class="no-style-override">- Siz haksızsınız, o gerçekten de dürüst olarak geldi ve yardım istedi, dedi.</span></p>

  <p class="normal normal-override-1" xml:lang="tr"><span class="no-style-override">- Pişmanlık getirmiş ne çıkar! Tıpkı dün benim yaptığım gibi. İnsanları kandırarak onlardan para sızdırmak tam bir alçaklıktır, prens.</span></p>

  <p class="normal normal-override-1" xml:lang="tr"><span class="no-style-override">- Demek ki sizinki sadece laftı? Oysa ben sanmıştım ki…</span></p>

  <p class="normal normal-override-1" xml:lang="tr"><span class="no-style-override">- Eh, işte yalnız size, yalnız size gerçeği söylüyorum, çünkü siz insanın ruhunu görüyorsunuz. Hem iş, hem yalan, hem gerçek hepsi bende tamamıyla dürüstçe bir aradadır. Gerçekle iş bende gerçek bir pişmanlıktan ibarettir, ister inanın, ister inanmayın. Ne yapsam da şu adamı avlasam, nasıl etsem de pişmanlık gözyaşlarıyla kazansam! Tanrı şahittir ki böyle! Başkasına söylemezdim, çünkü alaya alır, yahut tükürür; ama siz prens, insanca yargılarsınız. Prens:</span></p>

  <p class="normal normal-override-1" xml:lang="tr"><span class="no-style-override">- Eh, işte o da şimdi bana tıpkı böyle söyledi, diye bağırdı, ikiniz de tıpkı övünüyor gibisiniz! Hatta beni şaşırtıyorsunuz, ancak o sizden daha dürüst. Siz ise bunu bir meslek hâline sokmuşsunuz. Hadi, yeter, yüzünüzü buruşturmayın Lebedev, hem elinizi kalbinizin üzerine koymayın. Bana söyleyecek bir şeyiniz yok mu? Boşuna gelmezsiniz…</span></p>

  <p class="normal normal-override-1" xml:lang="tr"><span class="no-style-override">Lebedev, ezilip büzülmeye başladı. Prens sözüne devam ederek:</span></p>

  <p class="normal normal-override-1" xml:lang="tr"><span class="no-style-override">- Size bir şey sormak için, sizi bütün gün bekledim. Hayatınızda bir defa olsun ilk ağızda doğruyu söyleyiniz. Dünkü fayton işiyle herhangi bir şekilde ilginiz var mı yok mu?</span></p>

  <p class="normal normal-override-1" xml:lang="tr"><span class="no-style-override">Lebedev yine ezilip büzüldü, kıs kıs güldü, ellerini ovuşturdu, hatta aksırmaya başladı ama henüz hâlâ bir şey söylemeye cesareti yoktu.</span></p>

  <p class="normal normal-override-1" xml:lang="tr"><span class="no-style-override">- İlginiz olduğunu görüyorum.</span></p>

  <p class="normal normal-override-1" xml:lang="tr"><span class="no-style-override">- Ama dolayısıyla, ancak ve yalnız dolayısıyla! Söylediğim bir gerçektir. Sadece bilinen kimseye, evimde böyle bir toplantı olduğunu ve bazı kimselerin hazır bulunduğunu zamanında bildirerek bu işe karıştım.</span></p>

  <p class="normal normal-override-1" xml:lang="tr"><span class="no-style-override">Prens, sabırsızlık içinde:</span></p>

  <p class="normal normal-override-1" xml:lang="tr"><span class="no-style-override">- Oraya oğlunuzu gönderdiğinizi biliyorum, kendisi demin bana söyledi ama bu ne biçim entrika! Lebedev elini silkerek:</span></p>

  <p class="normal normal-override-1" xml:lang="tr"><span class="no-style-override">- Benim entrikam değil, benim değil, diye itiraz ediyordu. Burada başkaları, başkaları daha çok, nasıl derler, entrikadan çok hayal.</span></p>

  <p class="normal normal-override-1" xml:lang="tr"><span class="no-style-override">- Mesele ne, canım, Tanrı aşkına açıklayın? Bunun doğrudan benimle ilgili olduğunu anlamıyor musunuz? Burada Yevgeniy Pavloviç’e çamur atıyorlar.</span></p>

  <p class="normal normal-override-1" xml:lang="tr"><span class="no-style-override">Lebedev yine ezilip büzülmeye başladı.</span></p>

  <p class="normal normal-override-1" xml:lang="tr"><span class="no-style-override">- Prens! Soylu prens! Gerçeği söylememe izin vermiyorsunuz ki. Size gerçeği söylemek istemiştim, hem birçok defa, siz devam etmeme izin vermediniz.</span></p>

  <p class="normal normal-override-1" xml:lang="tr"><span class="no-style-override">Prens sustu ve düşündü. Galiba büyük bir mücadeleden sonra ağır ağır:</span></p>

  <p class="normal normal-override-1" xml:lang="tr"><span class="no-style-override">- Eh, peki; doğruyu söyleyin, dedi. Lebedev hemen:</span></p>

  <p class="normal normal-override-1" xml:lang="tr"><span class="no-style-override">- Aglaya Ivanovna, diye başladı. Prens, öfkesinden, belki de utancından kıpkırmızı kesilerek avazı çıktığı kadar:</span></p>

  <p class="normal normal-override-1" xml:lang="tr"><span class="no-style-override">- Susun, susun! diye bağırdı. Bu imkânsız, bütün bunlar saçma! Bütün bunları siz yahut sizin gibi deliler uydurmuş. Bir daha da sizden böyle bir şey duymayayım!</span></p>

  <p class="normal normal-override-1" xml:lang="tr"><span class="no-style-override">Gece yarısına doğru Kolya bir sürü haberle geldi. Onun haberleri iki taraflı idi. Petersburga ve Pavlovskiye aitti. Kolya, daha sonra onlara yeniden dönmek üzere Petersburg haberlerinin başlıcalarını -daha çok Ippolit’i ve dün akşamki olayları- çabucak anlattı ve hemen Pavlovsk haberlerine geçti. Üç saat önce gitmişti. Petersburg’tan dönmüş ve prense uğramadan, doğruca Yepançinlere gitmişti. ‘Orada Tanrı bilir ne oluyor!’ Şüphesiz fayton ön plânda geliyor ama galiba orada başka bir şeyler de olmuş, onunla prensin bilmediği bir şeyler. ‘Ben, tabii casusluk etmedim, kimseye de bir şey sormak istemedim; ama beni iyi karşıladılar. O kadar iyi ki, hiç beklemiyordum; ama sizin lafınızı bile etmediler, prens!’ En önemlisi ve en ilginci şu ki, Aglaya demin Ganya yüzünden evdekilere darılmış. Meselenin nasıl olduğu bilinmiyor ama Ganya yüzünden olduğu anlaşılıyor -buna ne dersiniz?.. Hatta dehşetli kavga ediyorlar, demek ki önemli bir şey olmuş. General geç saatlerde geldi, somurtkandı, kendisini pek iyi karşıladıkları Yevgeniy Pavloviç ile beraber geldi. Yevgeniy Pavloviç, şaşılacak kadar neşeli ve sevimli. Haberlerin en canalıcısını Lizaveta Prokofyevna’nın, kızlarının yanında oturan Varvara Ardalionovna’yı gürültüsüzce yanına çağırarak bir daha uğramamak üzere en kibar bir şekilde evden kovması oluşturuyordu. ‘Varya’nın kendisinden duydum.’ Ama Varya, Lizavetta Prokofyevna’nm yanından çıkıp kızlarla vedalaşırken onun bir daha gelmemek üzere evden kovulduğundan ve onlarla son defa vedalaştığından haberleri bile yokmuş. Şaşıran prens:</span></p>

  <p class="normal normal-override-1" xml:lang="tr"><span class="no-style-override">- Ama Varvara Ardalionova bana saat yedide gelmişti, diye sordu.</span></p>

  <p class="normal normal-override-1" xml:lang="tr"><span class="no-style-override">- Onu sekize doğru yahut sekizde kovmuşlar. Varya’ya, çok acıyorum, Ganya’ya da… Kuşkusuz işleri hep dalavere, bunsuz yapamazlar. Onların ne tasarladıklarını hiçbir zaman anlayamadım. Ama bana inanın ki, sevgili iyi kalpli prensim benim, Ganya’nın kalbi var. Bu birçok bakımdan tabii mahvolmuş adamın birisi ama birçok bakımdan da öyle özellikleri vardır ki, onları bulabilmek için aramak gerekir, onu daha önce anlamamış olmamı hiçbir zaman affedemem… Varya olayından sonraki olayları anlatmaya devam edeyim mi bilmem. Doğru, ta baştan beri onlardan ayrı ve bağımsız bir duruma koydum kendimi ama yine de etraflıca düşünmeliyim. Prens:</span></p>

  <p class="normal normal-override-1" xml:lang="tr"><span class="no-style-override">- Boşu boşuna ağabeyinize acıyorsunuz, diye söylendi. İş bu noktaya geldiğine göre Gavrila Ardalionoviç, Lizaveta Prokofyevna’nın gözünde tehlikeli olmaya başlamış demektir, öyleyse onun bütün ümitleri gerçekleşiyor demektir.</span></p>

  <p class="normal normal-override-1" xml:lang="tr"><span class="no-style-override">Kolya, şaşkınlık içinde:</span></p>

  <p class="normal normal-override-1" xml:lang="tr"><span class="no-style-override">- Nasıl, hangi ümitler, diye bağırdı. Yoksa Aglaya şey mi sanıyorsunuz… Buna imkân yok. Prens, ses çıkarmadı, iki dakika kadar sonra Kolya:</span></p>

  <p class="normal normal-override-1" xml:lang="tr"><span class="no-style-override">- Prens, siz korkunç bir rakipsiniz, diye ekledi. Bir zamandan beri korkunç bir rakip olmaya başladığınızı görüyorum. Bir şeye inanmıyor ve hep tahminler yürütmeye başlıyorsunuz… Ne dersiniz, bu kelimeyi doğru kullandım mı?</span></p>

  <p class="normal normal-override-1" xml:lang="tr"><span class="no-style-override-6">- Sanırım doğrudur, bununla beraber kesin olarak bilmiyorum.</span></p>

  <p class="normal normal-override-1" xml:lang="tr"><span class="no-style-override">Kolya birden:</span></p>

  <p class="normal normal-override-1" xml:lang="tr"><span class="no-style-override">- Ama bu kelimeden kendim de vazgeçiyorum, yeni bir açıklama buldum, diye bağırdı. Siz rakip değilsiniz, kıskançsınız! Bilinen gururlu kız, Ganya’dan dehşetli kıskanıyorsunuz!</span></p>

  <p class="normal normal-override-1" xml:lang="tr"><span class="no-style-override">Bunu söyleyen Kolya ayağa kalktı ve hiçbir zaman gülmeyi başaramadığı bir biçimde kahkahalarla güldü. Prensin kıpkırmızı kesildiğini gören Kolya, daha çok gülmeye başladı. Prensin Aglaya’yı kıskanmasını düşünmek pek hoşuna gitmişti ama prensin içten üzüldüğünü görünce hemen gülmesini kesti. Ondan sonra daha bir yahut bir buçuk saat pek ciddi ve telaşlı konuştular.</span></p>

  <p class="normal normal-override-1" xml:lang="tr"><span class="no-style-override">Ertesi günü prens, önemli bir işi yüzünden bütün sabahını Petersburg’ta geçirdi. Öğleden sonra saat beşe doğru Pavlovsk’a dönerken demiryolu istasyonunda Ivan Feodoroviç’le karşılaştı. Öteki çabucak onun elini yakaladı, bir şeyden korkmuş gibi, etrafına bakındı ve beraber gitmek üzere prensi birinci mevki vagona sürükledi, önemli bir şey üzerinde konuşmak isteğiyle yanıp tutuşuyordu.</span></p>

  <p class="normal normal-override-1" xml:lang="tr"><span class="no-style-override">- Birincisi, aziz prens, bana kızma. Tarafımdan herhangi bir şey oldu ise de unut. İmkân olsaydı, daha dün sana uğrardım ama Lizaveta Prokofyevna’nın bu konuda ne düşündüğünü bilmiyordum… Bizim ev… Basbayağı bir cehennem, gizemli birisi oraya yerleşmiş, ben ise bir şey anlamadan dolaşıp duruyorum. Sana gelince, bana göre, birçok şey senin yüzünden olmakla beraber, sen hepimizden daha az suçlusun. Biliyor musun prens, insan sevgisiyle dolu olmak hoş bir şeydir ama pek fazla olmamak şartıyla. Kendin de belki bunu tatmışsındır. Ben, elbette ki iyiliği severim, Lizaveta Prokofyevna’yı da sayarım, ama… General daha uzun uzadıya bu tarzda konuşmaya devam etti ama sözleri şaşılacak kadar birbirini tutmuyordu. Hiç anlayamadığı bir şeyin kendisini sarstığı ve şaşırttığı görülüyordu.</span></p>

  <p class="normal normal-override-1" xml:lang="tr"><span class="no-style-override">En sonunda daha açık bir şekilde düşüncesini söyledi: Senin burada bir ilişiğinin olmadığında şüphem yok, ama bir zaman, rüzgâr değişinceye kadar, bizi ziyaret etme. Bunu senden dostça rica ediyorum. Yevgeniy Prokoviç’e gelince, diye bir ateşlilikle ekledi. Bütün bunlar iftira, iftira ve iftira! Bu bir suikast, burada dalavere, her şeyi yıkıp bizi birbirimize düşürmek isteği var. Biliyor musun prens, işte kulağına söylüyorum: Yevgeniy Pavloviç ile aramızda henüz bir söz söylenmedi, anlıyorsun değil mi? Hiçbir şeyle bağlı değiliz, ama bu söz söylenebilir, hem de belki pek yakında! Asıl hedef zarar vermek! Ama neden niçin anlamıyorum. Şaşılacak bir kadın, eksantrik bir kadın, ondan o kadar korkuyorum ki, geceleri zor uyuyorum. Hem nasıl bir araba, beyaz atlar, bu Fransızların dediği gibi şıktı. Bunu ona kim vermiş? Yemin ederim ki günaha girdim, üç gün önce Yevgeniy Pavloviç’ten şüphe etmiştim. Ama meğer bu imkânsızmış, imkânsız olduğuna göre, burada neyi bozmak istiyor? İşte, işte mesele! Yevgeniy Pavloviç’i yanında korumak mı istiyor? Ama tekrar ediyorum, hem işte sana istavroz çıkarıyorum, Yevgeniy Pavloviç onunla tanışmıyor, bono meselesi de uydurma! Hem bütün sokağa öyle bir saygısızlıkla bağırıyor! Basbayağı komplo bu! Elbette bunu nefretle reddetmek, Yevgeniy Pavloviç’e karşı da saygıyı iki kat artırmak gerekir. Lizaveta Prokofyevna’ya da bu düşüncemi söyledim. Şimdi sana en gizli düşüncemi söyleyeyim, şuna kesin olarak eminim ki o, eskiden olanlar için benden öç almak istiyor, gerçi hiçbir zaman ona karşı herhangi bir şey için suçlu duruma düşmemiştim. Yalnız hatırladıkça bile kızarıyorum. İşte, şimdi tekrar meydana çıktı, bense büsbütün kayboldu sanmıştım. Bu Rogojin nerede oturuyor, lütfen söyler misiniz? Ben O’nun, çoktan Bayan Rogojina olduğunu sanıyordum.</span></p>

  <p class="normal normal-override-1" xml:lang="tr"><span class="no-style-override">Sözün kısası, adamcağız şaşkına dönmüş bir hâldeydi. Bütün yol süresince hemen hemen bir saat yalnız o konuşmuştu, soru soruyor, kendisi onlara cevap veriyor, prensin elini sıkıyordu. Hiç değilse prensin herhangi bir şeye karışmış olduğundan şüphesi olmadığını, bunu aklına getirmediğini söyledi. Bu, prens için önemli idi. Sözlerini Yevgeniy Pavloviç’in Petersburg’ta bir kalem odası âmiri olan öz amcası ile bitirdi. ‘Gözde bir memuriyette, yetmiş yaşında, çapkın biri, midesine düşkün, yani dünyadan elini eteğini çekmemiş moruğun biri… Haa! Nastasya Filippovna’ya dair bir şeyler duymuş, hatta yanaşmak bile istemiş. Demin ona uğradım, kabul etmedi, hasta imiş ama zengin, çok zengin, itibarı büyük ve… Tanrı ona daha birçok yıllar ömür versin ama yine de hepsi Yevgeniy Pavloviç’e kalacak… Evet, evet, ama yine de korkuyorum! Neden korktuğumu bilmiyorum ama korkuyorum… Sanki havada bir şey uçuyormuş gibi, sanki yarasa uçuyor, bir felaket uçuyormuş gibi, korkuyorum, korkuyorum!</span></p>

  <p class="normal normal-override-1" xml:lang="tr"><span class="no-style-override">Sonunda yukarıda yazdığımız gibi, ancak üçüncü günü Yepançinlerle Prens Lev Nikolayeviç resmen barıştılar.</span></p>

</body>

</html>