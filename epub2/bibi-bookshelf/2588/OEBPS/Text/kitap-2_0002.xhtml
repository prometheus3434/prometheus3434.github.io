<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1 stil1-override" id="sigil_toc_id_2" xml:lang="tr"><span class="no-style-override-5">II</span></h2>

  <p class="normal normal-override-1" xml:lang="tr"><span class="no-style-override">Haziranın ilk günleriydi, Petersburg’ta havalar bir haftadan beri çok güzel gidiyordu. Yepançinlerin Pavlovsk’ta çok güzel döşenmiş bir yazlığı vardı. Lizaveta Prokofyevna birden telaşlandı ve hazırlandı. Toplanmaları iki gün bile sürmedi, göç ettiler.</span></p>

  <p class="normal normal-override-1" xml:lang="tr"><span class="no-style-override">Yepançinlerin taşınmasının ikinci ya da üçüncü günü, sabah treniyle Moskova’dan Prens Lev Nikolayeviç Mişkin de geldi. Garda onu kimse karşılamamıştı ama prens vagondan çıkarken, trenle gelenleri karşılayanlar arasında, birden birisinin tuhaf, ateşli, bilinmeyen bakışlarını üzerinde hisseder gibi oldu. Daha dikkatlice bakınca, artık bir şey göremedi. Şüphesiz bu bir hayalden başka bir şey değildi ama bıraktığı etki ağırdı. Prens zaten üzgün ve düşünceliydi, galiba bir şeye canı sıkılıyordu.</span></p>

  <p class="normal normal-override-1" xml:lang="tr"><span class="no-style-override">Araba onu Liteyni yakınlarında bir otele götürdü. Otel oldukça kötü idi. Prens kötü döşenmiş karanlık, küçük iki odaya yerleşti, yıkandı, giyindi. Hiçbir şey ısmarlamadı, dışarı çıktı, bir yere geç kalmaktan ya da birisini evde bulamamaktan korkuyormuş gibi bir hâli vardı.</span></p>

  <p class="normal normal-override-1" xml:lang="tr"><span class="no-style-override">Altı ay önce Petersburg’a geldiği zaman onu tanıyanlardan birisi görseydi, dış görünüşünde iyiye doğru büyük bir değişikliğe uğradığı sonucuna varırdı. Ama bu biraz şüpheliydi. Yalnız elbisesinde bir değişiklik vardı. Elbisesi başka idi, Moskova’da iyi bir terzi tarafından dikilmişti. Ama elbisede bir kusur vardı: iyi niyetli ama pek yetenekli olmayan terzilerin diktiği gibi pek fazla modaya uyularak, üstelik bu konu ile hiç ilgilenmeyen bir insana diktirilmişti. Öyle ki, gülmeye meraklı bir kimse prense dikkatle bakınca, gülümseyecek bir şey bulurdu. Ama insanları güldürecek az mı şey vardır?</span></p>

  <p class="normal normal-override-1" xml:lang="tr"><span class="no-style-override">Prens bir arabaya bindi ve Peski’ye yollandı. Biraz sonra Rojdestvenski sokaklarından birinde küçük tahta bir evi buldu. Bu küçük evin dış görünüşünün güzel, çok temiz ve bakımlı olduğunu hayretle gördü, evin çiçekli bir ön bahçesi vardı. Sokağa bakan pencereler açıktı, oradan devamlı bir konuşma, hemen hemen bağırma duyuluyordu. Sanki birisi yüksek sesle bir şey okuyor, nutuk atıyordu. Birkaç kişinin çınlayan kahkahaları ara sıra bu sesi kesiyordu. Prens, bahçeye girdi, birkaç merdivenle ön kapıya çıktı ve Bay Lebedev’i sordu.</span></p>

  <p class="normal normal-override-1" xml:lang="tr"><span class="no-style-override">Kapıyı açan, kolları sıvanmış aşçı kadın, parmağı ile misafir odasını işaret ederek:</span></p>

  <p class="normal normal-override-1" xml:lang="tr"><span class="no-style-override">- İşte oradalar, diye cevap verdi.</span></p>

  <p class="normal normal-override-1" xml:lang="tr"><span class="no-style-override">Burası, koyu mavi duvar kâğıtları ile kaplı temiz, özene bezene döşenmiş bir yerdi. Yuvarlak bir masası, kanepesi, cam korumalık içinde saati, duvar arasında dar bir aynası, çok eski bronz bir zincirin ucundan sarkan küçük cam parçalarından yapılmış küçük bir avizesi olan bu misafir odasının ortasında, arkası içeri giren prense dönük bir hâlde Lebedev duruyordu. Arkasında ceket yoktu, yalnız yelek vardı, göğsünü yumruklayarak bir konu üzerine acı acı nutuk atıyordu. Dinleyenler şunlardı: On beş yaşlarında oldukça neşeli ve zeki yüzlü, elinde bir kitap bulunan bir erkek çocuk, matem elbiselerine bürünmüş, kucağında bir meme çocuğu bulunan yirmi yaşlarında bir kız, yine matem elbiseleri giymiş on üç yaşında, hep gülen ve gülerken ağzını kocaman açan bir kız ve son olarak oldukça güzel, esmer, uzun saçlı, iri siyah gözlü, şakaklarında favoriye benzeyen tüyler uzayan yirmi yaşlarında, kanepeye uzanmış, oldukça tuhaf bir delikanlı vardı. Bu dinleyici, galiba nutuk çeken Lebedev’in konuşmasını sık sık kesiyor ve onunla tartışıyordu. Geri, kalanlar da galiba buna gülüyorlardı.</span></p>

  <p class="normal normal-override-1" xml:lang="tr"><span class="no-style-override">- Lukyan Timofeiç, Lukyan Timofeiç. Amma da ha! Buraya baksana?.. E… Canınız cehenneme!</span></p>

  <p class="normal normal-override-1" xml:lang="tr"><span class="no-style-override">Aşçı kadın elini salladı ve kızarak çıktı gitti, yüzü kıpkırmızıydı.</span></p>

  <p class="normal normal-override-1" xml:lang="tr"><span class="no-style-override">Lebedev başını çevirdi, prensi görünce bir zaman yıldırımla vurulmuş gibi kalakaldı, sonra yüzüne zoraki oturttuğu sahte bir gülümsemeyle ona koştu ama yarı yolda donup kaldı. Dudaklarından iniltiye benzer şekilde:</span></p>

  <p class="normal normal-override-1" xml:lang="tr"><span class="no-style-override">- Pek asa-let-li prens, diye sözleri döküldü.</span></p>

  <p class="normal normal-override-1" xml:lang="tr"><span class="no-style-override">Ama birden ne tavır takınması gerektiğini kestiremiyormuş gibi, hiçbir sebep yokken önce matem elbiseli ve kucağında çocuk bulunan kıza atıldı, öyle ki zavallı yavrucak beklenmedik bu hareket karşısında geriledi ama Lebedev hemen onu bırakıp öteki odanın eşiğinde durarak biraz önceki gülüşünün artıklarıyla gülümsemeye devam eden on üç yaşındaki kıza saldırdı. Kız bağırışa dayanamadı, hemen mutfağa sıvıştı. Lebedev, daha etkili olması için onun arkasından ayaklarını yere vurdu. Ona telaş içinde bakan prensin bakışlarıyla karşılaşınca:</span></p>

  <p class="normal normal-override-1" xml:lang="tr"><span class="no-style-override">- Saygılı olmaları için, he he he, dedi.</span></p>

  <p class="normal normal-override-1" xml:lang="tr"><span class="no-style-override">- Hiç gerek yok bunlara… diye prens başlayacak oldu.</span></p>

  <p class="normal normal-override-1" xml:lang="tr"><span class="no-style-override">- Şimdi, şimdi, şimdi…. Kasırga gibi, diyerek Lebedev odadan fırladı. Prens şaşkın şaşkın kıza, oğlana ve kanepede yatana baktı. Hepsi gülüyordu. Prens de güldü.</span></p>

  <p class="normal normal-override-1" xml:lang="tr"><span class="no-style-override">Oğlan:</span></p>

  <p class="normal normal-override-1" xml:lang="tr"><span class="no-style-override">- Frakını giymeye gitti, dedi. Prens:</span></p>

  <p class="normal normal-override-1" xml:lang="tr"><span class="no-style-override">- Bütün bunlar ne can sıkıcı şeyler, diye başladı. Bense düşünmüştüm ki… Söyleyin, o…. Kanepede yatan:</span></p>

  <p class="normal normal-override-1" xml:lang="tr"><span class="no-style-override">- Sarhoş mu, sanıyorsunuz, diye bağırdı. Asla! Üç, dört, eh diyelim ki beş kadeh kadar bir şey belki ama ne yaparsınız alışkanlık?</span></p>

  <p class="normal normal-override-1" xml:lang="tr"><span class="no-style-override">Prens, kanepeden gelen sesle konuşacak oldu ama bu defa kız konuştu ve sevimli yüzünde beliren pek açık bir içtenlikle:</span></p>

  <p class="normal normal-override-1" xml:lang="tr"><span class="no-style-override">- Sabahları hiçbir zaman çok içmez, dedi, ona iş için geldinizse, hemen şimdi söyleyin. Tam zamanıdır. Akşam döndüğü zaman sarhoş olur. Ama geceleri daha çok ağlıyor ve bize yüksek sesle İncil’den okuyor, çünkü annemiz öleli bir hafta oluyor.</span></p>

  <p class="normal normal-override-1" xml:lang="tr"><span class="no-style-override">Kanepede yatan delikanlı:</span></p>

  <p class="normal normal-override-1" xml:lang="tr"><span class="no-style-override">- Size cevap vermekte güçlük çektiği için kaçtı, diyerek güldü. İddiaya girerim ki, sizi nasıl aldatacağını şu anda düşünüyor.</span></p>

  <p class="normal normal-override-1" xml:lang="tr"><span class="no-style-override">Arkasında frak olduğu hâlde dönen Lebedev, gözlerini kırpıp gözyaşlarını silmek için cebinden mendilini çıkarmaya çalışırken:</span></p>

  <p class="normal normal-override-1" xml:lang="tr"><span class="no-style-override">- Sadece beş hafta! Ancak beş hafta, diye söze karıştı. Öksüzüz. Kız:</span></p>

  <p class="normal normal-override-1" xml:lang="tr"><span class="no-style-override">- Ne diye yırtık pırtık elbise ile çıktınız, dedi. Burada hemen kapı arkasında yepyeni ceketiniz asılı duruyor, görmediniz mi?</span></p>

  <p class="normal normal-override-1" xml:lang="tr"><span class="no-style-override">Lebedev ona:</span></p>

  <p class="normal normal-override-1" xml:lang="tr"><span class="no-style-override">- Sus, çekirge, diye bağırdı. Ah seni! diyerek ayaklarını yere vurdu.</span></p>

  <p class="normal normal-override-1" xml:lang="tr"><span class="no-style-override">Ama kız sadece güldü.</span></p>

  <p class="normal normal-override-1" xml:lang="tr"><span class="no-style-override">- Ne diye korkutuyorsunuz yani, ben Tanya değilim, kaçmam. Ama işte, Lyuboçka’yı belki uyandırırsınız, yavrucak bir başlarsa… Ne bağırıyorsunuz yani? Lebedev birden dehşetli bir korkuya kapıldı.</span></p>

  <p class="normal normal-override-1" xml:lang="tr"><span class="no-style-override">- Aman aman aman… Dilin tutulsun, dilin tutulsun… diyerek kızının kucağında uyuyan meme çocuğuna atıldı, ürkek bir tavırla onun üzerine birkaç defa haç çıkardı. Tanrı korusun, Tanrı korusun. Bu benim öz çocuğum, kızım Lyubov, diyerek prense döndü. Meşru kızım, geçenlerde doğum sırasında ölen Yelena’nın yavrusudur. İşte bu yumurcak da kızım Vara, yas tutuyor… Buysa, bu, bu, ah, bu… Delikanlı:</span></p>

  <p class="normal normal-override-1" xml:lang="tr"><span class="no-style-override">- Niye sustun, diye bağırdı. Devam etsene, utanma.</span></p>

  <p class="normal normal-override-1" xml:lang="tr"><span class="no-style-override">Lebedev, bir çeşit heyecanla birden:</span></p>

  <p class="normal normal-override-1" xml:lang="tr"><span class="no-style-override">- Asaletmeap, diye bağırdı. Gazetelerde Jemarin ailesinin öldürülmesi olayını izlediniz mi? Prens, biraz şaşırarak:</span></p>

  <p class="normal normal-override-1" xml:lang="tr"><span class="no-style-override">- Okudum, dedi.</span></p>

  <p class="normal normal-override-1" xml:lang="tr"><span class="no-style-override">- Eh, öyleyse bu, Jemarin ailesinin katilinin ta kendisi.</span></p>

  <p class="normal normal-override-1" xml:lang="tr"><span class="no-style-override">Prens şaşırdı:</span></p>

  <p class="normal normal-override-1" xml:lang="tr"><span class="no-style-override">- Ne diyorsunuz?</span></p>

  <p class="normal normal-override-1" xml:lang="tr"><span class="no-style-override">- Yani, mecazî deyimiyle, gelecek ikinci Jemarin ailesinin gelecek ikinci katili, yani böyle bir şey olursa. O, buna hazırlanıyor.</span></p>

  <p class="normal normal-override-1" xml:lang="tr"><span class="no-style-override">Hepsi güldü. Prens, Lebedev’in, belki de sırf kendisinin soru soracağını sezerek onlara ne cevap vereceğini bilmediği için, zaman kazanmak amacıyla rol yaptığını düşündü.</span></p>

  <p class="normal normal-override-1" xml:lang="tr"><span class="no-style-override">Lebedev attık kendini tutamıyormuş gibi:</span></p>

  <p class="normal normal-override-1" xml:lang="tr"><span class="no-style-override">- Baş kaldırıyor! Suikastlar tertipliyor! diye bağırıyordu. Peki, böyle kötü dilli, bunun gibi ahlaksız, canavarı özbeöz yeğenim, rahmetli kız kardeşim Anisyan’ın biricik oğlu diye kabul edebilir miyim?</span></p>

  <p class="normal normal-override-1" xml:lang="tr"><span class="no-style-override">- Sus be, sus sarhoş herif! İnanır mısınız prens, şimdi o, avukatlık yapmayı aklına koymuş, mahkemelerde davalar peşinde koşuyor. Kendini güzel konuşmaya verdi, hep gösterişli sözlerle evdeki çocuklarla konuşuyor. Bir gün önce sulh yargıçları huzurunda konuşmuş. Hem kimi savunmayı üzerine aldı biliyor musunuz? Kendisine rica eden, yalvaran, alçak tefecinin soyduğu bütün servetini meydana getiren beş yüz rublesini sokağa attığı yaşlı kadını değil de aynı tefeci Zaydleri, bir Yahudiyi. Çünkü kendisine elli ruble vereceğini söylemiş…</span></p>

  <p class="normal normal-override-1" xml:lang="tr"><span class="no-style-override">Lebedev, şimdiye kadar konuştuğundan başka bir dille ve sanki bağıran o değilmiş gibi, birden:</span></p>

  <p class="normal normal-override-1" xml:lang="tr"><span class="no-style-override">- Davayı kazanırsam elli, kaybedersem yalnız beş ruble, diye açıkladı.</span></p>

  <p class="normal normal-override-1" xml:lang="tr"><span class="no-style-override">- Eh, saçmalamış, tabii, eski yöntemler yok şimdi. Orada onunla yalnız alay etmişler. Ama o, kendinden pek memnun kalmış. “Hatırlayın…” demiş, güler yüzlü hâkimler, namuslu emeğiyle yaşayan, ayaksız ihtiyarcık, son bir lokma ekmeğinden yoksun kalıyor. Kanun yapanın arifane sözlerini hatırlayın: ‘Mahkemelerde adalet hüküm sürsün!’ Hem inanır mısınız, tıpkı orada söylediği gibi her sabah bu nutku bize tekrar tekrar okuyor. O kadar hoşuna gitmiş ki, bugün siz gelmeden biraz önce beşinci defa okudu. Kendi sözlerine kendisi âşık olmuş. Birisini daha savunmaya hazırlanıyormuş. Siz galiba Prens Mişkin’siniz? Dünyada sizden daha akıllı bir insan olmayacağını Kolya bana söyledi.</span></p>

  <p class="normal normal-override-1" xml:lang="tr"><span class="no-style-override">- Yoktur! Zaten yoktur, Daha akıllı birisi yoktur! diyerek Lebedev hemen atıldı.</span></p>

  <p class="normal normal-override-1" xml:lang="tr"><span class="no-style-override">- E, bu işte yalan söylüyor. Birisi sizi seviyor, öteki yaltaklanıyor. Bense yaltaklanmak niyetinde değilim, bunu bilmiş olun. Akıldan yoksun bir insan olmanız mümkün değil zaten. Ben mantığınıza ve doğru karar vereceğinize Tanrı’ya inandığım kadar inanıyorum. İşte beni o mantığınız ve adaletinizle yargılayın. Sonra dayısına dönerek: Prens bizi yargılasın mı, dedi. Geldiğinize çok sevindim, prens. Tam zamanında geldiniz.</span></p>

  <p class="normal normal-override-1" xml:lang="tr"><span class="no-style-override">Lebedev, kesin bir sesle:</span></p>

  <p class="normal normal-override-1" xml:lang="tr"><span class="no-style-override">- İsterim, diye bağırdı. Yine yanlarına sokulmaya başlayan ev halkını elinde olmadan iyice süzdü.</span></p>

  <p class="normal normal-override-1" xml:lang="tr"><span class="no-style-override">Prens, yüzünü buruşturarak:</span></p>

  <p class="normal normal-override-1" xml:lang="tr"><span class="no-style-override">- Neniz var, canım, diye mırıldandı.</span></p>

  <p class="normal normal-override-1" xml:lang="tr"><span class="no-style-override">Gerçekten de başı ağrıyordu, üstelik Lebedev’in kendisini aldattığına ve işin uzadığına memnun olduğuna inanmaya başlıyordu.</span></p>

  <p class="normal normal-override-1" xml:lang="tr"><span class="no-style-override">- Mesele şu. Ben onun yeğeniyim, hep yalan söylemekle beraber, bu söylediği doğrudur. Eğitimimi tamamlayamadım ama bitirmek istiyorum, sözümde de dururum, çünkü iradem var. Ama şimdilik geçinebilmek için demir yollarında yirmi beş ruble aylıkla bir iş buldum. Bundan önce bana iki üç defa yardım ettiğini itiraf ederim. Yirmi rublem vardı ama kumarda kaybettim. İnanır mısınız, prens, o kadar aşağılık, alçak bir adamdım ki, bu parayı kumarda kaybettim.</span></p>

  <p class="normal normal-override-1" xml:lang="tr"><span class="no-style-override">Lebedev:</span></p>

  <p class="normal normal-override-1" xml:lang="tr"><span class="no-style-override">- Bu parayı borcun ödenmesine bile gerek olmayan bir alçağa, kaptırdı, diye bağırdı. Delikanlı:</span></p>

  <p class="normal normal-override-1" xml:lang="tr"><span class="no-style-override">- Evet, bir alçağa ama borcun ödenmesi gereken bir alçağa! Onun alçak olduğunu ben de kabul ederim, hem seni dövdüğü için değil. O, prens, ordudan atılmış bir subay, Rogojin’in eski yardımcılarından bir üsteğmendir ve boks dersleri veriyor. Şimdi Rogojin onları kovunca başıboş dolaşıyorlar. Ama her şeyden kötüsü, onun bir alçak, ahlaksız ve hırsız olduğunu bilmemdi ama buna rağmen onunla kumar oynamaya oturdum. Son rublemi kaybederken de -biz kılıç oynuyorduk- içimden, dayım Lukyana gider, yerlere kadar eğilirim, beni reddetmez, diye düşünüyordum. İşte bu alçaklık, alçaklığın daniskasıdır! Bu artık bilerek yapılmış bir alçaklık. Lebedev:</span></p>

  <p class="normal normal-override-1" xml:lang="tr"><span class="no-style-override">- Bu, artık bilerek yapılmış bir alçaklık, diye tekrarladı.</span></p>

  <p class="normal normal-override-1" xml:lang="tr"><span class="no-style-override">Yeğeni içerlemişti anlaşılan:</span></p>

  <p class="normal normal-override-1" xml:lang="tr"><span class="no-style-override">- Dur bakalım, daha böbürlenme, diye bağırdı. Hemen de seviniyor. Ona, buraya geldim, prens, her şeyi itiraf ettim, adi bir davranışta bulundum, kendime acımadım, onun önünde, elimden geldiği kadar kendime sövdüm, buradakilerin hepsi buna şahittir. Demiryolundaki görevime girebilmem için mutlaka üst baş gerekiyor, çünkü elbiselerim yırtık, işte çizmelerime bakın! Bu kılıkla görevime gitmeme imkân yok, belirtilen tarihte gitmezsem, yerime başkasını alacaklar. O zaman ben yine ağzımı havaya açacağım, ondan sonra bir daha kim bilir ne zaman iş bulurum. Şimdi ondan yalnız on beş ruble istiyorum, bir daha da ondan para istemeyeceğime söz veriyorum, üstelik de, ilk üç ay içinde bu borcumu son kopeğine kadar öderim. Sözümü de tutarım. Yalnız şıra içip ekmek yiyerek aylarca yaşayabilirim; çünkü karakterim var. Üç ayda yetmiş beş ruble alacağım. Ondan daha önce aldıklarım yalnız otuz beş ruble borçlu oluyorum, demek ki borcumu karşılayabilirim. Eh, varsın, istediği kadar faiz koysun, Tanrı kahretsin! Beni tanımıyor mu? Üstelik borcumu ödedim diye kızıyor; başka bir sebep yok! İşte bu böyle bir adam, ne kendine ne de başkasına hayrı yok! Lebedev:</span></p>

  <p class="normal normal-override-1" xml:lang="tr"><span class="no-style-override">- Gitmiyor da, diye bağırdı. Burada yattı, gitmiyor.</span></p>

  <p class="normal normal-override-1" xml:lang="tr"><span class="no-style-override">- Sana söyledim. Almadıkça da gitmem. Nedense gülümsüyorsunuz prens? Galiba, beni haksız buluyorsunuz?</span></p>

  <p class="normal normal-override-1" xml:lang="tr"><span class="no-style-override">- Gülümsediğim yok ama bence, siz gerçekten de biraz haksızsınız, diye prens isteksizce cevap verdi.</span></p>

  <p class="normal normal-override-1" xml:lang="tr"><span class="no-style-override">- Oldu olacak, tamamıyla haksız olduğumu söyleyin bari, mırın kırın etmeyin. Neler olduğunu anlayalım.</span></p>

  <p class="normal normal-override-1" xml:lang="tr"><span class="no-style-override">- İsterseniz, büsbütün haksızsınız.</span></p>

  <p class="normal normal-override-1" xml:lang="tr"><span class="no-style-override">- İstersem mi! Gülünç! Böyle hareket etmenin kritik bir durum olduğunu bilmiyor muyum sanıyorsunuz. Çünkü para onun, irade onun, benim yaptığım zorlama gibi bir şey. Ama siz prens, hayatı bilmiyorsunuz. Onlara ders vermezsen, hiçbir anlam ifade etmez. Onlara ders vermek gerek. Vicdanım rahat; vicdanıma göre ona zarar verecek değilim, faizi ile ödeyeceğim. Manevi bakımdan da doydu. Benim alçalmamı gördü. Daha ne istiyor? Faydasız olduktan sonra o, ne işe yarar? Rica ederim, kendisi ne yapıyor sanki? Sorun bakayım, başkalarına neler yapıyor, insanlar, nasıl kafese koyuyor? Bu eve nasıl sahip oldu? Sizi daha önce aldatmadıysa, şimdi de ilerde onu nasıl aldatsam diye düşünmüyorsa kafamı kestiririm! Gülümsüyorsunuz, inanmıyor musunuz?</span></p>

  <p class="normal normal-override-1" xml:lang="tr"><span class="no-style-override">- Sanırım, bunun sizin işinize uyan tarafını prens işaret etti.</span></p>

  <p class="normal normal-override-1" xml:lang="tr"><span class="no-style-override">Delikanlı, onu dinlemeden bağırıyordu.</span></p>

  <p class="normal normal-override-1" xml:lang="tr"><span class="no-style-override">- Gördüğünüz gibi, üç günden bu yana yatıyorum burada. Ama üç günlük bu süre çok şey öğretti bana. Bu adam melek gibi temiz, bütün günahlardan uzak zavallı kuzenimden şüpheleniyor. Onun odasında sevgililer arıyor. Usulca buraya, bana geliyor, yattığım kanepenin de altını araştırıyor. Şüphecilikten aklını oynatmış; evin her köşesinde hırsızları görüyor. Bütün gece her dakika yatağından fırlıyor; kâh pencereleri yokluyor, kâh kapılan kurcalıyor. Şöminenin bacasına bakıyor, böylece bir gecede yedi sekiz defa kalkıyor. Mahkemede madrabazları savunduğu hâlde geceleyin üç defa dua etmek için kalkıyor, işte burada salonda diz çöküp tam yarım saat alnını yere vuruyor, sarhoş kafayla kimler kimler için dua etmiyor, neler neler söylemiyor? Kontes Dubarri’nin ruhuna dua etti, kulaklarımla duydum; Kolya da duydu. Büsbütün aklını kaçırmış bu…</span></p>

  <p class="normal normal-override-1" xml:lang="tr"><span class="no-style-override">Lebedev kızarıp gerçekten öfkelenerek bağırdı:</span></p>

  <p class="normal normal-override-1" xml:lang="tr"><span class="no-style-override">- Beni nasıl kepaze ettiğini görüyor, işitiyorsunuz! Oysa ben, belki sarhoş, aşağılık, soyguncu, haydut bir adamım, ama işte bu sırıtkanı, henüz meme çocuğu iken kundakladım, teknede yıkadım, dul kız kardeşim dilenci Anisya’nın evinde, ben de tıpkı onun gibi bir dilenci olduğum hâlde geceleri sabaha kadar uyumadan hasta olan bunlara baktım. Aşağıdan kapıcının odunlarını çaldım, aç karnına ona ninniler söyleyerek parmak şıkırdatıp onu büyüttüm. Ama o, şimdi benimle alay ederek gülüyor! Bir gün kontes Dubarri için alnıma haç çıkarmış olsam bile bundan sana ne? Prens, dört gün önce hayatımda ilk defa onun biyografisini okudum. Hem sen, Dubarri’nin kim olduğunu biliyor musun, bakalım? Söyle, biliyor musun, bilmiyor musun?</span></p>

  <p class="normal normal-override-1" xml:lang="tr"><span class="no-style-override">Delikanlı, alaylı ama isteksiz homurdandı:</span></p>

  <p class="normal normal-override-1" xml:lang="tr"><span class="no-style-override">- Eh, işte, yalnız sen bilirsin!</span></p>

  <p class="normal normal-override-1" xml:lang="tr"><span class="no-style-override">- Bu, çirkeften çıkarak kraliçe yerine idareyi eline alan bir kontesti, bir büyük imparatoriçe de ona yazdığı mektupta ‘ma cousine’ demişti. Papa’nın elçisi bir kardinal löve dü rua olarak onun çıplak ayıcıklarına ipek çoraplarını giydirmeyi üzerine almış ve bu yüksek kutsal kişi, bunu kendisi için bir şeref saymıştır. Bunu biliyor musun? Bilmediğini yüzünden okuyorum. Peki, söyle bakayım, nasıl öldü? Biliyorsan cevap ver!</span></p>

  <p class="normal normal-override-1" xml:lang="tr"><span class="no-style-override">- Git başımdan! Belâ oldun sen iyice.</span></p>

  <p class="normal normal-override-1" xml:lang="tr"><span class="no-style-override">- Şöyle ölmüş, böyle bir şereften sonra eskiden hükmetmiş bu kadını cellat Sampson, günahsız olduğu hâlde, Paris’in serseri kadınlarını eğlendirmek için giyotine sürüklemiş, o ise korkusundan neye uğradığını anlayamıyormuş. Bakmış cellat kendisini boynundan tutmuş bıçağın altına eğiyor, tekmelerle itiyor, ötekiler ise buna gülüyorlarmış. Kontes bağırmaya başlamış: ‘Encore un moment, monsieur il bourreau, encorc moment. Bunun anlamı da… Bir dakika daha bekleyin, mösyö cellat, sadece bir dakika’ demektir. Ve işte, belki bu bir dakikacık için Tanrı onu bağışlar, insan ruhunun bu misereden daha çok dayanması düşünülemez. Misere kelimesinin ne demek olduğunu bilmiyorsun? Eh, işte misere, misere demektir. Kontesin, bir dakikacık, diye yalvarmasını okuyunca kalbim tıpkı bir kıskaçla sıkıştırılmış gibi oldu. Gece yatarken, duamın arasında o büyük günahkârın adını anmayı aklıma getirmiş olmamdan sana ne, solucan? Hem belki, dünya durduğundan beri herhâlde hiç kimse onun için alnına haç çıkarmayı aklına bile getirmemiştir. Bakarsın, kendisi için dua edecek, kendisi gibi bir günahkâr bulunduğunu, onun için hiç olmazsa bir defa dua ettiğini duymak hoşuna gider. Ne gülüyorsun, yani? İnanmıyor musun, zındık? Sen ne biliyorsun? Mademki beni gizlice dinlemişsin, yine de yalan söylüyorsun. Ben yalnız kontes Dübarri için dua etmedim. Şöyle dedim: Tanrım, büyük günahkâr Kontes Dübarri’nin ve onun gibilerin hepsinin ruhuna sakinlik ver. Bu ise büsbütün başka bir şey; çünkü şimdi orada çırpınıp inleyen ve bekleyen onun gibi birçok büyük günahkârlar ve kaderin hışmına uğrayanlar vardır. Hem ben senin için, senin gibi saygısız ve aşağılayanlar için de o zaman dua ettim. Mademki benim nasıl dua ettiğimi gizlice dinlemek sevdasına kapılmışsın, bunu da bilmiş ol… Yeğeni, öfkeyle onun sözünü keserek:</span></p>

  <p class="normal normal-override-1" xml:lang="tr"><span class="no-style-override">- Yeter artık be, bu kadar da sıkılmaz ki insan!.. Kime dua edersen et, umurumda değil. Bu kadar kime bağırıyorsun sen? Tanrı cezanı verecek, hiç merak etme. Sonra prense dönerek: Prens hazretleri, o bizim içimizde bilgiçlik taslayan tek yaratıktır. Her şeyi bitirmiş de şimdi hatıra kitapları okuyor.</span></p>

  <p class="normal normal-override-1" xml:lang="tr"><span class="no-style-override">Prens, isteksiz:</span></p>

  <p class="normal normal-override-1" xml:lang="tr"><span class="no-style-override">- Dayınız ne de olsa… Kalpsiz bir insan değildir herhâlde, diye işaret etti.</span></p>

  <p class="normal normal-override-1" xml:lang="tr"><span class="no-style-override">Bu delikanlıdan gittikçe iğrenmeye başlıyordu.</span></p>

  <p class="normal normal-override-1" xml:lang="tr"><span class="no-style-override">- Böyle yaparsanız onu, belki büsbütün şımartacaksınız! Görüyorsunuz ya, hemen elini kalbine götürmeye, ağzını da yuvarlaklaştırmaya başladı, hemen cıvıttı. Kalpsiz olmasına belki de kalpsiz değil ama madrabaz, işte felaket burada, üstelik de sarhoş, birkaç yıl içen bütün sarhoşlar gibi, bütün cıvataları gevşemiş, onun için de her tarafı sarsılıyor. Çocuklarını seviyor, doğru, rahmetli yengemi de sayıyordu…. Hatta beni bile seviyor, vasiyetnamesiyle de Tanrı şahittir ki bana bir şeyler bırakacaktır.</span></p>

  <p class="normal normal-override-1" xml:lang="tr"><span class="no-style-override">Lebedev, öfke ile:</span></p>

  <p class="normal normal-override-1" xml:lang="tr"><span class="no-style-override">- Bir şey bırakmayacağım, diye haykırdı.</span></p>

  <p class="normal normal-override-1" xml:lang="tr"><span class="no-style-override">Prens delikanlıdan başını çevirerek kesin bir sesle:</span></p>

  <p class="normal normal-override-1" xml:lang="tr"><span class="no-style-override">- Bana bakın, Lebedev, dedi. İstediğiniz zaman iş adamı olduğunuzu tecrübeyle biliyorum…. Şimdi zamanım pek az ve siz eğer… Afedersiniz, adınız, baba adınız neydi, unuttum da?</span></p>

  <p class="normal normal-override-1" xml:lang="tr"><span class="no-style-override">- Ti…Ti… Timofey</span></p>

  <p class="normal normal-override-1" xml:lang="tr"><span class="no-style-override">- Daha?</span></p>

  <p class="normal normal-override-1" xml:lang="tr"><span class="no-style-override">- Lukyanoviç.</span></p>

  <p class="normal normal-override-1" xml:lang="tr"><span class="no-style-override">Odadakilerin hepsi yine güldü. Yeğeni:</span></p>

  <p class="normal normal-override-1" xml:lang="tr"><span class="no-style-override">- Yalan söyledi, diye bağırdı. Burada da yalan söyledi!! Onun adı hiçte Timofey Lukyanoviç değildir, Lukyan Timofeyeviç’tir! Peki, söyle, niçin yalan söyledin? Ha Lukyan olmuş, ha Timofey, sana göre hepsi bir değil mi, hem bundan prense ne? Emin olun, bu herifin dili yalana iyice alışmış… Baksanıza, olur olmaz şeylerde bile yalan konuşmaktan zerre kadar sıkılmıyor.</span></p>

  <p class="normal normal-override-1" xml:lang="tr"><span class="no-style-override">Prens, sabırsızca:</span></p>

  <p class="normal normal-override-1" xml:lang="tr"><span class="no-style-override">- Gerçek mi bu? diye sordu. Lebedev:</span></p>

  <p class="normal normal-override-1" xml:lang="tr"><span class="no-style-override">- Lukyan Timofeyeviç olduğu doğru, diye kabul etti, utandı, uysallıkla gözlerini yere indirdi ve yine elini kalbinin üstüne koydu.</span></p>

  <p class="normal normal-override-1" xml:lang="tr"><span class="no-style-override">- Peki bunu ne diye yapıyorsunuz? Ah, Tanrım. Lebedev:</span></p>

  <p class="normal normal-override-1" xml:lang="tr"><span class="no-style-override">- Kendimi küçük düşürmek için, diye mırıldandı, daha büyük bir uysallıkla başını yere eğdi.</span></p>

  <p class="normal normal-override-1" xml:lang="tr"><span class="no-style-override">- Hey gidi, kendini küçük düşürmek de ne oluyor? Şimdi Kolya’yı nerede bulabileceğimi bilmiş olsaydım, diyerek prens döndü dışarı çıkacak oldu.</span></p>

  <p class="normal normal-override-1" xml:lang="tr"><span class="no-style-override">Delikanlı, yine atıldı:</span></p>

  <p class="normal normal-override-1" xml:lang="tr"><span class="no-style-override">- Ben size Kolya’nın nerede olduğunu söyleyebilirim.</span></p>

  <p class="normal normal-override-1" xml:lang="tr"><span class="no-style-override">Lebedev, telaşlanarak ve acele ile:</span></p>

  <p class="normal normal-override-1" xml:lang="tr"><span class="no-style-override">- Yo yo yo, diye atıldı.</span></p>

  <p class="normal normal-override-1" xml:lang="tr"><span class="no-style-override">- Kolya, burada yattı ama sabahleyin, nedendir bilinmez, kendisini borçlular kısmından kurtardığınız generalini aramaya gitti. General, daha dün yine buraya yatmaya gelmek için söz vermişti. Ne yazık ki gelmedi. Herhâlde buraya pek yakın olan, Vesi otelinde yatmıştır. Kolya, belki orada yahut Pavlovsk’ta, Yepançinlerdedir. Cebinde parası vardı, daha dün akşam gitmek istemişti. Öyleyse, herhâlde Vesi’de, ya da Pavlovsk’tadır…</span></p>

  <p class="normal normal-override-1" xml:lang="tr"><span class="no-style-override">- Pavlovsk’ta, Pavlovsk’ta… Biz de buraya bahçeye çıkar ve… Kahve içeriz…</span></p>

  <p class="normal normal-override-1" xml:lang="tr"><span class="no-style-override">Ardından da Lebedev, prensi kolundan yakalayıp sürükledi. Odadan çıkıp, küçük avluya geçerek, bahçe kapısından içeri girdiler. Buradan gerçekten de pek küçük, pek sevimli bir bahçecik vardı, havalar iyi gittiği için bütün ağaçlar çiçek açmıştı. Lebedev, prensi yere çakılı yeşil bir masanın önünde yeşil tahta sıraya oturttu, kendisi de karşısına oturdu. Bir dakika sonra gerçekten kahve geldi. Prens geri çevirmedi. Lebedev, merakla ve gözünü alabildiğine açarak onun gözleri içine bakıyordu.</span></p>

  <p class="normal normal-override-1" xml:lang="tr"><span class="no-style-override">Prens büsbütün başka şeyler düşünen bir adam tavrıyla:</span></p>

  <p class="normal normal-override-1" xml:lang="tr"><span class="no-style-override">- Böyle bir mülkünüz olduğunu bilmiyordum, dedi</span></p>

  <p class="normal normal-override-1" xml:lang="tr"><span class="no-style-override">Lebedev, ürpererek:</span></p>

  <p class="normal normal-override-1" xml:lang="tr"><span class="no-style-override">- Öksüsüz, diyecek oldu ama kendini tuttu.</span></p>

  <p class="normal normal-override-1" xml:lang="tr"><span class="no-style-override">Prens, dalgın dalgın önüne bakıyordu. Tabii sorusunu da çoktan unutmuştu. Aradan bir dakika kadar daha geçti. Lebedev, fırsat kolluyor ve bekliyordu.</span></p>

  <p class="normal normal-override-1" xml:lang="tr"><span class="no-style-override">Prens, sanki uyanır gibi:</span></p>

  <p class="normal normal-override-1" xml:lang="tr"><span class="no-style-override">- Peki, ne var, dedi. Ha, gerçekten, işimizin neye dair olduğunu kendiniz biliyorsunuz ya, Lebedev, sizin mektubunuz üzerine geldim; anlatın.</span></p>

  <p class="normal normal-override-1" xml:lang="tr"><span class="no-style-override">Lebedev şaşırdı, bir şey söyleyecek oldu ama sadece kekeledi. Konuşamıyordu. Prens, bekledi ve kederli kederli gülümsedi.</span></p>

  <p class="normal normal-override-1" xml:lang="tr"><span class="no-style-override">- Galiba sizi çok iyi anlıyorum, Lukyan Timofeyeviç. Beni herhâlde beklemiyordunuz. İlk haberiniz üzerine ücra köşemden kalkıp gelebileceğimi ummuyordunuz, sırf vicdanınızı yükten kurtarmak için yazdınız. Ben de işte geldim, Hadi, yeter, yalan söylemeyin, iki efendiye birden hizmet etmek yeter. Rogojin üç haftadan beri buradaymış, her şeyi öğrendim. Geçen defa olduğu gibi, kadını Rogojin’e satacak zaman buldunuz mu, bulamadınız mı? Gerçeği söyleyin.</span></p>

  <p class="normal normal-override-1" xml:lang="tr"><span class="no-style-override">- Canavar, kendisi öğrenmiş, kendisi.</span></p>

  <p class="normal normal-override-1" xml:lang="tr"><span class="no-style-override">- Ona sövmeyin, size karşı, tabii kötü davranmış…</span></p>

  <p class="normal normal-override-1" xml:lang="tr"><span class="no-style-override">Lebedev, büyük bir heyecana kapılarak:</span></p>

  <p class="normal normal-override-1" xml:lang="tr"><span class="no-style-override">- Dövdü, dövdü, diye bağırdı. Moskova’da da sokakta dişi bir tazıyı üzerime saldırttı. Korkunç bir tazıydı bu. Gözlerimin önüne gelince hâlâ tüylerim diken diken oluyor prens hazretleri.</span></p>

  <p class="normal normal-override-1" xml:lang="tr"><span class="no-style-override">- Beni, çocuk mu sanıyorsunuz, Lebedev? Benimle ciddi konuşun. Nastasya Filippovna Moskova’da ondan ayrıldı mı?</span></p>

  <p class="normal normal-override-1" xml:lang="tr"><span class="no-style-override">- Ciddi ciddi, yine tam nikâhları kıyılmak üzere iken. Öteki artık dakikaları sayıyormuş, Nastasya Filippovna ise Petersburg’a, doğru bana geldi. “Kurtar, koru beni, Lukyan… Prense de söyleme…” dedi. O prens, ondan çok sizden korkuyor, işte buna aklım ermiyor.</span></p>

  <p class="normal normal-override-1" xml:lang="tr"><span class="no-style-override">Bunun üzerine Lebedev kurnazca elini alnına götürdü.</span></p>

  <p class="normal normal-override-1" xml:lang="tr"><span class="no-style-override">- Şimdi onları yine bir araya getirdiniz, öyle mi?</span></p>

  <p class="normal normal-override-1" xml:lang="tr"><span class="no-style-override">- Asaletmeap prens, nasıl… Nasıl engel olabilirdim?</span></p>

  <p class="normal normal-override-1" xml:lang="tr"><span class="no-style-override">- Eh, yeter, hepsini kendim öğreneceğim. Yalnız söyleyin, şimdi o nerede? Onun yanında mı?</span></p>

  <p class="normal normal-override-1" xml:lang="tr"><span class="no-style-override">- Ah, hayır! Yoo! Henüz tek başına… Ben serbestim, diyor, hem biliyor musunuz, bunun üzerinde ısrarla duruyor. Ben henüz tamamıyla serbestim, diyor. Hâlâ Petersburgskaya’da, size yazdığım gibi baldızımın evinde oturuyor.</span></p>

  <p class="normal normal-override-1" xml:lang="tr"><span class="no-style-override">- Şimdi de orada mı?</span></p>

  <p class="normal normal-override-1" xml:lang="tr"><span class="no-style-override">- O şimdi ya Pavlovsk’ta ya da Darya Alekseyevna’nın yazlığındadır. ‘Ben serbestim, özgürlüğüme kavuştum’ diyor, başka bir şey demiyor. Gururuna çok düşkün bir kadın o, prens. Bu sözler belleğinde o kadar sıkı yer etmişti ki, dün aynı sözü Nikolay Ardalionoviç’e bile söyledi. Hem de böbürlene böbürlene… Sizin anlayacağınız, Nastasya Filippovna’nın geleceği hiç de iyi değil.</span></p>

  <p class="normal normal-override-1" xml:lang="tr"><span class="no-style-override">Bunun üzerine Lebedev sırıttı.</span></p>

  <p class="normal normal-override-1" xml:lang="tr"><span class="no-style-override">Prens, ona aldırmadan sorusunu sormaya devam etti:</span></p>

  <p class="normal normal-override-1" xml:lang="tr"><span class="no-style-override">- Peki, Kolya Filippovna’ya sık sık uğruyor mu?</span></p>

  <p class="normal normal-override-1" xml:lang="tr"><span class="no-style-override">- Uçarı, anlaşılmaz, hem de sır tutmaz bir çocuk?</span></p>

  <p class="normal normal-override-1" xml:lang="tr"><span class="no-style-override">- Siz oraya gideli çok mu oldu?</span></p>

  <p class="normal normal-override-1" xml:lang="tr"><span class="no-style-override">- Her gün, her gün…</span></p>

  <p class="normal normal-override-1" xml:lang="tr"><span class="no-style-override">- Öyle ise dün oradaydınız?</span></p>

  <p class="normal normal-override-1" xml:lang="tr"><span class="no-style-override">- Yok, dört gün önce.</span></p>

  <p class="normal normal-override-1" xml:lang="tr"><span class="no-style-override">- Biraz içkili oluşunuza üzüldüm, Lebedev! Yoksa size bazı şeyler sorardım.</span></p>

  <p class="normal normal-override-1" xml:lang="tr"><span class="no-style-override">- Yooo, hiç de sarhoş değildim! Lebedev, gözlerini dikti.</span></p>

  <p class="normal normal-override-1" xml:lang="tr"><span class="no-style-override">- Söyleyin, onu nasıl bıraktınız?</span></p>

  <p class="normal normal-override-1" xml:lang="tr"><span class="no-style-override">- Aranıyor…</span></p>

  <p class="normal normal-override-1" xml:lang="tr"><span class="no-style-override">- Aranıyor mu?</span></p>

  <p class="normal normal-override-1" xml:lang="tr"><span class="no-style-override">- Hâlâ bir şey arıyor, sanki bir şeyini kaybetmiş gibi duruyor. Evlilik sözü tiksindiriyor onu. Sanki kendisini aşağılamış gibi oluyorsunuz. Onu da portakal kabuğu kadar düşünüyor. Fazla değil, yani daha fazla korku ve dehşet içinde, ondan söz açmaya bile izin vermiyor, görüşmek zorunda kaldıkları zaman, ancak görüşüyorlar… Rogojin de bunu iyice hissediyor! Anlaması imkânsız!… Nastasya Filippovna ikiyüzlü ve alıngan olmuş iyice.</span></p>

  <p class="normal normal-override-1" xml:lang="tr"><span class="no-style-override">- İkiyüzlü, alıngan mı?</span></p>

  <p class="normal normal-override-1" xml:lang="tr"><span class="no-style-override">- Alıngan, çünkü bir konuşma yüzünden geçen defa az daha saçlarıma yapışacaktı. Apocalypce’den okumaya başlamıştım.</span></p>

  <p class="normal normal-override-1" xml:lang="tr"><span class="no-style-override">Prens, yanlış duyduğunu sanarak sordu:</span></p>

  <p class="normal normal-override-1" xml:lang="tr"><span class="no-style-override">- Nasıl olur?</span></p>

  <p class="normal normal-override-1" xml:lang="tr"><span class="no-style-override">- Apocalypce okuyarak. Huzursuz hayali olan bir hanım, he he! Üstelik işle ilgisi olmasa bile ciddi konulara karşı çok düşkün olduğuna iyice inandım. Seviyor, seviyor ve bunu kendisine gösterilen bir saygı olarak kabul ediyor. Ben ise Apocalypce’i yorumlamakta kuvvetliyim, on beş yıldan beri yorumluyorum. Üçüncü doru at ile elinde ölçü olan süvari devrinde olduğumuzu kabul etti, çünkü bu yüzyılda her şey ölçülü ve anlaşmalı, bütün insanlar da yalnız kendi haklarını arıyorlar. ‘Bir ölçek buğday bir dinar, üç ölçek arpa da bir dinar…’ bir de üstelik hür ruh ve temiz kalp, bu arada Tanrı’nın bütün nimetlerini de korumak isterler. Ama aynı haklarla koruyamazlar. Onun arkasından solgun at gelir ki, bunun adı da ölümdür, ondan sonra artık cehennem… Buluştukça bundan konuşuyoruz, kuvvetle etkileniyor.</span></p>

  <p class="normal normal-override-1" xml:lang="tr"><span class="no-style-override">- Kendiniz böyle mi inanıyorsunuz, diye prens, Lebedev’i tuhaf tuhaf süzerek sordu.</span></p>

  <p class="normal normal-override-1" xml:lang="tr"><span class="no-style-override">- İnanıyor ve yorumluyorum. Çünkü yoksul ve çıplağım, insanlar arasında bir atomum. Lebedev’i kim sayar? Herkes onu aşağılayabilir, herkes onu âdeta tekme ile kovar. Burada, bu yorumlama içinde ben büyüklerle aynı düşüncedeyim. Çünkü zekâ! Makamında oturan büyüklerden bir yetkili bile zekâm karşısında titremiştir. Üç yıl önce Noel’den bir gün önce, ekselans Nil Alekseyeviç, henüz ben kendilerinin dairesinde çalıştığım sırada, Pyotr Zaharoviç vasıtasıyla, beni nöbet odasından kendi çalışma odalarına çağırdılar ve baş başa kalınca: ‘Senin Antihris’tin profesörü olduğun doğru mu?’ diye sordular: Gizlemedim… ‘Evet, efendim’ dedim. Bunun arkasından açıkladım, korkuyu da hafifletmedim, kinaye tomarını henüz kafamda çözdüm ve kuvvetlendirdim, rakamları bir araya getirdim. Gülümseyip bakıyorlardı ama rakamlara ve benzerlerine gelince, titremeye başladılar, kitabı kapayıp gitmemi rica ettiler. Noel’de bana ikramiye belirleyip verdiler. Fomino bayramında da Tanrı’ya ruhlarını teslim ettiler.</span></p>

  <p class="normal normal-override-1" xml:lang="tr"><span class="no-style-override">- Ne diyorsunuz, Lebedev?</span></p>

  <p class="normal normal-override-1" xml:lang="tr"><span class="no-style-override">- Aynen, öğle yemeğinden sonra arabalarından düştüler, başlarını bir demire vurdular, bir çocuk gibi oracıkta da öldüler. Yaşı yetmiş üç civarındaydı. Kırmızı yüzlü, ak saçlıydı, her yanına kokular sürerdi, tıpkı bir çocuk gibi de durmadan gülerdi. O zaman Pyotr Zahariç, hatırladılar. Sen durumu iyice öğrendin, dediler.</span></p>

  <p class="normal normal-override-1" xml:lang="tr"><span class="no-style-override">Prens kalkmaya davrandı. Lebedev şaştı, hatta hemen kalkmasına akıl erdiremedi. Yaltaklanarak: .</span></p>

  <p class="normal normal-override-1" xml:lang="tr"><span class="no-style-override">- Pek ilgisiz olmuşsunuz, he he!.. diye işaret etme cesaretini gösterdi.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Tanrı ve İsa şahidimdir ki, kendimi pek iyi hissetmiyorum, başım ağırlaştı, yoldan mı ne, diye cevap verdi. Lebedev cesaretsizce:</span></p>

  <p class="normal normal-override-1" xml:lang="tr"><span class="no-style-override">- Yazlığa gitmelisiniz, diye sözü oraya getirdi.</span></p>

  <p class="normal normal-override-1" xml:lang="tr"><span class="no-style-override">Prens, düşünce içinde duruyordu.</span></p>

  <p class="normal normal-override-1" xml:lang="tr"><span class="no-style-override">- İşte ben kendim de, üç gün kadar bekledikten sonra hem yeni doğan yavruyu korumak, hem o sırada buradaki evi onarmak için çoluk çocukla beraber yazlığa gideceğim. Hem de Pavlovsk’a.</span></p>

  <p class="normal normal-override-1" xml:lang="tr"><span class="no-style-override">Prens birden:</span></p>

  <p class="normal normal-override-1" xml:lang="tr"><span class="no-style-override">- Siz de mi Pavlovsk’a, diye sordu. Ne o, burada herkes, Pavlovsk’a mı gider? Hem orada kendi yazlık eviniz varmış, öyle mi?</span></p>

  <p class="normal normal-override-1" xml:lang="tr"><span class="no-style-override">- Herkes Pavlovsk’a gitmez. Ivan Petroviç Ptitsin, kelepir aldığı yazlık evlerinden birini bana bıraktı. Hem güzel, hem çok iyi, hem yeşillik, hem ucuz, hem düzenli, hem müzik var, işte bunun için herkes Pavlovsk’ta. Bununla beraber, ben yazlığın bir kenarında otururum, yazlık evine gelince…</span></p>

  <p class="normal normal-override-1" xml:lang="tr"><span class="no-style-override">- Kiraya mı verdiniz?</span></p>

  <p class="normal normal-override-1" xml:lang="tr"><span class="no-style-override">- Hayır… Verdim denemez.</span></p>

  <p class="normal normal-override-1" xml:lang="tr"><span class="no-style-override">Prens hemen:</span></p>

  <p class="normal normal-override-1" xml:lang="tr"><span class="no-style-override">- Bana verin, diye teklif etti.</span></p>

  <p class="normal normal-override-1" xml:lang="tr"><span class="no-style-override">Galiba, Lebedev’in de amacı bu idi. Bu düşünce üç dakika önce kafasında yer almıştı. Oysa artık kiracıya ihtiyacı yoktu; yazlık evinin kiracısı hazırdı ve belki de evi tutacağını bildirmişti. Lebedev ise onun evi mutlaka tutacağını biliyordu. Çünkü onu iyi tanıyordu. Şimdi eski kiracının belirsiz konuşmasından faydalanarak yazlık evini, kendi hesabına uygun bir biçimde prense kiralamak gibi verimli bir düşünceye saplanmıştı. Birdenbire aklından ‘Tam bir çatışma ve işin tamamıyla yepyeni bir yön alması’ diye düşündü. Prensin teklifini hemen kabul etti, öyle ki prensin evin kirasını sorması üzerine ellerini sallayarak:</span></p>

  <p class="normal normal-override-1" xml:lang="tr"><span class="no-style-override">- Eh, nasıl isterseniz, öğrenirim. Ama biraz bekleyiniz.</span></p>

  <p class="normal normal-override-1" xml:lang="tr"><span class="no-style-override">İkisi de, artık bahçeden çıkıyorlardı.</span></p>

  <p class="normal normal-override-1" xml:lang="tr"><span class="no-style-override">Lebedev, sevincinden prensin etrafında dört dönerek:</span></p>

  <p class="normal normal-override-1" xml:lang="tr"><span class="no-style-override">- Bense size… Bense size… İsteseydiniz soylu prens, aynı mesele ile ilgili, oldukça meraklı bazı şeyler bildirebilirdim, diye mırıldandı.</span></p>

  <p class="normal normal-override-1" xml:lang="tr"><span class="no-style-override">Prens durdu.</span></p>

  <p class="normal normal-override-1" xml:lang="tr"><span class="no-style-override">- Darya Alekseyevna’nın da Pavlovsk’ta kendi yazlık evi var.</span></p>

  <p class="normal normal-override-1" xml:lang="tr"><span class="no-style-override">- E?</span></p>

  <p class="normal normal-override-1" xml:lang="tr"><span class="no-style-override">- Bilinen hanım da onun dostu, hem galiba onu sık sık Pavlovsk’ta ziyaret edecek. Bir maksatla.</span></p>

  <p class="normal normal-override-1" xml:lang="tr"><span class="no-style-override">-E?</span></p>

  <p class="normal normal-override-1" xml:lang="tr"><span class="no-style-override">- Aglaya Ivanovna…</span></p>

  <p class="normal normal-override-1" xml:lang="tr"><span class="no-style-override">Prens sanki yarasına dokunmuşlar gibi, hoşa gitmeyen bir duygu ile:</span></p>

  <p class="normal normal-override-1" xml:lang="tr"><span class="no-style-override">- Ah, yeter Lebedev, diyerek onun sözünü kesti. Bütün bunlar… Öyle değil, iyisi mi, ne zaman taşınacaksınız onu söyleyin?</span></p>

  <p class="normal normal-override-1" xml:lang="tr"><span class="no-style-override">- Benim için ne kadar çabuk olursa o kadar iyi, çünkü otelde kalıyorum…</span></p>

  <p class="normal normal-override-1" xml:lang="tr"><span class="no-style-override">Konuşa konuşa bahçeden çıktılar, eve girmeden sokak kapısına yaklaştılar.</span></p>

  <p class="normal normal-override-1" xml:lang="tr"><span class="no-style-override">Lebedev sonunda:</span></p>

  <p class="normal normal-override-1" xml:lang="tr"><span class="no-style-override">-Bundan daha iyi ne olabilir, dedi, hemen bu gün otelden doğruca benim evime taşının, öbür gün de hep beraber Pavlovsk’a gideriz.</span></p>

  <p class="normal normal-override-1" xml:lang="tr"><span class="no-style-override">Prens dalgın dalgın:</span></p>

  <p class="normal normal-override-1" xml:lang="tr"><span class="no-style-override">- Bakalım, dedi ve kapıdan dışarı çıktı.</span></p>

  <p class="normal normal-override-1" xml:lang="tr"><span class="no-style-override">Lebedev, onun arkasından bakakaldı. Prensin birden dalgınlaşması onu şaşırtmıştı. Çıkarken hatta ‘Hoşça kalın’ bile dememiş, başıyla selam vermemişti. Bu da Lebedev’in bildiği incelik ve ilgi ilkesine uymuyordu.</span></p>

</body>

</html>