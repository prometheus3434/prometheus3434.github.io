<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1 stil1-override" id="sigil_toc_id_3" xml:lang="tr"><span class="no-style-override-5">III</span></h2>

  <p class="normal normal-override-1" xml:lang="tr"><span class="no-style-override">Saat on ikiye geliyordu, prens şimdi şehirde Yepançin ailesinden yalnız işi gereğince kalan generali bulabileceğini sanıyordu; ama bu da şüpheli idi. Generalin hemen kendisini alıp Pavlovsk’a götürmek isteyeceğini düşündü, oysa o zamana kadar bir ziyarette daha bulunmayı çok istiyordu. Yepançinlere geç kalmayı, Pavlovsk yolculuğunu yarına bırakmayı göze alarak içine girmeyi o kadar istediği evi aramaya karar verdi</span></p>

  <p class="normal normal-override-1" xml:lang="tr"><span class="no-style-override">Bununla beraber bu ziyaret onun için bir bakıma oldukça tehlikeliydi. Şüphe ve tereddüt içindeydi. Evin Sadovaya semtine yakın Gorohovaya sokağında olduğunu biliyordu, oraya varıncaya kadar artık kesin bir karar verebileceğini düşünerek o yana doğru yürüdü.</span></p>

  <p class="normal normal-override-1" xml:lang="tr"><span class="no-style-override">Gorohovaya ile Sadovaya’nın kesiştiği yol ağzına gelince, büyük bir heyecan içinde duruşuna kendisi de şaştı. Kalbinin böyle bir sızı ile çarpacağını hiç beklemiyordu. Evlerden biri, herhâlde dış görünüşüyle daha uzaktan onun dikkatini çekmeye başladı, prens, daha sonra kendi kendine: ‘Bu, herhâlde o evdir.’ dediğini hatırlıyordu. Tahmininin doğru olup olmadığını anlamak üzere büyük bir merakla oraya yaklaşıyordu. Tahmini doğru çıkarsa, bunun hoşuna gitmeyeceğini de nedense hissediyordu. Bu, büyük, karanlık, üç katlı, hiçbir mimari güzelliği olmayan, kirli yeşil renkli bir evde buna benzeyen, geçen yüzyılın sonuna doğru yapılmış evlerden pek azı, Petersburg’un -her şeyi pek çabuk değişen- bu sokaklarında hemen hemen hiçbir değişikliğe uğramadan ayakta kalmıştı. Bunlar, kalın duvarlı, seyrek pencereli sağlam yapılardır; alt kat pencereleri bazen demir parmaklıklıdır. Çoğunlukla alt katlarda sarraf dükkânı bulunur. Dükkânda oturan Skopets üst katta bir daire tutar. Evin hem dışardan, hem içerden konuk sevmez ve soğuk bir görünüşü vardır, sanki içindeki her şey saklanmak, gizlenmek ister, sadece evin dış görünüşünün insanın üzerinde niçin böyle bir etki bıraktığını anlatmak güçtür. Mimari çizgileri, tabii, kendi sırrını taşımaktadır. Bu evlerde hemen hemen yalnız ticaretle uğraşanlar oturur.</span></p>

  <p class="normal normal-override-1" xml:lang="tr"><span class="no-style-override">Kapıya yaklaşan prens levhayı okudu: ‘Bu bina, fahri hemşeri Rogojin’in malıdır.</span></p>

  <p class="normal normal-override-1" xml:lang="tr"><span class="no-style-override">Duraksamadan kurtulan prens, arkasından gürültü ile kapanan camlı kapıdan girdi ve özel merdivenden ikinci kata çıkmaya başladı. Merdiven karanlıktı, taştandı, kaba işçiliği vardı, duvarlar da kırmızıya boyanmıştı. Prens, Rogojin’in anası ve kardeşiyle, bu can sıkıcı evin bütün ikinci katını işgal ettiğini biliyordu. Prense kapıyı açan adam, onun geldiğini haber vermeden içeri aldı ve uzun hollerden götürmeye başladı: Bu arada duvarları ‘mermer taklidi’, meşe parke döşemeli, yirminci yıl stili kaba, ağır mobilyalı bir toplantı salonundan, küçük küçük odalardan geçerken sağa sola dönüyor, virajlardan geçiyorlar, iki üç basamaklı merdivenlerden çıkıp iniyorlardı. Sonunda bir kapıyı vurdular. Kapıyı Parfen Semioniç kendisi açtı; karşısında prensi görünce o kadar sarardı, yerinden kımıldamadan öyle şaşaladı ki, bir zaman hareketsiz, ürkek bakışları, şaşkın gülümseme ile çarpılan dudakları ile tıpkı bir heykele benzedi, sanki prensin ziyaretinde imkânsız, hemen hemen mucize gibi bir şey görmüştü. Prens, buna benzer bir şeyler beklemekle beraber şaşırmaktan kendini alamadı.</span></p>

  <p class="normal normal-override-1" xml:lang="tr"><span class="no-style-override">Sonunda sıkılarak mırıldandı:</span></p>

  <p class="normal normal-override-1" xml:lang="tr"><span class="no-style-override">- Parfen, hiç uygun bir zamanda gelmediğimi biliyorum, hani gidebilirim de.</span></p>

  <p class="normal normal-override-1" xml:lang="tr"><span class="no-style-override">Parfen, uzun sürmeyen bir şaşkınlığın ardından, toparlanarak:</span></p>

  <p class="normal normal-override-1" xml:lang="tr"><span class="no-style-override">- Hayır, hayır, zamanında geldiniz. Buyurunuz, giriniz dedi.</span></p>

  <p class="normal normal-override-1" xml:lang="tr"><span class="no-style-override">Onlar birbirleriyle senli benliydi. Moskova’da sık sık ve devamlı olarak buluştukları oluyordu, hatta buluşmalarına ait öyle anlar olmuştu ki bunların hatırası kalplerinde yer etmişti. Şimdi ise görüşmeyeli aşağı yukarı üç ay olmuştu.</span></p>

  <p class="normal normal-override-1" xml:lang="tr"><span class="no-style-override">Rogojin’in benzi iyice solmuştu. Suratında hep korku izleri vardı. O kadar şaşırmıştı ki, konuğunu uzun süre kapıda bekletmişti. Durumu geç de olsa fark edip prensi içeri buyur etti. Sonra bu hatasını gidermek için konuğunu kendi eliyle koltuklardan birine oturttu. Rogojin’in suratı prensin hiç de hoşuna gitmemiş, bu surattan bir şeylerin yolunda gitmediğini anlamıştı. Bu yüz, hâlâ o karanlık yüzdü, prensin kalbine işliyordu sanki. Oturmadan hareketsiz ayakta durarak bir zaman Rogojin’in gözleri içine baktı kaldı. Bu gözler, ilk anda daha kuvvetle parlamıştı. Sonunda Rogojin gülümsedi ama biraz bozulmuş ve şaşırmış gibiydi.</span></p>

  <p class="normal normal-override-1" xml:lang="tr"><span class="no-style-override">- Niçin öyle dikkatle bakıyorsun, diye mırıldandı. Otursana!</span></p>

  <p class="normal normal-override-1" xml:lang="tr"><span class="no-style-override">Prens, oturdu.</span></p>

  <p class="normal normal-override-1" xml:lang="tr"><span class="no-style-override">- Parfen, dedi, bana dosdoğru söyle, bugün Petersburg’a geleceğimi biliyor muydun, bilmiyor muydun?</span></p>

  <p class="normal normal-override-1" xml:lang="tr"><span class="no-style-override">Öteki:</span></p>

  <p class="normal normal-override-1" xml:lang="tr"><span class="no-style-override">- Geleceğini aklımdan geçirmemiştim, hem görüyorsun yanılmamışım, diye eklerken kötü kötü gülümsedi. Ama bugün geleceğini nereden bilebilirdim? Cevapta gizlenen sorunun sertlik ve tuhaf sinirliliği prensi daha çok şaşırttı.</span></p>

  <p class="normal normal-override-1" xml:lang="tr"><span class="no-style-override">Prens, utanarak yavaş sesle:</span></p>

  <p class="normal normal-override-1" xml:lang="tr"><span class="no-style-override">- Bugün geleceğimi bilmiş olsan ne çıkar, bunda kızacak ne var?</span></p>

  <p class="normal normal-override-1" xml:lang="tr"><span class="no-style-override">- Peki, sen ne diye soruyorsun yani?</span></p>

  <p class="normal normal-override-1" xml:lang="tr"><span class="no-style-override">- Demin trenden inerken, tıpkı az önce bana arkada baktığın gözlerle karşılaşmıştım. Rogojin şüphe ile:</span></p>

  <p class="normal normal-override-1" xml:lang="tr"><span class="no-style-override">- Bak sen! Peki kimin gözleriymiş bu, diye homurdandı.</span></p>

  <p class="normal normal-override-1" xml:lang="tr"><span class="no-style-override">Prens, onun titrediğini sandı.</span></p>

  <p class="normal normal-override-1" xml:lang="tr"><span class="no-style-override">- Bilmem; kalabalık içinde, sanırım hayal gördüm; şimdi nedense hep hayal görüyorum. Azizim Parfen, kendimi hemen hemen beş yıl önce bayılma krizleri geldiği zamanki gibi hissediyorum.</span></p>

  <p class="normal normal-override-1" xml:lang="tr"><span class="no-style-override">Parfen:</span></p>

  <p class="normal normal-override-1" xml:lang="tr"><span class="no-style-override">- Eh, belki de hayal görmüşsündür; bilemem… diye homurdandı. Yüzündeki şefkatli gülümseme o dakikada ona hiç yakışmıyordu, sanki bu gülümsemenin içinde bir şey kırılmıştı ve sanki bütün uğraşlarına rağmen onu yatıştıramıyordu.</span></p>

  <p class="normal normal-override-1" xml:lang="tr"><span class="no-style-override">- Yoksa yine Rusya dışına mı gideceksin? diye sordu ve birden ekledi. Güzün bir vagonda Pskov’dan geldiğimizi hatırlıyor musun, ben buraya geliyordum, sen de… Arkanda yağmurluk vardı, ayağındaki şıpıtakları hatırlıyor musun?</span></p>

  <p class="normal normal-override-1" xml:lang="tr"><span class="no-style-override">Rogojin, birden besbelli bir öfke ile güldü, sanki bu öfkesini herhangi bir şeyle ifade edebildiğine sevinmişti.</span></p>

  <p class="normal normal-override-1" xml:lang="tr"><span class="no-style-override">Prens, çalışma odasını gözden geçirerek:</span></p>

  <p class="normal normal-override-1" xml:lang="tr"><span class="no-style-override">- Buraya temelli mi yerleştin? diye sordu.</span></p>

  <p class="normal normal-override-1" xml:lang="tr"><span class="no-style-override">- Evet, kendi evimdeyim. Başka nerede olabilirim?</span></p>

  <p class="normal normal-override-1" xml:lang="tr"><span class="no-style-override">- Çoktan beri görüşmedik. Sana dair öyle şeyler duydum ki, onun sen olduğun şüpheli.</span></p>

  <p class="normal normal-override-1" xml:lang="tr"><span class="no-style-override">Rogojin, kuru bir sesle:</span></p>

  <p class="normal normal-override-1" xml:lang="tr"><span class="no-style-override">- İnsanlar neler söylemez, dedi.</span></p>

  <p class="normal normal-override-1" xml:lang="tr"><span class="no-style-override">- Ama bütün yardımcılarını kovmuşsun; kendin de baba evinde oturuyorsun, yardımcısız yapmazsın. Eh, bu da iyi… Ev senin mi, yoksa hepinizin mi?</span></p>

  <p class="normal normal-override-1" xml:lang="tr"><span class="no-style-override">- Ev anamın. Onun yanma buradan koridordan gidilir.</span></p>

  <p class="normal normal-override-1" xml:lang="tr"><span class="no-style-override">- Kardeşin nerede oturuyor?</span></p>

  <p class="normal normal-override-1" xml:lang="tr"><span class="no-style-override">- Kardeşim Semion Semioniç, pavyondadır.</span></p>

  <p class="normal normal-override-1" xml:lang="tr"><span class="no-style-override">- Evli mi?</span></p>

  <p class="normal normal-override-1" xml:lang="tr"><span class="no-style-override">- Karısı öldü. Niçin soruyorsun, kuzum?</span></p>

  <p class="normal normal-override-1" xml:lang="tr"><span class="no-style-override">Prens ona baktı ama cevap vermedi; birden düşünceye dalmıştı. Galiba soruyu da duymadı. Rogojin ısrar etmedi, bekliyordu. Sustular.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Buraya gelirken, yüz adım öteden evini tanıdım, dedi.</span></p>

  <p class="normal normal-override-1" xml:lang="tr"><span class="no-style-override">- Neden?</span></p>

  <p class="normal normal-override-1" xml:lang="tr"><span class="no-style-override">- Hiç, bilmiyorum. Senin ev bütün ailenin ve bütün Rogojinlerin hayatının izlerini taşıyor, bunu nereden çıkardığımı soracak olursan hiçbir şeyle açıklayamam. Bir sayıklama, tabii. Hatta bunun beni bu kadar rahatsız etmesinden korkuyorum. Daha önce senin böyle bir evde oturduğun aklıma bile gelmezdi ama evi görür görmez: ‘Onun evi mutlaka böyle olmalıdır!’ diye düşündüm.</span></p>

  <p class="normal normal-override-1" xml:lang="tr"><span class="no-style-override">Rogojin, anlaşılmaz bir gülümseme ile:</span></p>

  <p class="normal normal-override-1" xml:lang="tr"><span class="no-style-override">- Bak sen! dedi, prensin kapalı sözlerini pek de anlayamamıştı. Bu evi dedem yaptırmış. Bacada hep skopetsler, Hudyakov’lar oturmuştur, şimdi de onlar kiralıyor.</span></p>

  <p class="normal normal-override-1" xml:lang="tr"><span class="no-style-override">Prens çalışma odasını gözden geçirerek:</span></p>

  <p class="normal normal-override-1" xml:lang="tr"><span class="no-style-override">- Ne kadar karanlık… Karanlıkta oturmaktan hoşlanıyorsun demek, dedi.</span></p>

  <p class="normal normal-override-1" xml:lang="tr"><span class="no-style-override">Burası büyük, yüksek tavanlı, oldukça karanlık bir oda idi, daha çok büyük çalışma masaları, kepenkli masalar, içersiinde muhasebe defterleri, bir sürü belgeler bulunan camlı dolaplarla yığılı idi, her çeşit mobilya ile döşenmişti. Kırmızı, geniş, sahtiyan kaplı bir kanepe galiba Rogojin’e yatak görevi görüyordu. Prens, Rogojin’in arkasında oturduğu masanın üstünde iki üç tane kitap gördü. “Solovyev Tarihi” olan bunlardan birisi açılmış, arasına da işaret konulmuştu. Duvarlarda, yaldızları kararmış çerçeveler içinde birkaç tane yağlı boya tablo vardı, onlar da kararmış, işlenmişti, neyi anlattıklarını anlamak çok zordu. Bir boy portresi prensin dikkatini çekti. Bu, Alman terzinin elinden çıkma uzunca bir ceket giymiş, boynunda iki madalya bulunan, pek kısa seyrek kırçıl sakallı, buruşuk, sapsarı benizli, şüpheci, sır vermez, üzüntülü bir hâlde bakan, elli yaşlarında bir adamdı.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Yoksa bu, senin baban mı, diye sordu.</span></p>

  <p class="normal normal-override-1" xml:lang="tr"><span class="no-style-override">Rogojin, hoşa gitmeyen bir gülümseme ile ve babası hesabına söylenecek teklifsiz herhangi bir alaya hazırlanır gibi:</span></p>

  <p class="normal normal-override-1" xml:lang="tr"><span class="no-style-override">- Ta kendisi, diye cevap verdi.</span></p>

  <p class="normal normal-override-1" xml:lang="tr"><span class="no-style-override">- Eski tarikatçılardan değildi herhâlde?</span></p>

  <p class="normal normal-override-1" xml:lang="tr"><span class="no-style-override">- Hayır, kiliseye giderdi ama eski mezhebe göre yaşamanın daha iyi olduğunu söylediği de doğrudur. Skopetsler’i de pek sayardı. Burası işte onun çalışma odasıydı. Niye sordun, eski tarikattan mısın?</span></p>

  <p class="normal normal-override-1" xml:lang="tr"><span class="no-style-override">- Düğünü burada mı yapacaksın? Rogojin, beklenmedik soru karşısında az daha titreyecekti:</span></p>

  <p class="normal normal-override-1" xml:lang="tr"><span class="no-style-override">- Bu… Burada, diye cevap verdi.</span></p>

  <p class="normal normal-override-1" xml:lang="tr"><span class="no-style-override">- Düğün yakında mı?</span></p>

  <p class="normal normal-override-1" xml:lang="tr"><span class="no-style-override">- Bana bağlı olmadığını kendin de biliyorsun!</span></p>

  <p class="normal normal-override-1" xml:lang="tr"><span class="no-style-override">- Rogojin, biz düşman değiliz, seninle dost kalmak istiyorum. Hiçbir şeyine karşı çıkmayacak ve seni zor durumda bırakmayacağım, inan. Ben hep aynı sözümdeyim. İyi bilirsin, siz Moskova’da evlilik hazırlıklarıyla uğraşırken, o bana geldi, senden kurtulmak istediğini ve kendisine yardımcı olmamı istedi. Sonra istediğini alamayınca da beni terk etti. Onu arayıp bulan ve yola getirmeye çalışan yine sen oldun. Duydum ki, senden kaçarak ta buralara kadar gelmiş. Bunların hepsini Lebedev anlattı bana. Sadece onun için buraya, yanına geldim azizim. Lütfen söyle, bu anlatılanlar doğru mu? İşlerinin yolunda olduğunu ve iyi gittiğini Zalajev söyledi bana. Ne kadar sevindiğimi bilemezsin dostum. Buraya ise bir maksatla, Nastasya Filippovna’yı, sağlığını düzeltmek amacıyla, Avrupa’ya gitmesi için kandırmaya geldim. Kendisi hem ruhça, hem vücutça hasta, bana göre büyük bir bakıma ihtiyacı var. Kendim onunla Rusya dışına gitmek istemiyordum, bunun ben yanında olmadan yapılmasını düşünmüştüm. Sana gerçeği söylüyorum. Aranız yeniden düzeldi ise o zaman onun gözüne bile görünmeyeceğim, hem sana da bir daha hiç gelmem. Seni aldatmadığımı kendin de biliyorsun, seninle hep açık konuştum. Buna dair düşüncelerimi senden hiçbir zaman gizlemedim ve hep onun seninle mahvolacağını söyledim. Sen de mahvolursun… Belki ondan daha çok… Yeniden ayrılsanız çok memnun olurdum ama aranıza girmek, aranızı bozmak niyetinde değilim. Gönlünü ferah tut ve benden sakın kuşkulanma. Hem kendin de biliyorsun, hiçbir zaman senin gerçek düşmanın olmadım, hatta kaçıp bana geldiği zaman bile. (İşte, şimdi güldün; niye gülümsediğini biliyorum…) Evet, orada ayrı oturduk, ayrı ayrı şehirlerdeydik, sen de bütün bunları muhakkak biliyorsun. Sana daha önce de açıkladığım gibi, onu âşık olduğum için değil, acıdığım için seviyorum. Sanırım bunu gerektiği gibi; anlatabiliyorum. O zaman bu sözlerimi anladığını söylemiştin; doğru mu? Anladın mı? İşte, bana nasıl bir nefretle bakıyorsun. Ben seni avutmaya, sinirlerini yatıştırmaya geldim, çünkü sen de benim için değerlisin. Seni çok seviyorum, Parfen. Ama şimdi gideceğim, bir daha da hiç gelmem. Hoşça kal.</span></p>

  <p class="normal normal-override-1" xml:lang="tr"><span class="no-style-override">Prens ayağa kalktı. Parfen yerinden kalkmadan ve sağ eline başını dayayarak yavaş sesle:</span></p>

  <p class="normal normal-override-1" xml:lang="tr"><span class="no-style-override">- Benimle otur, dedi. Seni görmeyeli çok oluyor.</span></p>

  <p class="normal normal-override-1" xml:lang="tr"><span class="no-style-override">Prens, oturdu. Yine sustular.</span></p>

  <p class="normal normal-override-1" xml:lang="tr"><span class="no-style-override">- Yanımda olmadın mı, sana karşı bir öfke duyuyorum, Lev Nikolayeviç. Seni görmediğim bu üç ay içinde sana karşı her dakika öfke duydum. Tutup bir şeyle zehirlemek istiyordum seni. İşte böyle. Şimdi yanımda oturalı on beş dakika olduğu hâlde bütün öfkem geçmiş bulunuyor. Seni yine eskisi gibi seviyorum. Benimle otur…</span></p>

  <p class="normal normal-override-1" xml:lang="tr"><span class="no-style-override">- Ben yanındayken, bana inanıyorsun, yanında olmadığım zaman, hemen bana inanmamaya, yine şüphe etmeye başlıyorsun. Babana çekmişsin, diye prens, dostça gülümseyip duygusunu gizlemeye çalışarak cevap verdi.</span></p>

  <p class="normal normal-override-1" xml:lang="tr"><span class="no-style-override">- Seninle otururken sözlerine inanıyorum. Bizi, yani seni ve beni bir tutmaya imkân olmadığını anlamıyor değilim…</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Bunu söylemenin ne gereği vardı şimdi? Bak yine öfkelendin, diyerek şaşkın şaşkın Rogojin’e baktı.</span></p>

  <p class="normal normal-override-1" xml:lang="tr"><span class="no-style-override">- Eh birader, burada bizim düşüncemizi soran yok. Bunu bize sormadan böyle yapmışlar, işte sevmemiz de apayrı, yani her şeyimiz farklı, diye biraz sustuktan sonra yavaş sesle devam etti. İşte sen ona acıdığın için sevdiğini söylüyorsun. Benimse ona karşı hiçbir acıma duygum yok. O da benden her şeyden çok nefret ediyor. Şimdi her gece rüyama giriyor. Başkalarının önünde benimle alay ettiğini görüyorum. Bu zaten böyle, birader… Benimle evlenmeye gidiyor? Bir de bakıyorsun beni düşünmeyi bile unutmuş, sanki pabuç değiştiriyor, inanır mısın, beş günden beri onu görmedim. Çünkü gitmeye cesaret edemiyorum; bakarsın sorar: ‘Buraya niye geldin?’ Beni o kadar çok aşağıladı ve kepaze etti ki şimdiye kadar anlatamam.</span></p>

  <p class="normal normal-override-1" xml:lang="tr"><span class="no-style-override">- Nasıl! Rezil mi etti? Ne diyorsun!</span></p>

  <p class="normal normal-override-1" xml:lang="tr"><span class="no-style-override">- Sanki bilmiyor! İşte seninle benden kaçtı ya nikâhımız kıyılmak üzereyken, kendin şimdi söyledin.</span></p>

  <p class="normal normal-override-1" xml:lang="tr"><span class="no-style-override">- Ama sen de inanmıyorsun ki..</span></p>

  <p class="normal normal-override-1" xml:lang="tr"><span class="no-style-override">- Sanki Moskova’da bir subayla, Zemtüjnikov’la beni kepaze etmedi mi? Hem de bunu, nikâh tarihimizi kendisi belirttikten sonra yaptı.</span></p>

  <p class="normal normal-override-1" xml:lang="tr"><span class="no-style-override">Prens bağırdı:</span></p>

  <p class="normal normal-override-1" xml:lang="tr"><span class="no-style-override">- İmkânı yok! Rogojin emin bir sesle:</span></p>

  <p class="normal normal-override-1" xml:lang="tr"><span class="no-style-override">- Kesin olarak biliyorum, diye sözünde diretti. Öyle bir kadın değil mi yoksa? Öyle olmadığını söylemeye bile değmez, birader. Bu saçmadan başka bir şey değildir. Seninle olursa öyle bir kadın olmaz, belki böyle bir şeyden korku duyar, benimle olunca tam deyimiyle öyle bir kadın oluyor. Bu belli bir şey… Bana en aşağılık birisiymişim gibi bakıyor. Kellerle boks yapan subayla, beni alaya almak için ne düzenler kurdu… Sen henüz bilmiyorsun, Moskova’da bana neler yapmadı ki. Ya para, ne kadar para harcadım…</span></p>

  <p class="normal normal-override-1" xml:lang="tr"><span class="no-style-override">Prens korkuyla sordu:</span></p>

  <p class="normal normal-override-1" xml:lang="tr"><span class="no-style-override">- Peki… şimdi nasıl evleneceksin? Sonra nasıl olacak?</span></p>

  <p class="normal normal-override-1" xml:lang="tr"><span class="no-style-override">Rogojin, korkunç ağır bakışıyla prensi süzdü. Cevap vermedi. Bir dakika kadar sustuktan sonra…</span></p>

  <p class="normal normal-override-1" xml:lang="tr"><span class="no-style-override">- İşte beş günden beri ona uğramadım, diye devam etti. Kovacak diye korkuyorum. Ben, diyor, henüz kendi başıma buyruğum; istersem, seni büsbütün kovarım, kendim de ülke dışına giderim -prensin gözleri içine anlamlı anlamlı bakarak- Rusya dışına gideceğini bana söyledi bile. Bazen, doğrusu, sadece korkutuyor, nedense beni gülünç buluyor. Başka zaman bakarsın gerçekten kaşlarını çatar, somurtur, bir tek söz söylemez, işte asıl bundan korkuyorum. Bir aralık ellerim boş gitmeyeyim diye düşündüm, bununla onu sadece güldürdüm, sonra hatta öfkeye bile kapıldı. Götürdüğüm şallardan en değerlisini oda hizmetçisi Katya’ya hediye etti. Gerçi eskiden varlık içinde yaşıyordu ama belki öylesini daha görmemiştir. Ne zaman nikâhlanacağımızın sözünü bile ettirmiyor. Evine bile gitmekten korkan bir insan nasıl yavuklu olur? İşte böylece oturuyorum, dayanamayacak hâle gelirsem, usulca, gizlene gizlene evinin yakınında sokakta dolaşıyorum; yahut bir köşeye saklanıyorum. Bir ara, şafak sökünceye kadar onun evinin sokak kapısı önünde nöbet bekledim. O zaman bir şeyden şüphelenir gibi olmuştum. O da galiba pencereden görmüş, ‘aldatıldığını görseydin, bana ne yapardın?’ diye sordu. Dayanamadım: ‘Kendin biliyorsun’, dedim.</span></p>

  <p class="normal normal-override-1" xml:lang="tr"><span class="no-style-override">- Peki, bildiği ne? Rogojin öfkeli öfkeli güldü:</span></p>

  <p class="normal normal-override-1" xml:lang="tr"><span class="no-style-override">- Ne bileyim ben! Moskova’da uzun zaman yakalamaya çalıştım ama kimseyle yakalayamadım. O sıralarda bir gün onu karşıma aldım: ‘Benimle evlenmek için söz verdin, şerefli bir aileye gireceksin ama şimdi’ sen kimsin biliyor musun? Sen, dedim, ‘öyle bir kadınsın!’</span></p>

  <p class="normal normal-override-1" xml:lang="tr"><span class="no-style-override">- Söyledin ha?</span></p>

  <p class="normal normal-override-1" xml:lang="tr"><span class="no-style-override">- Söyledim.</span></p>

  <p class="normal normal-override-1" xml:lang="tr"><span class="no-style-override">- E?</span></p>

  <p class="normal normal-override-1" xml:lang="tr"><span class="no-style-override">- Şimdi senin karın olmak şöyle dursun, seni kendime uşak olarak bile almam, dedi. ‘Ben de, öyleyse varsın ne olacaksa olsun, buradan çıkmam, dedim. Ben, dedi, şimdi Kelleri çağırır, seni kolundan tutup sokağa atmasını söylerim. Ben de üzerine atıldım ve çürükler içersinde bırakıncaya kadar onu dövdüm. Prens:</span></p>

  <p class="normal normal-override-1" xml:lang="tr"><span class="no-style-override">- İmkânsız, diye bağırdı.</span></p>

  <p class="normal normal-override-1" xml:lang="tr"><span class="no-style-override">Rogojin, yavaş sesle ama gözleri parlayarak söylendi:</span></p>

  <p class="normal normal-override-1" xml:lang="tr"><span class="no-style-override">- Hem de öyle bir dövdüm ki! Sonra çok pişman oldum. Kendimi affettirmek için çok yalvardım. Önüne diz çöktüm. İki gün odasından dışarı çıkmadım. Yemeden içmeden, uykudan kesildim. Eğer beni bağışlamazsa kendimi öldüreceğimi söyledim, köpekler gibi ayaklarına dolandım. O ise beni dinlemiyordu, çıldırmış gibiydi. Ağladı, ağladı, hep ağladı. Beni öldürmek için bıçağa sarıldı. Zalajev’i, Zemtüjnikov’u, Keller’i çağırdı. Yaptıklarımı anlatıyor, beni kepaze etmek, aşağılamak için her yola başvuruyordu. Sonra yanındakileri alıp tiyatroya gitti. Ben ise evde yapayalnız kaldım. Tiyatrodan yalnız döndü. Onlar, dedi, korkak ve alçak adamlar, senden korkuyorlar, beni de korkutuyorlar; böyle gitmez, diyorlar, muhakkak seni öldürür. Bense işte yatak odama gideceğim, arkamdan kapıyı da kilitlemeyeceğim, işte senden bu kadar korkuyorum! Bunu bil ve gör! Çay içtin mi? ‘Hayır, dedim, içmeyeceğim de’. ‘Şeref vermiş olurdun, bu sana hiç de yakışmıyor. Dediği gibi yaptı, odasını kilitlemedi Sabahleyin çıktı. Gülüyor: ‘Sen aklını mı oynattın yoksa? diyordu. Böyle yaparsan açlıktan ölürsün?’ ‘Affet dedim.’ Affetmek istemiyorum, sana varmayacağımı da söyledim. Yoksa bütün gece koltukta mı oturdun, uyumadın mı?’ ‘Hayır, dedim, uyumadım.’ ‘Ne kadar da akıllı! Yine çay içmeyecek, yemek yemeyecek misin?’ - ‘Yemeyeceğim dedim ya, affet!’ Bilsen, bu sana o kadar yakışıyor ki, tıpkı, kel başa şimşir tarak. Sakın beni korkutmayı aklına koymayasın? Aç oturmuşsun benim umurumdaydı sanki; aman, korktum! ‘Kızdı ama uzun sürmedi, yine beni dürtüklemeye başladı. O zaman ona bakarak şaştım kaldım, o kinden filan eser yoktu. Oysa kincidir. O zaman aklıma şu geldi. Beni o kadar aşağılık bir insan olarak kabul ediyor ki bana karşı büyük bir kin bile besleyemiyor. Bu da doğru… ‘Roma papasının ne olduğunu biliyor musun? diye sordu’. ‘Duydum’, dedim. ‘Sen, Parfen Semioniç, dünya tarihinden bir şey okumamışsın!’ dedi. ‘Ben bir şey okumadım’, dedim. ‘Öyleyse okuman için sana vereyim: Öyle bir papa varmış, bir imparatora kızmış, imparator onun sarayı önünde, yalın ayak, yemek yemeden, su içmeden affetmesini beklemiş; ne dersin, imparator o üç gün içinde, diz üstü dururken içinden neler düşünmüş, ne yeminler etmiştir? Ama dur, dedi, sana kendim bunu okuyayım! Kalktı, kitabı getirdi. “Bu manzumdur” dedi ve o imparatorun o üç gün içinde papadan öç almak için ne yeminler ettiğini şiirsel olarak okudu. ‘Bunlar senin hoşuna gitmiyor mu, Parfen Semioniç?’ diye sordu. ‘Okuduklarının hepsi doğru’ dedim. ‘Ya, demek doğru olduğunu sen de kabul ediyorsun, demek sen de. ‘Bana varırsa o zaman bütün bunları ona hatırlatırım, o zaman işte onunla doyasıya eğlenirim’ yemin ediyorum! ‘Bilmiyorum, belki de öyle düşünmüşümdür’. ‘Nasıl bilmiyorsun?’ ‘Öyle, dedim, bilmiyorum, şimdi öyle bir şey düşünecek hâlde değilim.’ ‘Peki, öyleyse, şimdi ne ‘düşünüyorsun?’ ‘İşte yerinden kalkıp yanımdan geçersin, ben de sana bakar ve hareketlerini izlerim. Elbisen hışırdar, kalbim hoplar, sen odadan çıkınca, her sözünü,, sesinin ahengini, ne söylediğini hatırlamaya çalışırım; bütün bu gece bir şey düşünmedim, uykunun arasında nasıl nefes aldığını, bir iki defa kımıldadığını dinledim…’ ‘Sen, diyerek güldü, belki beni dövdüğünü de düşünmüyor, hatırlamıyorsundur?’ ‘Belki dedim, düşünüyorum ama bilmiyorum’. ‘Ya seni affetmez ve sana varmazsam?’ ‘Söyledim ya, kendimi suya atarım.’ ‘Belki, daha önce beni öldürürsün.’ Böyle konuştuktan sonra düşünceye daldı. Sonra kızarak dışarı çıktı. Bir saat sonra somurtkan bir yüzle yanıma geldi. ‘Sana varacağım, Parfen Semionoviç, dedi, senden korktuğum için değil, nasıl olsa battım, iyi olan neresi var? Otur, dedi, şimdi sana yemek getirecekler. Sana varacak olursam, diye ekledi. Namuslu bir eş olurum, bundan şüphen olmasın, hiç üzülme’. Sonra biraz sustu ve: ‘Ne de olsa sen uşak değilsin, dedi; daha önce senin tam deyimiyle bir uşak olduğunu sanmıştım’. Bu arada düğün gününü de belirtti, bir hafta sonra da benden Lebedev’e, buraya kaçtı. Geldiğim zaman bana: ‘Senden büsbütün vazgeçmiş değilim; sadece canımın dilediği kadar beklemek istiyorum, çünkü henüz başına buyruk bir kadınım, istiyorsan sen de bekle’ dedi. İşte, şimdi biz bu durumdayız… Bütün bunlar üzerine sen ne düşünüyorsun, Lev Nikolayeviç? Prens kederli kederli Rogojin’e baktı…</span></p>

  <p class="normal normal-override-1" xml:lang="tr"><span class="no-style-override">Rogojin’in ağzından:</span></p>

  <p class="normal normal-override-1" xml:lang="tr"><span class="no-style-override">- Ben düşünüyor muyum ki, diye bir feryat çıktı.</span></p>

  <p class="normal normal-override-1" xml:lang="tr"><span class="no-style-override">Rogojin daha bir şeyler ekleyecekti ama sonsuz bir keder içinde sustu.</span></p>

  <p class="normal normal-override-1" xml:lang="tr"><span class="no-style-override">Prens kalktı, yine gitmeye davrandı. Dalgın, âdeta içindeki gizli bir düşünceye cevap veriyormuş gibi, yavaş sesle:</span></p>

  <p class="normal normal-override-1" xml:lang="tr"><span class="no-style-override">- Ben yine de sana engel olacak değilim, diye mırıldandı.</span></p>

  <p class="normal normal-override-1" xml:lang="tr"><span class="no-style-override">Rogojin, birden canlanarak:</span></p>

  <p class="normal normal-override-1" xml:lang="tr"><span class="no-style-override">- Biliyor musun sana ne söyleyeceğim, dedi. Bu sırada gözleri parladı. Nasıl oluyor da onu bana bırakıyorsun, anlamıyorum? Yoksa onu artık sevmiyor musun? Daha önceleri, ne de çok üzülüyordun; bunu ben de görüyordum, öyleyse şimdi ne diye buraya böyle acele geldin? Acıma yüzünden mi -bunun üzerine yüzü acı ve alaylı bir gülümseme ile çarpıldı?.. He he…</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Seni aldattığımı mı sanıyorsun, diye sordu.</span></p>

  <p class="normal normal-override-1" xml:lang="tr"><span class="no-style-override">- Yok, sana inanıyorum ama bundan bir şey anlamıyorum. En doğrusu şu olacak, senin acıma duygun, galiba benim aşkımdan da kuvvetli!</span></p>

  <p class="normal normal-override-1" xml:lang="tr"><span class="no-style-override">Yüzünde öfkeli, hemen şimdi içindekileri dökmek isteğini belirten bir şey vardı.</span></p>

  <p class="normal normal-override-1" xml:lang="tr"><span class="no-style-override">Prens, gülümsedi:</span></p>

  <p class="normal normal-override-1" xml:lang="tr"><span class="no-style-override">- Ne diyebilirim, senin aşkını kötülükten ayırmaya imkân yok. Ama bu aşk geçince, belki daha büyük bir felâket olur. Parfen kardeşim, bunu sana söylemiş olayım…</span></p>

  <p class="normal normal-override-1" xml:lang="tr"><span class="no-style-override">- Onu öldürür müyüm yani? Prens titredi:</span></p>

  <p class="normal normal-override-1" xml:lang="tr"><span class="no-style-override">- Bu şimdiki sevgin, şimdi katlandığın bu acılar yüzünden ondan çok, pek çok nefret edeceksin. Benim için her şeyden garibi onun sana yine nasıl varacağıdır? Dün bunu işitince inanmadım, hem öyle ağır bir duyguya kapıldım ki! Biliyorsun, iki defa senden vazgeçti ve nikâhtan kaçtı, öyleyse bir önsezisi var demektir!.. Şimdi o, sende ne bulabilir? Parana mı tamah edecek? Bu saçma bir şey olur. Hem, galiba, paralarının çoğunu harcadın. Sırf kocaya varmak için mi dersin? Ama o, senden başkasını da bulabilirdi. Senden başkası ve senden iyisi olmak üzere birisini bulabilir, çünkü sen gerçekten de onu öldürebilirsin, o da bunu herhâlde, şimdi çok iyi anlamıştır. Onu bu kadar kuvvetle sevmiş olman mı? Doğru, işte bu belki… Duyduğuma göre bazıları tıpkı böyle bir sevgi ararlarmış… Ama…</span></p>

  <p class="normal normal-override-1" xml:lang="tr"><span class="no-style-override">Prens durdu ve düşünceye daldı. Prensin yüzündeki bu değişikliği, her çizgiyi büyük bir dikkatle inceleyen Rogojin:</span></p>

  <p class="normal normal-override-1" xml:lang="tr"><span class="no-style-override">- Neden yine babamın portresine bakarak gülümsedin, diye sordu.</span></p>

  <p class="normal normal-override-1" xml:lang="tr"><span class="no-style-override">- Niye mi gülümsedim? Başına bu dert gelmeseydi, bu sevdaya tutulmasaydın, belki sen de çok kısa bir zamanda, tıpkı baban gibi olurdun. Sessiz ve itaatli karınla, kimseye inanmadan ve inanmak ihtiyacını duymadan, seyrek konuşan, acı ve tok sözlü bir insan olarak, bir başına rahatça oturur, para kazanmaya bakardın. Olsa olsa, bazen eski kitapları över, iki parmakla haç çıkarmaya merak ederdin, o da belki yaşlılıkta…</span></p>

  <p class="normal normal-override-1" xml:lang="tr"><span class="no-style-override">- Alay et sen. Geçenlerde bu portreyi gözden geçilirken o da tıpkı bunları söylemişti! Tuhaf, şimdi onunla her şeyde nasıl da anlaşıyorsunuz!!</span></p>

  <p class="normal normal-override-1" xml:lang="tr"><span class="no-style-override">Prens merakla:</span></p>

  <p class="normal normal-override-1" xml:lang="tr"><span class="no-style-override">- Sana gelmiş miydi, diye sordu.</span></p>

  <p class="normal normal-override-1" xml:lang="tr"><span class="no-style-override">- Geldi. Uzun uzun portreye baktı. Rahmetliye dair sorular sordu. En sonunda bana gülümseyerek: ‘Sen de tıpkı onun gibi olurdun’ ve senin kuvvetli hırsların var, Parfen Semionoviç, öyle ihtiraslar ki, aklın olmasaydı, onlarla Sibirya’yı boylardın, çünkü sende çok akıl var, dedi -Aynen böyle söyledi, işte ister inan, ister inanma. Ondan ilk defa böyle bir söz işittim… ‘Şimdiki bütün bu eğlenceleri bırakırdın. Cahil bir insan olduğun için de, para yapmaya bakar, bu evde, tıpkı baban gibi Skopetslerle otururdun. En sonunda, belki kendin de onların tarikatına girerdin. Paralarını da o kadar severdin ki, değil iki, belki de on milyon yapardın ve çuvallarının üstünde açlıktan ölüp kalırdın. Çünkü senin için her şeyde ihtiras var, her şeyi ihtirasa kadar götürüyorsun. İşte tıpkı böyle, hemen hemen, tıpkı bu sözleri söyledi. O güne kadar hiçbir zaman benimle böyle konuşmamıştı. Biliyor musun, benimle hep saçma sapan konuşur ya da alay ederdi. Bu sefer de alayla başladı, sonra da yüzü karanlıklaştı; bu evi baştan başa dolaştı, inceledi, sanki her şeyden korkuyordu. ‘Ben bütün bunları değiştirir, yeni hâle sokarım, dedi, daha da olmazsa düğüne kadar, belki yeni bir ev de satın alırım. ‘Yo yo, dedi, burada hiçbir şeyi değiştirme, böylece yaşarız. Karın olduktan sonra annenin yanında yaşamak isterim.’ Aldım, onu annemin yanına götürdüm, ona öz kızı gibi saygı gösterdi. Annem eskiden beri, işte iki yıldır, aklı başında değilmiş gibi oturup durur -kendisi hastadır- babam öldükten sonra büsbütün çocuklaştı, konuşması yok, kötürüm hâliyle oturur. Sadece kimi görürse görsün, oturduğu yerden eğilip selâm verir. Yiyecek vermezsen, üç gün bile aklına gelmez. Annemin sağ elini aldım, parmaklarını birbirine birleştirdim: ‘kutsayın, dedim, anneciğim, benimle nikâhlanacak’. Nastasya Filippovna, duygulu duygulu annemin elini öptü, anlaşılan annen çok acı çekmiş, dedi. Bende işte bu kitabı gördü: ‘Ne o, Rus Tarihi’ni mi okuyorsun?’ Oysa kendisi bana Moskova’da bir gün: ‘Hiç olmazsa kendini yetiştireydin, hiç değilse Soloyev’in ‘Rusya Tarihi’ni okusaydın, bir şey bildiğin yok senin’ demişti. Bunu iyi yapıyorsun, dedi. ilk önce hangi kitapları okuman gerektiğini bildirir, küçük bir listeyi kendim sana yazar veririm; ister misin, istemez misin?’ Daha önce, hiçbir zaman, hiçbir zaman benimle böyle konuşmamıştı, hatta beni bile şaşırttı. Hayatımda ilk defa canlı bir insan gibi nefes aldım.</span></p>

  <p class="normal normal-override-1" xml:lang="tr"><span class="no-style-override">Prens, tam bir içlilikle:</span></p>

  <p class="normal normal-override-1" xml:lang="tr"><span class="no-style-override">- Buna pek sevindim, Parfen, dedi, pek sevindim. Kim bilir, belki Tanrı sizi bir araya getirir. Rogojin, ateşli bir sesle:</span></p>

  <p class="normal normal-override-1" xml:lang="tr"><span class="no-style-override">- Bu olmayacak bir şey, diye bağırdı.</span></p>

  <p class="normal normal-override-1" xml:lang="tr"><span class="no-style-override">- Beni dinle Parfen. Onu o kadar sevdiğine göre, saygısını da kazanmak istemez misin? İstiyorsan, yoksa ümidin mi kalmadı? İşte demin, onun sana ne diye varmak istediğini sorarken, benim için garip bir mesele demiştin. Gerçi bunu çözemem, yine de şüphesiz burada mutlaka yeteri kadar mantığa uygun bir sebep vardır. Senin sevginden emin. Ama herhâlde senin başka meziyetlerinden de emindir. Başka türlü olmasına imkân var mı? Şimdi söylediklerin de bunun doğruluğunu gösteriyor. Seninle çekingen, büsbütün başka bir dille konuşmaya imkân bulduğunu, sana başka türlü davrandığını kendin söyledin ya. Sen şüpheci ve kıskançsın, onun için kötü bildiğin her şeyi büyütüyorsun. Elbette ki, o senin için söylediğin kadar kötü düşünmez. Aksi hâlde, sana varmakla bile bile suya yahut bıçak altına atılıyor demektir. Bu, mümkün mü? Kim, bile bile suya yahut bıçak altına atılır? Parfen acı bir gülümseme ile prensin ateşli sözlerini dinledi. Onun inancı, galiba sarsılmış temel üzerine oturtulmuştu.</span></p>

  <p class="normal normal-override-1" xml:lang="tr"><span class="no-style-override">Prens, ağır bir duygunun etkisi altında:</span></p>

  <p class="normal normal-override-1" xml:lang="tr"><span class="no-style-override">- Şimdi bana ne kadar ağır bakıyorsun, Parfen, diye bağırdı.</span></p>

  <p class="normal normal-override-1" xml:lang="tr"><span class="no-style-override">Öteki, sonunda:</span></p>

  <p class="normal normal-override-1" xml:lang="tr"><span class="no-style-override">- Suya mı, yoksa bıçak altına mı, diye mırıldandı. Hem belki, benden muhakkak bıçak beklediği için varıyor. Bu işin püf noktasının ne olduğunu gerçekten de aklına getirmedin mi, prens?</span></p>

  <p class="normal normal-override-1" xml:lang="tr"><span class="no-style-override">- Seni anlayamıyorum.</span></p>

  <p class="normal normal-override-1" xml:lang="tr"><span class="no-style-override">- Eh, olur ya, belki gerçekten de anlayamıyorsun, he! Senin için boşuna… şey… demiyorlar. O, başkasını seviyor, işte bunu anla! Şimdi tıpkı benim onu sevdiğim gibi, o da şimdi bir başkasını seviyor, başkası kim, biliyor musun? O, sensin! Ne o, bilmiyor muydun yoksa?</span></p>

  <p class="normal normal-override-1" xml:lang="tr"><span class="no-style-override">- Ben mi?</span></p>

  <p class="normal normal-override-1" xml:lang="tr"><span class="no-style-override">- Sen… O seni ta o zamandan, hani isim gününden beri seviyor. Yalnız, sana varmasına imkân görmüyor, çünkü senin şerefini kirleteceğini, kendisini mahvedeceğini düşünüyor. ‘Nasıl bir kadın olduğum belli, diyor.’ Şimdiye kadar hep bu iddiada… Bunların hepsini kendisi yüzüme karşı söyledi. Seni mahvetmekten, şerefine leke sürmekten korkuyor ama bana varırsa zararı yok… İşte beni nasıl sayıyor, bu noktaya mim koy.</span></p>

  <p class="normal normal-override-1" xml:lang="tr"><span class="no-style-override">- Peki ama nasıl oluyor da senden bana kaçıyor, benden de…</span></p>

  <p class="normal normal-override-1" xml:lang="tr"><span class="no-style-override">- Senden de bana! He! Onun aklına birden neler esmez ki! Şimdi, tıpkı sıtma nöbetleri içindeymiş gibi. Kâh bana bağırır, ‘Sana kendimi suya atar gibi geliyorum. Çabuk düğünü hazırla! ‘Kendisi acele ettirir, gününü belirtir, zaman yaklaşmaya başlayınca da… Korkuya kapılır ya da başka türlü düşünmeye başlar. Tanrı bilir, kendin de gördün ya, ağlar, güler, sıtma nöbetleri geçirir. Seni bırakıp bana kaçmasına şaşırıyorsun. Ne kadar budalaca bir düşünce… Senden asıl kaçış sebebi, seni delicesine sevmiş olması. Bir saatten beri bunu anlatmaya çalışıyorum sana. Senin yanında yapamaz, içindeki ukdeler bitirir onu. Moskova’da onu arayıp bulduğumu kim söylüyorsa, en büyük yalancıdır o. Aslında seni bırakıp bana geldi. ‘Bir an önce düğün zamanını ayarla, ben evlenmeye hazırım. Hatta çingene kadınların yanına gidelim.’ diye zorladı beni. Şuna inan prens, ben olmasaydım atlamıştı suya. Ama beni sudan daha korkunç bulduğu için vazgeçiyor bu kararından. Birilerine olan kızgınlığından evlenmek istiyor benimle. Yani yem olarak kullanıyor. Benimle evlenmesinin tek nedeni bu, dostum. İğreniyorum kendimden. Rogojin’i ağzı açık dinleyen prens:</span></p>

  <p class="normal normal-override-1" xml:lang="tr"><span class="no-style-override">- Peki ya sen… Ya sen, diye bağırdı ve sözlerini bitiremedi.</span></p>

  <p class="normal normal-override-1" xml:lang="tr"><span class="no-style-override">Rogojin’e dehşetle bakıyordu, öteki sırıtarak:</span></p>

  <p class="normal normal-override-1" xml:lang="tr"><span class="no-style-override">- Peki, neye sözünü bitirmedin, diye ekledi. Şu dakikada içinden ne düşündüğünü söylememi ister misin: ‘Peki, şimdi o, bana nasıl varır? Onu buna nasıl bırakmalı?’ Ne düşündüğün belli…</span></p>

  <p class="normal normal-override-1" xml:lang="tr"><span class="no-style-override">- Buraya bunun için gelmedim, Parfen. Sana söylüyorum, aklımda olan şey bu değildi…</span></p>

  <p class="normal normal-override-1" xml:lang="tr"><span class="no-style-override">- Bunun için gelmemiş olman önemli değil. Aklında olan şeyin bu olmaması mümkündür ama tam şimdi, herhâlde o şey için olduğunu anlamışsındır, he he! Hadi, yeter! Neye şaşırdın? Gerçekten de bunu bilmiyor muydun? Beni şaşırtıyorsun!</span></p>

  <p class="normal normal-override-1" xml:lang="tr"><span class="no-style-override">Prens, büyük bir heyecanla:</span></p>

  <p class="normal normal-override-1" xml:lang="tr"><span class="no-style-override">- Bunun hepsi kıskançlık, Parfen. Bunlar hep hastalıktan, bütün bunları sen büyüttün… diye mırıldandı. Ne oluyorsun?</span></p>

  <p class="normal normal-override-1" xml:lang="tr"><span class="no-style-override">- Bırak, diye homurdandı ve prensin, masa üstünde duran kitabın yanından aldığı bıçağı kaparak yine eski yerine koydu.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Petersburg’a girerken, sanki biliyor, sanki hissediyordum, diye devam ediyordu. Buraya gelmek istemiyordum ben! Burada olan bitenleri unutmak, kalbimden söküp atmak istiyordum! Hadi, hoşça kal… Ama ne oluyorsun!</span></p>

  <p class="normal normal-override-1" xml:lang="tr"><span class="no-style-override">Prens konuşurken, dalgınlıkla yine masadaki bıçağı eline alacak olmuştu. Rogojin yine bıçağı onun elinden alıp masaya fırlattı. Bu, biçimi oldukça basit geyik saplı, kapanmayan, üç buçuk parmak boyunda ve gereken genişlikte bir bıçaktı.</span></p>

  <p class="normal normal-override-1" xml:lang="tr"><span class="no-style-override">Prensin, bıçağı ikinci defa elinden almasına önem verdiğini gören Rogojin, onu bir kitabın arasına soktu, kitabı da başka bir masaya fırlattı.</span></p>

  <p class="normal normal-override-1" xml:lang="tr"><span class="no-style-override">Prens, dalgın dalgın ama hâlâ kuvvetli bir düşüncenin etkisi altındaymış gibi:</span></p>

  <p class="normal normal-override-1" xml:lang="tr"><span class="no-style-override">- Onunla kitap yapraklarını mı kesiyorsun, diye sordu.</span></p>

  <p class="normal normal-override-1" xml:lang="tr"><span class="no-style-override">- Evet, kitap yapraklarını…</span></p>

  <p class="normal normal-override-1" xml:lang="tr"><span class="no-style-override">- Ama bu bahçe bıçağı değil mi?</span></p>

  <p class="normal normal-override-1" xml:lang="tr"><span class="no-style-override">- Bahçe bıçağı! Bahçe bıçağı ile kitap yaprakları kesilmez mi?</span></p>

  <p class="normal normal-override-1" xml:lang="tr"><span class="no-style-override">- Ama bu… Yepyeni.</span></p>

  <p class="normal normal-override-1" xml:lang="tr"><span class="no-style-override">Her söz üzerine gittikçe sinirlenen Rogojin, büyük bir öfke ile:</span></p>

  <p class="normal normal-override-1" xml:lang="tr"><span class="no-style-override">- Yeni olsun ne çıkar? Yeni bıçak alamaz mıyım ben, diye bağırdı.</span></p>

  <p class="normal normal-override-1" xml:lang="tr"><span class="no-style-override">Prens titredi, dikkatle Rogojin’e baktı. Büsbütün aklı başına gelerek:</span></p>

  <p class="normal normal-override-1" xml:lang="tr"><span class="no-style-override">- Amma da yapıyorsun, ha, diye güldü. Bağışla beni birader, başım böyle şimdiki gibi ağırlaşınca, bir de bu hastalık… Büsbütün dalgınlaşıyor ve gülünç oluyorum. Oysa sormak istediğim hiç de bu değildi… ne olduğunu da hiç hatırlamıyorum. Hoşça kal…</span></p>

  <p class="normal normal-override-1" xml:lang="tr"><span class="no-style-override">Rogojin:</span></p>

  <p class="normal normal-override-1" xml:lang="tr"><span class="no-style-override">- Orası değil, dedi.</span></p>

  <p class="normal normal-override-1" xml:lang="tr"><span class="no-style-override">- Unuttum.</span></p>

  <p class="normal normal-override-1" xml:lang="tr"><span class="no-style-override">- Buraya, buraya gel, göstereyim.</span></p>

</body>

</html>