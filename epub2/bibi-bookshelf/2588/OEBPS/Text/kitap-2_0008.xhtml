<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1 stil1-override" id="sigil_toc_id_8" xml:lang="tr"><span class="no-style-override-5">VIII</span></h2>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Baylar, hiçbirinizi beklemiyordum, diye söze ‘başladı. Kendim de bugüne kadar hasta idim, sizin işinize gelince -diyerek Antip Bordovski’ye döndü- onu daha bir ay önce Gavrila Ardalionoviç Ivolgin’e bırakmıştım. Bu konuyu da size bildirmiştim. Durum böyle iken, sizinle karşı karşıya konuşup anlaşmaktan kaçınmıyorum ama kabul etmelisiniz ki, böyle bir saatte… Uzun değilse, benimle başka bir odaya geçmenizi öneriyorum… Şimdi burada benim dostlarım var ve inanmalısınız ki…</span></p>

  <p class="normal normal-override-1" xml:lang="tr"><span class="no-style-override">Lebedev’in yeğeni, henüz sesini pek yükseltmemekle beraber, birden oldukça ısrarlı bir şekilde:</span></p>

  <p class="normal normal-override-1" xml:lang="tr"><span class="no-style-override">- Dostlarınız… İstediği kadar olsun ama ne de olsa izin verin, diyerek onun sözünü kesti. İzin verin biz de size şunu söyleyelim, uşaklara özgü odanızda tam iki saat bekletmeyerek bize karşı daha nazik davranabilirdiniz…</span></p>

  <p class="normal normal-override-1" xml:lang="tr"><span class="no-style-override">Antip Bordovski, büyük bir heyecan içinde, tıpkı patlamış yahut çatlamış gibi, etrafa tükürük saçarak:</span></p>

  <p class="normal normal-override-1" xml:lang="tr"><span class="no-style-override">- Elbette… Ve ben… Bu prens usulü!.. ve bu… Demek ki siz generalsiniz! Ben de sizin uşağınız değilim! Ve ben, ben… diye homurdandı, dudakları çarpılıyor, sesi güceniklikle titriyordu ama birden öyle acele ederek konuşmaya başladı ki, onuncu kelimeden sonra ne demek istediği anlaşılmaz oldu. Ippolit vızıldayan çatlak bir sesle:</span></p>

  <p class="normal normal-override-1" xml:lang="tr"><span class="no-style-override">- Bu, prens usulüdür, diye bağırdı. Boksör:</span></p>

  <p class="normal normal-override-1" xml:lang="tr"><span class="no-style-override">- Bunu bana yapsalardı, diye homurdandı. Yani soylu bir insan olarak doğrudan beni ilgilendirseydi, Bordovski’nin yerinde ben olsaydım… Ben!</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Baylar, sizin burada olduğunu daha bir dakika önce öğrendim, vallahi, diye tekrarladı. Lebedev’in yeğeni yine:</span></p>

  <p class="normal normal-override-1" xml:lang="tr"><span class="no-style-override">- Dostlarınız kim olursa olsunlar, onlardan hiç korkumuz yok, prens. Çünkü biz hakkımızı arıyoruz, diye işaret etti.</span></p>

  <p class="normal normal-override-1" xml:lang="tr"><span class="no-style-override">Ippolit yine:</span></p>

  <p class="normal normal-override-1" xml:lang="tr"><span class="no-style-override">- Ama izninizle sormak istiyorum: Bordevsk’nin işini dostlarınızın önüne çıkarmaya ne hakkınız vardı, diye vızıldadı ama artık fena hâlde kızmıştı. Biz de belki dostlarınız tarafından yargılanmak istemiyoruz; dostlarınızın yargısının ne olacağı apaçık!..</span></p>

  <p class="normal normal-override-1" xml:lang="tr"><span class="no-style-override">Böyle bir başlangıç karşısında şaşırıp kalan prens, sonunda:</span></p>

  <p class="normal normal-override-1" xml:lang="tr"><span class="no-style-override">- Ama siz, sonunda Bay Bordovski, burada konuşmak istemiyorsanız, diyebildi. Hemen şimdi başka bir odaya gidelim, tekrar ediyorum, hepinizin burada olduğunuzu, daha şimdi, şu dakikada öğrendim…</span></p>

  <p class="normal normal-override-1" xml:lang="tr"><span class="no-style-override">Bordovski, yine birden:</span></p>

  <p class="normal normal-override-1" xml:lang="tr"><span class="no-style-override">- Ama hakkınız yok, hakkınız yok, hakkınız yok! Dostlarınızı… İşte, diye mırıldanarak yabani yabani ve sıkılganlıkla etrafına bakınıyor, şüpheciliği ve yabaniliği kabarıyor, öfkeye kapılıyordu. Hakkınız yok.</span></p>

  <p class="normal normal-override-1" xml:lang="tr"><span class="no-style-override">Bunu söyler söylemez, tıpkı bir şeyi koparmış gibi, sertlikle durdu, son derece patlak, kalın kırmızı damarlı gözlerini sessizce alabildiğine açıp bütün vücudu ile öne doğru eğilerek prense bakmaya başladı. Bu defa prens o kadar şaştı ki, hiçbir şey söylemeden ve gözünü alabildiğine açarak ona bakmaya başladı.</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna birden:</span></p>

  <p class="normal normal-override-1" xml:lang="tr"><span class="no-style-override">- Lev Nikolayeviç, diye çağırdı. İşte bunu hemen oku, hemen şu dakikada, bu doğrudan senin işinle ilgili bir şey.</span></p>

  <p class="normal normal-override-1" xml:lang="tr"><span class="no-style-override">Haftalık mizah gazetelerinden birini acele ile ona uzatarak parmağı ile bir makaleyi gösterdi. Lebedev, henüz konuklar odaya girerken iltifatını kazanmaya gayret ettiği Lizaveta Prokofyevna’nın yanına yan taraftan seğirtmiş ve tek söz söylemeden yan cebinden bu gazeteyi çıkarıp altı çizilerek işaretlenmiş bir makaleyi göstererek gözlerine doğru uzatmıştı. Lizaveta Prokofyevna’nın okumaya fırsat bulduğu şey onu çok şaşırtmıştı, heyecanlandırmıştı.</span></p>

  <p class="normal normal-override-1" xml:lang="tr"><span class="no-style-override">Oldukça sıkılan prens:</span></p>

  <p class="normal normal-override-1" xml:lang="tr"><span class="no-style-override">- Ama yüksek sesle okunmasa daha iyi olmaz mı, diye mırıldandı, sonra ben onu yalnız başıma okurdum…</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna, prensin daha henüz dokunduğu gazeteyi sabırsızlıkla onun elinden kaparak Kolya’ya döndü.</span></p>

  <p class="normal normal-override-1" xml:lang="tr"><span class="no-style-override">- Öyleyse sen oku, daha iyi. Şimdi oku, yüksek sesle! Yüksek sesle, dedi. Herkese yüksek sesle oku, herkes duysun.</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna, ateşli ve duygularının mahkûmu bir hanımdı, öyle ki birden hemen, uzun uzadıya düşünmeden, bazen bütün lengerleri vira edip, hava durumunu sormadan pupa yelken engin denize açıverirdi. Ivan Feodoroviç, telaş içinde kıpırdandı. Ama şimdilik ilk dakikada herkes donup kaldı, bir şey anlamayarak bekliyorlardı. Kolya gazeteyi açtı ve yanına seğirten Lebedev’in gösterdiği yeri yüksek sesle okumaya başladı.</span></p>

  <p class="normal normal-override-1" xml:lang="tr"><span class="no-style-override">‘Proleterler ve onların dolu, günlük, her günkü yağmacılığın bir hikâyesi! İlericilik! Reform! Adalet!’</span></p>

  <p class="normal normal-override-1" xml:lang="tr"><span class="no-style-override">‘Kutsal Rusya dediğimiz memleketimizde ilericilik, şirketlerin kendi başlarına iş görme hali, milliyetçilik ve her yıl ülke dışına çıkarılan milyonlar devrinde endüstrinin ve işçi ellerinin felce uğramasının ve diğerlerinin takdir gördüğü bu devirde, hepsini saymaya imkân olmadığı için doğruca meseleye geçelim. Geçmiş derebeylik saltanatının (de profundis!) dölünden birinin, ki onların dedeleri rulet oyununda varını yoğunu yitirir, babaları da asteğmen veya teğmen olarak hizmet etmek zorunda kalır ve alıştıkları üzere masum bir hırsızlık yüzünden yargılanırken hapishanede ölürler, çocukları ise egemenliğimizin kahramanı gibi, ya budala olarak büyürler ya da cinayet işlerinde yakalanırlar ama yola gelsinler diye jüri tarafından beraat ettirilirler. Yahut sonunda öyle haltlar karıştırırlar ki zaten kepazeliğin alıp yürüdüğü bu zamanda, halka parmak ısırttırır, kamuoyunu kepaze ederler. İşte bizim böyle bir dölün başından tuhaf, gülünç bir macera geçer. Dölümüz, altı ay kadar önce, ayağında şıpıtıklar, arkasında kürkü olmayan acınacak bir kaputla kışın, İsviçre’den Rusya’ya döner. İsviçre’de budalalıktan tedavi edilmekteymiş (şifre). İtiraf etmeli ki talihi kendisine yardım ediyordu, öyle ki İsviçre’de tedavi edildiği meraklı hastalığı -rica ederim, budalalığın tedavisi mümkün müdür, bunu şöyle bir düşünün!..- bir yana, ‘belki bir sınıf insanlar mutlu olur.’ Rus atasözünün doğruluğunu gösterirdi. Bir kere düşünün? Söylediğine göre babası üsteğmenin, bölük parasını kumarda yemesi ya da yanındaki astlarından birini fazlaca dövdürmesi yüzünden -eski zamanı hatırlayınız, baylar!- hapishaneye düşerek ölmesi üzerine, henüz bir meme çocuğu olarak kalan bizim baron, zengin bir derebeyi tarafından sevabına evlat olarak alınmış. Bu Rus derebeyi, -isterseniz adına P. diyelim- eski altın çağımızda dört bin köle cana!.. Böyle bir deyimi anlayabiliyor musunuz, baylar? Ben anlamıyorum. Açıklayıcı sözlüğe başvurmak gerek. (Hatıra henüz yeni ama insan güçlükle inanıyor), sahipmiş.</span></p>

  <p class="normal normal-override-1" xml:lang="tr"><span class="no-style-override">Ve anlaşılan, şu yan gelip hazır yiyen, aylak hayatlarını Rusya dışında, yazın içmelerde, kışın da yaşadıkları yüzyılda çok büyük paralar bıraktıkları Şato de Flör’de geçiren Ruslardanmış. Kesin olarak söylemek mümkündür ki, eski kölelik devrinde toplanan vergilerin hiç olmazsa üçte biri Paris’teki Şato de Flör sahibinin cebine giriyordu. Ne kadar da bahtlı bir adam! Ne olursa olsun havai P. yetim beyzadeyi prensçe terbiye ediyormuş, ona dadı ve dadılar (şüphesiz en güzellerini) tutuyor, bir kolayını bularak onları kendisi Paris’ten getiriyordu. Ama soyunun sonuncusu olan döl bir budala idi. Şato de Flör dadıları bir işe yaramadı, yirmi yaşına kadar da bizim öğrenci hiçbir dilde, Rusça da dâhil, konuşmayı öğrenemedi. Bununla beraber, Rusça konuşmamakta haklıdır. Sonunda, P.’nin Rus toprak kölesi kafasına, budalanın İsviçre’de akıllandırılabileceği yollu bir hayal geldi. Durum bu iken, oldukça mantıklı bir hayal: hazır yiyici ve derebeyi tabii, İsviçre gibi bir yerde insanın para ile puldan bile akıl satın alabileceğini düşünmüş olabilir. Tanınmış bir profesör’ün yanındaki tedavi bir yıl sürdü. Binlerce ruble harcandı, budala tabi akıllanmadı, ama söylediklerine göre, şöyle böyle ne de olsa insana benzemeye başlamış. Birdenbire P. Ani olarak ölüyor. Tabii hiçbir vasiyetname yok; işleri ise, her zaman olduğu gibi karmakarışık, açgözlü mirasçılar dolu, bunlar da İsviçre’de kendisine acındığı için budalalıktan tedavi edilen soyunun sonuncusu olan bir dölü tanımak bile istemiyorlar. Döl, gerçi budala ama yine de profesörünü kafese koymayı denemiş ve söylendiğine göre, efendisinin ölümünü ondan gizleyerek, iki yıl daha tedavide kalmış. Ama profesör kendisi de az madrabazlardan değilmiş, sonunda parasız kalmaktan, daha çok da yirmi yaşındaki hazır yiyicisinin iştahından korkarak, ayağına kendi eski şıpıtıklarını giydirmiş, eski kaputunu hediye etmiş, sevabına üçüncü mevki trene bindirerek İsviçre’den yolcu etmiş. Sanılır ki kahramanımızın şansı ters döndü. Yağma mı var, bütün bir vilayet halkını açlıktan öldüren kader, tıpkı susuzluktan kuruyan tarlalarını üzerinden uçup geçerek, büyük denize dökülen Krilov’un Bulutu gibi, bir anda bütün nimetlerini bizim kişizadeciğin üstüne yağdırıyor. Hemen hemen İsviçre’den Petersburg’a geldiği gün, Moskova’da annesinin akrabalarından (tabii eski tüccarlardan birisi) çocuksuz yaşlı bir hımbıl tüccar, gür sakal ve Raskolnik ölüyor ve iddia götürmeyen, yusyuvarlak, nakit olmak üzere birkaç milyon miras bırakıyor. (Okuyucu, sizinle bize olsaydı ne olurdu!) Ve bütün bunlar İsviçre’de budalalıktan tedavi edilen bizim döle kalıyor! Eh, artık burada başka hava çalmaya başladı. Tanınmış bir güzel odalığın peşine takılmak üzere olan şıpıdıklı kontumuzun etrafında, birden bir sürü dost ve ahbap belirdi, hatta akrabalar bile bulundu ama daha çok, yasal evlenmeye can atan bir sürü soylu kız belirdi. Çünkü ondan iyisi can sağlığıdır. Soylu, milyoner, budala bütün nitelikler bir arada, böyle bir kocayı gündüz fenerle arasan bulamazsın, hatta ısmarlayayım desen ısmarlayamazsın!… Ivan Feodoroviç, sonsuz bir kızgınlık içinde:</span></p>

  <p class="normal normal-override-1" xml:lang="tr"><span class="no-style-override">- Bunu… Bunu, artık anlamıyorum, diye bağırdı.</span></p>

  <p class="normal normal-override-1" xml:lang="tr"><span class="no-style-override">Prens, yalvaran bir sesle:</span></p>

  <p class="normal normal-override-1" xml:lang="tr"><span class="no-style-override">- Vazgeçin Kolya, diye bağırdı. Her yandan sesler duyulmaya başladı. Anlaşılan kendini büyük bir çaba ile tutabilen Lizaveta Prokofyevna:</span></p>

  <p class="normal normal-override-1" xml:lang="tr"><span class="no-style-override">- Okusun! Okusun, ne olursa olsun, okusun, diye kesip attı. Prens! Okumaktan vazgeçerlerse kavga ederiz ha!</span></p>

  <p class="normal normal-override-1" xml:lang="tr"><span class="no-style-override">Başka çare yoktu. Heyecanlanan, kıpkırmızı kesilen Kolya, heyecanlı bir sesle okumaya devam etti.</span></p>

  <p class="normal normal-override-1" xml:lang="tr"><span class="no-style-override">‘Ama bizim dumanı üstünde milyonerimiz, denebilir ki, hayal dünyasına daldığı bir sırada bambaşka, apayrı bir şey oldu. Güzel bir sabah, sakin ve şen yüzlü, nazik ama emin ve haklı konuşan, sade giyinmiş, ilerici düşünceli birisi onu ziyarete geliyor ve iki kelime ile ziyaret sebebini açıklıyor. O, tanınmış bir avukattır. Ona bir genç tarafından bir iş havale edilmiştir, avukat, onun adına gelmiştir. Bu genç adam ise, başka bir soyadı taşımakla beraber, rahmetli P.’nin oğlundan başkası değildir. Şehvet düşkünü P. gençliğinde, Avrupa terbiyesi görmüş köle kızlardan namuslu, yoksul bir kızı (burada kölelik devrinin kontluk hakları da alınmıştır) baştan çıkarır ve bu ilginin yakın sonuçlarını görünce onu, çoktan beri seven, soylu bir kişiliğin sahibi bir esnafla, daha doğrusu bir memurla evlendirir. Önceleri o, yeni evlilere yardım eder. Ama bir süre sonra soylu kişilik sahibi koca, bu yardımı reddeder. Aradan bir hayli zaman geçer, P. ise yavaş yavaş kızı da, ondan peydahladığı oğlunu da unutur. Sonra da bilindiği gibi, vasiyetname filan bırakmadan ölür. Bu sırada, artık yasal bir nikâhtan sonra doğan ama başka bir soyadı altında büyüyen çocuk, soylu kişiliğin sahibi koca tarafından evlat edinilir ama buna rağmen ayaklarından sakat annesi sadece elinde avucunda olanla kalır. Oelikanlı ise başkentte, tüccar çocuklarına verdiği derslerin parası ile önce kendisine lisede okumak imkânını sağladı, sonra da ilerdeki gayelerini göz önünde tutarak kendisi için faydalı bulduğu üniversite derslerine dinleyici olarak devam etti. Ama onar kopeğe ders vererek, Rus tüccarından ne kadar para alabilirsin? Üstelik uzak ilde ölen sakat annesinin ölümü de onun zor durumunu hafifletememişti. Şimdi soruyorum: Adil bir şekilde düşünecek olursak bizim dölün nasıl düşünmesi gerekirdi? Siz, okuyucu olarak, onun kendi kendine şöyle düşündüğünü sanırsınız? ‘Ben, bütün ömrümce P.’nin bütün nimetlerinden faydalandım. Eğitim ve öğretimime, dadılarıma budalalıktan tedavim için İsviçre’ye binlerce ruble gönderildi. İşte şimdi benim milyonlarım var, kendisini unutan uçarı babasının davranışlarında hiçbir suçu olmayan P.’nin oğlunun soylu kişiliği ise dersler vermekle heba oluyor. Bana harcanan her şey, hakçasına düşünecek olursak, ona harcanmalıydı. Bana harcanan o büyük paralar gerçekte benim değildir. Bu, feleğin tuhaf bir cilvesinden başka bir şey değildi; onların oğlunun hakkı idi. Uçarı ve unutkan P.’nin hayali istekleri bana değil ona uygulanmalı idi… Tam anlamıyla soylu, kibar, hakçıl bir insan olsaydım, aldığım bütün mirasın yarısını onun oğluna vermem gerekirdi ama ben her şeyden önce hesabını bilen birisi olduğum ve bu işin adli bir şey olmadığını anladığım için, milyonlarımın yarısını veremem. Ama budalalığımın tedavisi için bana P.’nin harcadığı on binleri onun oğluna geri vermezsem, bu pek alçakça ve ayıp -döl, bunun hesaba sığmadığını unutuyor- bir davranış olur. Burada yalnız vicdan ve hak borcu söz konusudur. Çünkü P. öğrenim ve eğitimimi üzerine almayıp benim yerime kendi oğlunu düşünseydi, hâlim ne olurdu?’ ‘Ama hayır, baylar! Bizim döller böyle düşünmez. Sadece bir dostluğun ötekinin iradesine karşı gelerek, hemen hemen kendi zoru ile bu işi takip etmeyi üzerine alan delikanlının avukatı, namusun, soyluluğun, hak ve adalete uygunluk görevlerini, hatta bunun basit bir hesaplaşma işi olduğunu ortaya atmasına rağmen, İsviçreli öğrenci eğilmemiş, hem ne dersiniz? Bunlar daha bir şey değil, diyebilirdik ama işte artık affedilemeyecek ve hiçbir meraka değer hastalığın bile örtemeyeceği bir şey daha var: Profesörünün şıpıdıklarını daha yeni ayağından çıkaran bu milyoner, kendini derslerle öldüren gencin soylu kişiliği ondan bir sadaka, bir yardım istemeyip hukuki olmamakla beraber hakkı olan bir şeyi istediğini, hatta onun bunu istemeyip ancak dostlarının bu işi yürütmekte olduklarını anlamak becerisini gösterememiştir. Hiç bir ceza görmeden insanları milyonları ile ezmek imkânına sahip olmanın verdiği gurur ve hazla bizim döl, cebinden elli rublelik bir kâğıt para çıkarıyor ve saygısızca verilen bir sadaka gibi, soylu delikanlıya gönderiyor, inanamıyorsunuz öyle mi, baylar? Öfkeden köpürdünüz, kendinizi aşağılanmış hissediyorsunuz, ‘öfkenizden bağırmak istiyorsunuz: ama o, yine de bunu yapmıştır! Şüphesiz, para hemen kendisine geri veriliyor, yani suratına fırlatılıyor. Peki, bu iş ne şekilde çözülür? Hukuki bir iş değildir, ancak basına yansıtmak kalıyor! Bu öyküyü halkın takdirine sunuyoruz, gerçek olduğuna da kefiliz. Söylediklerine göre, tanınmış mizahçılarımızdan birisi bunu duyunca, buna uygun güzel bir hiciv söylemiş, bu hiciv yalnız il gazetelerinde değil, ahlak durumumuzu belirten başkent yazı denemelerinde de yer almaya layıktır:</span></p>

  <p class="normal normal-override-1" xml:lang="tr"><span class="no-style-override">‘Löva Şneydir’in kaputu ile</span></p>

  <p class="normal normal-override-1" xml:lang="tr"><span class="no-style-override">Beş yıl oynadı,</span></p>

  <p class="normal normal-override-1" xml:lang="tr"><span class="no-style-override">Her zamanki saçmalıklarla</span></p>

  <p class="normal normal-override-1" xml:lang="tr"><span class="no-style-override">Zamanını doldurdu.</span></p>

  <p class="normal normal-override-1" xml:lang="tr"><span class="no-style-override">Dar şıpıdıklarla dönünce</span></p>

  <p class="normal normal-override-1" xml:lang="tr"><span class="no-style-override">Milyonluk mirasa kondu.</span></p>

  <p class="normal normal-override-1" xml:lang="tr"><span class="no-style-override">Tanrı’ya Rusça dua ederken</span></p>

  <p class="normal normal-override-1" xml:lang="tr"><span class="no-style-override">Öğrencileri soydu.</span></p>

  <p class="normal normal-override-1" xml:lang="tr"><span class="no-style-override">Zürriyetin küçük adı…</span></p>

  <p class="normal normal-override-1" xml:lang="tr"><span class="no-style-override">İsviçreli Profesörün adı…</span></p>

  <p class="normal normal-override-1" xml:lang="tr"><span class="no-style-override">Kolya okumayı bitirince, hemen çabucak gazeteyi prensin eline tutuşturdu, kendini bir köşeye atarak yüzünü elleriyle örttü. Dayanılmayacak kadar utanmıştı, onun, henüz çamura alışamamış çocuk duyguları isyan etmişti. Olağanüstü bir şey geçtiğini, her şeyin bir anda yıkıldığını, gazeteyi yüksek sesle okumakla buna âdeta kendisinin sebep olduğunu sanıyordu.</span></p>

  <p class="normal normal-override-1" xml:lang="tr"><span class="no-style-override">Ama galiba hazır bulunanlar da buna benzer bir şeyler hissediyorlardı.</span></p>

  <p class="normal normal-override-1" xml:lang="tr"><span class="no-style-override">Kızlar tuhaf bir duruma düşmüş ve utanmışlardı.. Lizaveta Prokofyevna içinde köpüren öfkenin taşmamasına çalışıyor ve galiba, o da bu işe burnunu soktuğu için pişmanlık duyuyordu. Şimdilik susuyordu. Prens, pek utangaç insanlarda olduğu gibi, kendini çok kötü hissediyordu. Başkasının davranışı yüzünden o kadar utanmış, konukları hesabına öyle utanç duymuştu ki, ilk anlarda onlara bakmaya bile korkuyordu. Ptitsin, Varya, Ganya, hatta Lebedev, hepsi utanmış görünüyorlardı. Hepsinin tuhafı Ippolit ve ‘Pavlişçev’in oğlu’, sanki bir şeye şaşmış gibi duruyorlardı. Lebedev’in yeğeni de galiba memnun olmamıştı. Yalnız boksör, bıyıklarını kıvırarak sakin sakin, heybetli bir tavırla gözlerini yere indirmiş oturuyordu ama sıkıldığı için değil, aksine soylu alçakgönüllülüğünden ve gözle görünür zaferinden böyle yapıyordu. Makaleyi pek beğendiği her davranışından anlaşılıyordu.</span></p>

  <p class="normal normal-override-1" xml:lang="tr"><span class="no-style-override">Ivan Feodoroviç, hafif bir sesle:</span></p>

  <p class="normal normal-override-1" xml:lang="tr"><span class="no-style-override">- Bu şeytanın bile anlamayacağı bir şey, diye homurdandı. Sanki kırk elli uşak bir araya gelip yazmaya kalkmış ve yazmışlar.</span></p>

  <p class="normal normal-override-1" xml:lang="tr"><span class="no-style-override">Ippolit:</span></p>

  <p class="normal normal-override-1" xml:lang="tr"><span class="no-style-override">- İzninizle sorayım sayın bay, böyle tahminlerle nasıl aşağılayabilirsiniz, diye işaret etti, bütün vücudu ile titredi.</span></p>

  <p class="normal normal-override-1" xml:lang="tr"><span class="no-style-override">Boksör de birden bilmem neden, kuşkulandı, bıyıklarını bükmeye devam ederek ve omuzlarını oynatıp vücudunu titreterek:</span></p>

  <p class="normal normal-override-1" xml:lang="tr"><span class="no-style-override">- Bu, bu, bu soylu bir insan için… Kendiniz de kabul edersiniz general, insan soylu ise bu, artık bir aşağılama sayılır, diye homurdandı.</span></p>

  <p class="normal normal-override-1" xml:lang="tr"><span class="no-style-override">Fena hâlde sinirlenen Ivan Feodoroviç:</span></p>

  <p class="normal normal-override-1" xml:lang="tr"><span class="no-style-override">- Birincisi, ben sizin ‘sayın bayınız’ olamam, ikincisi size hiçbir açıklamada bulunmak niyetinde değilim, diye sert sert cevap verdi ve başka bir şey söylemeden terasın çıkış yerine doğru yürüdü, sırtını içerdekilere dönerek merdivenin birinci basamağında durdu, hatta şimdi bile yerinden kımıldamayı düşünmeyen Lizaveta Prokofyevna’ya karşı sonsuz bir öfke duyuyordu.</span></p>

  <p class="normal normal-override-1" xml:lang="tr"><span class="no-style-override">Prens, üzüntü ve heyecan içinde:</span></p>

  <p class="normal normal-override-1" xml:lang="tr"><span class="no-style-override">- Baylar, baylar, artık izin verin de konuşayım, diye sesleniyordu. Hem lütfedin, birbirimizi anlayacak bir tarzda konuşalım. Makale için bir şey demiyorum, varsın olsun. Ancak baylar, makalede yazılanların hepsi yalan. Bunu kendiniz de bildiğiniz için söylüyorum, Öyle ki, bunu içinizden biri yazmışsa, son derece şaşırtır beni.</span></p>

  <p class="normal normal-override-1" xml:lang="tr"><span class="no-style-override">Ippolit:</span></p>

  <p class="normal normal-override-1" xml:lang="tr"><span class="no-style-override">- Bu ana kadar bu makaleye dair bir şey bilmiyordum, dedi. Ben bu makaleyi uygun bulmuyorum.</span></p>

  <p class="normal normal-override-1" xml:lang="tr"><span class="no-style-override">Lebedev’in yeğeni:</span></p>

  <p class="normal normal-override-1" xml:lang="tr"><span class="no-style-override">- Gerçi onun yazılmış olduğunu biliyordum ama… Ben de basılmasını tavsiye etmezdim, çünkü henüz erken, diye ekledi.</span></p>

  <p class="normal normal-override-1" xml:lang="tr"><span class="no-style-override">Pavlişçev’in oğlu:</span></p>

  <p class="normal normal-override-1" xml:lang="tr"><span class="no-style-override">- Ben biliyordum ama benim hakkım var.. Ben… diye mırıldandı.</span></p>

  <p class="normal normal-override-1" xml:lang="tr"><span class="no-style-override">Prens, Burdovski’ye merakla bakarak:</span></p>

  <p class="normal normal-override-1" xml:lang="tr"><span class="no-style-override">- Nasıl? Bunu kendiniz mi planladınız yoksa, diye sordu. Ama buna imkân yok! Lebedev’in yeğeni söze karıştı:</span></p>

  <p class="normal normal-override-1" xml:lang="tr"><span class="no-style-override">- Ama böyle sorular sormaya hakkınız olduğunu kabul edemeyiz, dedi.</span></p>

  <p class="normal normal-override-1" xml:lang="tr"><span class="no-style-override">- Ben sadece, Bay Burdovski’nin nasıl başardığına şaştım… Ama… Madem ki bu işi basına duyurdunuz, demin bunu dostlarımın önünde ele aldığım zaman niçin gücendiniz?</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna öfke içinde:</span></p>

  <p class="normal normal-override-1" xml:lang="tr"><span class="no-style-override">- Hah, sonunda, diye mırıldandı.</span></p>

  <p class="normal normal-override-1" xml:lang="tr"><span class="no-style-override">Daha fazla dayanamayan Lebedev, sanki sıtma nöbeti içinde, birden sandalyelerin arasından sıyrılarak:</span></p>

  <p class="normal normal-override-1" xml:lang="tr"><span class="no-style-override">- Hatta prens, şunu unuttunuz, yalnız sizin iyi niyetiniz ve kalbinizin sonsuz iyilikseverliği onları kabul edip dinlemenize sebep olmuştur, yoksa onların bu şekilde, bir istekte bulunmaya yasal hiçbir hakları yoktur. Üstelik bu işi Gavrila Ardalionoviç’e bırakmış bulunuyorsunuz, o da yine kalbinizin sonsuz iyilikseverliği yüzünden böyle davrandınız. Şimdi ise soylu prens, seçkin dostlarınızın arasında kalarak böyle bir topluluğu bu bayların uğruna feda edemezdiniz ve bütün bu bayları hemen şu dakikada kapı dışarı atabilirdiniz, ben de ev sahibi olmam dolayısıyla onları büyük bir memnunlukla…</span></p>

  <p class="normal normal-override-1" xml:lang="tr"><span class="no-style-override">Odanın derinlerinden General Ivolgin:</span></p>

  <p class="normal normal-override-1" xml:lang="tr"><span class="no-style-override">- Çok doğru, diye gürledi. Prens:</span></p>

  <p class="normal normal-override-1" xml:lang="tr"><span class="no-style-override">- Yeter, Lebedev, yeter, yeter… diye bağlayacak oldu ama bir sürü öfkeli ses onun sözlerini bastırdı. Lebedev’in yeğeni hemen hepsinin sesini bastırarak:</span></p>

  <p class="normal normal-override-1" xml:lang="tr"><span class="no-style-override">- Hayır, af buyurun prens, af buyurun, şimdi artık bu yetmez, diye bağırdı. Şimdi işi açık ve kesin olarak ele almak gerekiyor. Çünkü onu, galiba anlamıyorlar. Şimdi bu işe hukuk hilesi karıştı, bizi de fos hilelere dayanarak kapı dışarı atmakla korkutuyorlar! Yoksa siz prens, bizi davamızın hukuki olmadığını anlamayacak kadar aptal mı sanıyorsunuz. Dava hukuk bakımından ele alınırsa sizden yasal olarak bir ruble istemeye hakkımız olmadığını bilmiyor muyuz sanıyorsunuz? Ama bizim asıl anladığımız, burada hukuk bakımından bir hak yoksa da insani, tabii bir hak vardır, sağduyunun ve vicdan sesinin hakkı var. Varsın bizim hakkımız insanların çürümüş hiçbir kanun kitabında yazılı olmasın. Ama soylu ve namuslu bir insan, yani sağduyulu bir insan, kanun kitaplarında yazılı olmayan maddeler karşısında bile soylu ve namuslu bir insan olarak kalmak zorundadır. İşte onun için buraya bizi -tehdit ettiğiniz gibi- kapı dışarı atacağınızdan korkmayarak girdik. Çünkü bir rica değil, talep ediyoruz. Böyle geç saatte ziyarete gelmek -oysa biz geç saatte gelmiş değiliz, siz bizi uşak odanızda beklettiniz- görgü kurallarına düşmezse de, size tekrar ediyorum: bir şeyden korkmadan gelişimizin sebebi, şahsınızda doğru düşünceli, yani şeref ve vicdan sahibi bir insan bulmayı ümit edişimizdendi. Evet, o da doğru, biz boynumuzu bükerek, çanak yalayıcılar ve sizin dalkavuklarınız gibi değil, özgür insanlar gibi başlarımız yukarda içeri girdik. Hem ricacı değiliz, gururlu, özgür, istek sahipleriyiz -duyuyor musunuz, ricacı değil, istek sahibi, bunu kulağınıza küpe yapın!.. Biz itibarımızı koruyoruz ve dosdoğru size bir soru soruyoruz. Burdovski işinde kendinizi haklı mı buluyorsunuz, yoksa haksız mı? Pavlişçev tarafından şefkatle korunduğunuzu, hatta belki de ölümden kurtarıldığınızı kabul ediyor musunuz? Kabul ediyorsanız (ki bu sebeple), milyonları aldığınız zaman sırası gelmişken, yardıma muhtaç Pavlişçev’in oğlunu, Burdovski soyadı taşımasına rağmen, elinizi vicdanınıza koyarak ödüllendirmek niyetinde misiniz yahut böyle yapmanın haklı bir davranış olacağını kabul ediyor musunuz? Evet veya hayır! Evet ise, yani daha doğrusu, sizin deyiminizle sizde namus ve şeref dediğiniz, bizim de öngörürlük diye daha açıkça vasıflandırdığımız şey varsa bizi tatmin edin, olsun bitsin. Bizden rica ve minnet beklemeden bizi tatmin edin, bizden böyle bir şey beklemeyin, çünkü bunu bizim için değil, hakkın yerini bulması için yapıyorsunuz. Bizi tatmin etmek istemezseniz, yani hayır diye cevap verirseniz, biz hemen gideriz ve mesele kapanır. Size gelince, bütün şahitlerinizin önünde ve yüzünüze karşı soylu, siz kaba zekâlı, az gelişmiş bir insansınız. Böyle namuslu, vicdanlı bir insan olmaya hakkınız yok, çünkü hakkı pek ucuza satın almak istiyorsunuz. Ben bitirdim. Ben soruyu ortaya attım. Cesaret edebilirseniz, haydi bizi kapı dışarı atın. Siz bunu yapabilirsiniz de, kuvvetlisiniz. Ama unutmayın biz, ne olursa olsun istiyoruz, rica etmiyoruz.</span></p>

  <p class="normal normal-override-1" xml:lang="tr"><span class="no-style-override">Pek fazla heyecanlanan Lebedev’in yeğeni durdu.</span></p>

  <p class="normal normal-override-1" xml:lang="tr"><span class="no-style-override">Burdovski, bir Istakoz gibi kızararak:</span></p>

  <p class="normal normal-override-1" xml:lang="tr"><span class="no-style-override">- İstiyoruz! Rica etmiyoruz, diye mırıldandı.</span></p>

  <p class="normal normal-override-1" xml:lang="tr"><span class="no-style-override">Lebedev’in yeğeninin sözlerinden sonra, genel bir hareket oldu. Hatta tıpkı sıtmaya tutulmuş gibi duran Lebedev’den başka, hazır bulunanlardan hepsi homurdanmaya başladı, bununla beraber galiba işe karışmaktan çekiniyorlardı. (Tuhaf şey; herhâlde prensten yana olan Lebedev, şimdi yeğeninin verdiği demeçten sonra, sanki bir çeşit ailevi gururdan gelen bir haz duyuyordu. Hiç değilse ayrı bir memnunlukla herkesi süzmekteydi…)</span></p>

  <p class="normal normal-override-1" xml:lang="tr"><span class="no-style-override">Prens, oldukça yavaş bir sesle:</span></p>

  <p class="normal normal-override-1" xml:lang="tr"><span class="no-style-override">- Bana kalırsa, diye söze başladı, bana kalırsa siz Doktorenko, şimdi söylediklerinizin yarısında, hatta yarısından çok daha fazlasında haklısınız ama sözleriniz arasında daha önemli bir şeyden söz etmeyi unutmuş olmasaydınız, sizinle tamamıyla aynı düşüncede olabilirdim. Konuşmanızda neyi unuttuğunuzu size tam manasıyla ifade etmekten acizim, tabi! Eksik bir tarafı var. Ama iyisi mi meselemize dönelim. Baylar, bu makaleyi ne diye bastırdınız? Biliyorsunuz ki her satırda her kelimede bir iftira var. Öyle ki baylar, bana göre alçaklık ettiniz!</span></p>

  <p class="normal normal-override-1" xml:lang="tr"><span class="no-style-override">- İzin verin lütfen!</span></p>

  <p class="normal normal-override-1" xml:lang="tr"><span class="no-style-override">- Sayın bay!…</span></p>

  <p class="normal normal-override-1" xml:lang="tr"><span class="no-style-override">Heyecanlanan konukların her yandan:</span></p>

  <p class="normal normal-override-1" xml:lang="tr"><span class="no-style-override">- Bu…. Bu… Bu… diye hep birden bağrışmaları duyuldu.</span></p>

  <p class="normal normal-override-1" xml:lang="tr"><span class="no-style-override">Ippolit, cırlak bir sesle:</span></p>

  <p class="normal normal-override-1" xml:lang="tr"><span class="no-style-override">- Makaleye gelince, diye söze karıştı, bu makaleye gelince, daha önce de söylediğim gibi, ben ve ötekiler onu doğru bulmuyoruz! Onu işte o yazdı (diyerek yanında oturan boksörü gösterdi), çirkin yazdı kabul, yanlış imlâ ve yanlış ifade ile yazdı, onun gibi emekliler zaten böyle yazar. O, aptal, üstelik de esnaftan biri, kabul. Ben bunu her gün onun yüzüne karşı söylüyorum, ama ne de olsa yarı yarıya hakkını kullanmıştır. Bir şeyi basına yansıtmak herkesin yasal bir hakkıdır. Öyle ise bu, Burdovski’nin de hakkıdır. Saçmalıkları için varsın kendisi cevap versin. Demin hepimiz adına dostlarınızın hazır bulunmasını protesto etmeme gelince, sayın baylar, size açıklamak isterim ki, ben sırf hakkımızı almak için protesto ettim ama doğrusunu isterseniz, burada şahitler bulunmasını istiyorduk. Henüz buraya girmeden dördümüz de bu konuda anlaşmıştık. Şahitleriniz kim olursa olsun, hatta dostlarınız bile olsalar, Burdovski’nin haklarını kabul edeceklerine göre (Çünkü bu matematikçe de meydandadır) bu şahitlerin sizin dostlarınızdan olması daha da iyi. Gerçek daha belli bir şekilde ortaya çıkmış olur.</span></p>

  <p class="normal normal-override-1" xml:lang="tr"><span class="no-style-override">Lebedev’in yeğeni:</span></p>

  <p class="normal normal-override-1" xml:lang="tr"><span class="no-style-override">- Bu konuda ortak bir noktaya vardığımız doğru, diye onayladı.</span></p>

  <p class="normal normal-override-1" xml:lang="tr"><span class="no-style-override">Prens şaşırarak:</span></p>

  <p class="normal normal-override-1" xml:lang="tr"><span class="no-style-override">- Mademki böyle olmasını istiyordunuz, öyle ise niçin demin daha ilk sözler üzerine böyle gürültü patırtı çıktı, diye sordu.</span></p>

  <p class="normal normal-override-1" xml:lang="tr"><span class="no-style-override">Söze karışmaya can atan ve bundan haz duyarak, canlanan -orada hanımların da bulunmasının onun üzerinde büyük bir etki bıraktığından şüphe edilebilirdi- boksör:</span></p>

  <p class="normal normal-override-1" xml:lang="tr"><span class="no-style-override">- Makaleye gelince prens, dedi. Makaleye gelince, itiraf ederim, gerçekten yazarı benim. Gerçi hasta dostum, şimdi onu eleştirdiyse de onun zayıflığını göz önünde tutarak her şeyini bağışlamaya alıştım. Ama ben yazdım ve içten bir dostumun dergisinde bir muhabir yazısı olarak bastırdım. Yalnız şiir gerçekten de benim değildir ve gerçekten tanınmış bir mizahçıya aittir. Burdovski’ye sadece şöyle bir okumuştum, o da hepsini değil. Basılması için onun iznini aldım ama kabul etmelisiniz ki, onun iznini almadan da bastırabilirdim. Basın özgürlüğü, genel, soylu ve şefkat verici bir haktır. Ümit ederim prens, kendiniz de öyle ileri görüşlü bir insansınız ki, bunu inkâr etmeye kalkışmazsınız.</span></p>

  <p class="normal normal-override-1" xml:lang="tr"><span class="no-style-override">- Bir şeyi inkâr edecek değilim ama kabul ediniz ki, makalenizde…</span></p>

  <p class="normal normal-override-1" xml:lang="tr"><span class="no-style-override">- Sert mi demek istiyorsunuz? Ama burada topluma faydalı olmak var, bunu kabul ediniz. Ve sonunda haykıran bir fırsatı kaçırmak olur mu? Suçlular için kötü ama toplumun çıkarları her şeyden önce gelir. Bazı yanlış bilgilere, yani abartılara gelince, kabul ediniz ki her şeyden önce girişimciliğin önemi vardır, her şeyden önce gaye ve maksat gelir, hayırlı bir misalin önemi vardır, ondan sonra, artık ‘özel olayları ele alabiliriz. Ve sonunda burada yazış tarzı yani burada mizahi bir problem gelir, artık kabul etmelisiniz ki herkes böyle yazıyor! Ha…ha!… Prens:</span></p>

  <p class="normal normal-override-1" xml:lang="tr"><span class="no-style-override">- Ama büsbütün yanlış bir yol! Şuna iyice inanın baylar, diye bağırdı. Siz benim Bay Burdovski’yi hiçbir suretle tatmin etmeye yanaşmayacağım ihtimali üzerine bu makaleyi yazmışsınız. Yani bunu fark ettiğim için beni korkutmak ve benden ne biçimde olursa olsun öç almak istemişsiniz. Ama bunu nereden bilebilirsiniz? Ben, belki Burdovski’yi tatmin etmeye karar verdim. Şimdi, dosdoğru herkesin önünde söylüyorum, onu tatmin edeceğim… Boksör:</span></p>

  <p class="normal normal-override-1" xml:lang="tr"><span class="no-style-override">- İşte, sonunda, zeki ve en soylu insanın akıllıca, zekice sözü, diye bağırdı.</span></p>

  <p class="normal normal-override-1" xml:lang="tr"><span class="no-style-override">Lizaveta Prokofyevna’nın ağzından:</span></p>

  <p class="normal normal-override-1" xml:lang="tr"><span class="no-style-override">- Aman Tanrım! sözü çıktı. General:</span></p>

  <p class="normal normal-override-1" xml:lang="tr"><span class="no-style-override">- İnsan buna katlanamaz, diye mırıldandı. Prens:</span></p>

  <p class="normal normal-override-1" xml:lang="tr"><span class="no-style-override">- İzin verin, baylar, izin verin de meseleyi açıklayayım, diye yalvarıyordu. Beş hafta kadar bana Z.’ya sizin vekiliniz ve takipçiniz Çebarev, makalenizde onu fazla övgülü sözlerle anlatmışsınız Bay Keller, diye gülerek prens boksöre döndü. Ama ben onu hiç beğenmedim, ilk bakışta bütün bu işin onun başının altından çıktığını anladım, açıkça konuşacak olursak, belki saflığınızdan faydalanarak sizi bütün bu işlere başlamaya o teşvik etmiştir.</span></p>

  <p class="normal normal-override-1" xml:lang="tr"><span class="no-style-override">Burdovski heyecanla:</span></p>

  <p class="normal normal-override-1" xml:lang="tr"><span class="no-style-override">- Buna hakkınız yok… Ben… Basit bir… Bu diye mırıldandı.</span></p>

  <p class="normal normal-override-1" xml:lang="tr"><span class="no-style-override">Lebedev’in yeğeni ibret verici bir tavırla:</span></p>

  <p class="normal normal-override-1" xml:lang="tr"><span class="no-style-override">- Böyle tahminler yürütmeye hiç hakkınız yok, diye araya girdi. Ippolit:</span></p>

  <p class="normal normal-override-1" xml:lang="tr"><span class="no-style-override">- Bu son derece güce gidecek bir şey, diye fısıldadı. İnsanı aşağılayan, yanlış ve işle ilgisi olmayan bir tahmin.</span></p>

  <p class="normal normal-override-1" xml:lang="tr"><span class="no-style-override">Prens acele ile:</span></p>

  <p class="normal normal-override-1" xml:lang="tr"><span class="no-style-override">- Özür dilerim baylar, özür dilerim, diye kabul etti. Lütfen bağışlayın, bunu birbirimizle büsbütün apaçık konuşursak daha iyi olmaz mı, diye söyledim. Ama karar sizin, nasıl isterseniz. Çebarev’e dedim ki, Petersburg’ta olmadığım için bu işin takibini bir dostuma bırakacağım, Bay Burdovski’ye de bu hususta haber vereceğim. Size dosdoğru söyleyeyim ki baylar, sırf bu işle Çebarev ilgilendiği için bu bana tam deyimiyle bir dolandırıcılık gibi göründü. Ah, gücenmeyin baylar! Tanrı aşkına gücenmeyin, diye prens bağırdı. Çünkü Burdovski’nin burkulduğunu, arkadaşlarının da telaşlanmaya ve onu iğnelemeye hazırlandıklarını fark etmişti. Bu işte dolandırıcılık gördüğümü söylemenin hiçbir ilgisi yoktur! Biliyorsunuz, o zaman henüz hiçbirinizi şahsen tanımıyor, soyadlarınızı da bilmiyordum. Ben, yalnız Çebarev’i göz önünde tutarak böyle bir karar vermiştim. Bunu ortaya söylüyorum, çünkü… Mirası aldığımdan beri beni nasıl aldattıklarını bir bilseniz!….</span></p>

  <p class="normal normal-override-1" xml:lang="tr"><span class="no-style-override">Lebedev’in yeğeni alaylı alaylı:</span></p>

  <p class="normal normal-override-1" xml:lang="tr"><span class="no-style-override">- Pek safsınız prens, diye söze karıştı.</span></p>

  <p class="normal normal-override-1" xml:lang="tr"><span class="no-style-override">Ippolit:</span></p>

  <p class="normal normal-override-1" xml:lang="tr"><span class="no-style-override">- Üstelik prens ve milyoner! Belki de gerçekten iyi ve saf kalpli oluşunuz sizi, elbette ki genel kanun dışında bırakmaz, diye bağırdı.</span></p>

  <p class="normal normal-override-1" xml:lang="tr"><span class="no-style-override">Prens acele ile:</span></p>

  <p class="normal normal-override-1" xml:lang="tr"><span class="no-style-override">- Olabilir, olabilir baylar, dedi. Gerçi hangi genel kanundan söz ettiğinizi anlamıyorum; ama devam ediyorum, yalnız boşu boşuna gücenmeyin; yemin ederim, sizi gücendirmeye hiç niyetim yok. Hem gerçekten de baylar, bütün içtenliğimle bir söz söylemeye imkân yok, hemen güceniyorsunuz! Ama birincisi ‘Pavlişçev’in bir oğlunun’ bulunması hem de Çebatev’in anlattığı gibi, çok kötü bir durumda olması beni korkunç şekilde sarstı. Pavlişçev benim efendim ve babamın dostu idi. Ah bay Keller, makalenizde babama da ne diye böyle bir yalan uydurdunuz? Hiçbir bölüğün parası çalınmamış, hiçbir ast aşağılanmamıştır. Buna kesin olarak eminim, böyle bir iftirayı yazmaya eliniz nasıl vardı? Pavlişçev’e dair yazdıklarınız ise insanı çileden çıkarır. İnsanların en soylusu olan bu adama öyle bir cesaretle, öyle güvenle şehvet düşkünü, uçarı diyorsunuz, ki insan sizin sözlerinizin doğru olduğunu sanır. Oysa Pavlişçev, dünyadaki insanların en temizi idi! Hatta değerli bir bilgindi, bilim dünyasında saygı gören birçok insanın muhabirliğini yapıyordu ve bilime yardımcı olmak üzere çok paralar harcamıştı. Onun kalbine, yaptığı iyi işlere gelince çok doğru yazmışsınız, o zaman hemen hemen bir budala idim ve bir şey anlamıyordum. Ama yine de Rusça konuşuyor ve anlayabiliyordum. Ama şimdi hatırladıklarımın hepsini elbette değerlendirebilirim… Ippolit:</span></p>

  <p class="normal normal-override-1" xml:lang="tr"><span class="no-style-override">-İzin verin, diye vızıldıyordu. Bu pek duygulu bir şey olmaz mı? Biz çocuk değiliz. Doğrudan işe girişmek istemiştiniz, saat ona geliyor, bunu unutmayın.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Peki, peki baylar, diye hemen razı oldu. İlk güvensizlikten sonra yanılabileceğimi, Pavlişçev’in gerçekten de bir oğlu olabileceğini düşündüm. Ama bu, oğulun doğuşundaki sırrı böyle bir kolaylıkla kamuoyu önüne sermesi, başlıcası da anasına leke sürmesi beni çok kötü yıktı. Çünkü Çebarev, daha o zaman bu işi basına yansıtmakla korkutmuştu…</span></p>

  <p class="normal normal-override-1" xml:lang="tr"><span class="no-style-override">Lebedev’in yeğeni:</span></p>

  <p class="normal normal-override-1" xml:lang="tr"><span class="no-style-override">- Ne saçma şey, diye bağırdı. Burdovski:</span></p>

  <p class="normal normal-override-1" xml:lang="tr"><span class="no-style-override">- Hakkınız yok… Hakkınız yok, diye bağırdı. Ippolit ateşlilikte:</span></p>

  <p class="normal normal-override-1" xml:lang="tr"><span class="no-style-override">- Oğul babasının zevk ve eğlence düşkünü davranışından sorumlu değildir, ana ise suçsuzdur, diye mırıldandı.</span></p>

  <p class="normal normal-override-1" xml:lang="tr"><span class="no-style-override">Prens cesaretsizlikle:</span></p>

  <p class="normal normal-override-1" xml:lang="tr"><span class="no-style-override">- Öyleyse daha çok insaflı davranmak gerekir… diye mırıldandı.</span></p>

  <p class="normal normal-override-1" xml:lang="tr"><span class="no-style-override">Lebedev’in yeğeni öfke ile gülümseyerek:</span></p>

  <p class="normal normal-override-1" xml:lang="tr"><span class="no-style-override">- Siz prens, sadece saf değilsiniz, ama galiba biraz daha ileri gidiyorsunuz, dedi.</span></p>

  <p class="normal normal-override-1" xml:lang="tr"><span class="no-style-override">Ippolit hiç doğal olmayan bir sesle:</span></p>

  <p class="normal normal-override-1" xml:lang="tr"><span class="no-style-override">- Hem ne hakkınız var, diye mırıldandı. Prens acele ile onun sözünü kesti:</span></p>

  <p class="normal normal-override-1" xml:lang="tr"><span class="no-style-override">- Hiç, hiç! Bunda haksızsınız, itiraf ederim ama bu elimde olmayarak olmuştu. Ben de hemen o zaman kendi kendime, kişisel duygularımın bu işte bir etkisi olmaması gerekir, dedim. Çünkü Pavlişçev’e olan duygularımın adına Bay Burdovski’nin isteğini yerine getirmek zorunda olduğumu kabul ettiğime göre, bunu ne olursa olsun, yani Bay Burdovski’yi ister sayayım, ister saymayayım tatmin etmek zorundayım. Bir oğulun, anasının sırrını bu şekilde kamuoyuna açması benim için uygun görülmediği için, bundan söz etmeye başladım, baylar… Sözün kısası, Çebarev’in bir mendebur olabileceğine, Bay Burdovski’yi yalan yolu ile böyle bir dolandırıcılığa yönelttiğine işte bu yüzden inandım. Konukları:</span></p>

  <p class="normal normal-override-1" xml:lang="tr"><span class="no-style-override">- Ama buna artık katlanılmaz, diye bağırıştılar. İçlerinden bazıları sandalyelerinden fırladılar.</span></p>

  <p class="normal normal-override-1" xml:lang="tr"><span class="no-style-override">- Baylar! İşte bunun için, bahtsız Bay Burdovski’nin basit, savunmasız, madrabazların sözüne çabuk kanan bir insan olduğuna inandım. Öyleyse ‘Pavlişçev’in oğlu’ olduğu için ona daha çok yardım etmek zorundayım. Birincisi, Bay Çebarev’in aksine hareket etmeyi; ikincisi, değerbilirliğim ve dostluğumla ona rehberlik etmeyi; üçüncüsü, ona, benim hesabıma göre Pavlişçev’in benim için para olarak harcamış olması gereken on bin rubleyi vermeyi aklıma koydum. Ippolit:</span></p>

  <p class="normal normal-override-1" xml:lang="tr"><span class="no-style-override">- Nasıl! Yalnız on bin mi, diye bağırdı. Lebedev’in yeğeni:</span></p>

  <p class="normal normal-override-1" xml:lang="tr"><span class="no-style-override">- Eh, prens, hesabınız hiç de kuvvetli değilmiş, biraz da safmışsınız galiba, diye ekledi. Burdovski:</span></p>

  <p class="normal normal-override-1" xml:lang="tr"><span class="no-style-override">- On bine razı değilim, dedi.</span></p>

  <p class="normal normal-override-1" xml:lang="tr"><span class="no-style-override">Boksör, Ippolit’in sandalyesinin arkasından eğilerek herkesin duyabileceği çabuk bir fısıltı ile:</span></p>

  <p class="normal normal-override-1" xml:lang="tr"><span class="no-style-override">- Antip, razı ol, dedi. Razı ol, sonra bakarız! Ippolit:</span></p>

  <p class="normal normal-override-1" xml:lang="tr"><span class="no-style-override">- Bana bakın Bay Mişkin, diye vızıldadı. Bize bakarak böyle bir öfke ile gülümseyen misafirlerinizin ve bu hanımların, ayrıca da kendisini tanımak şerefine ermiş değilsem de hakkında galiba bazı şeyler duymuş olduğum bu yüksek sosyeteli bayın -Yevgenir Pavloviç’i gösterdi- sandığı gibi öyle adi aptal değiliz…</span></p>

  <p class="normal normal-override-1" xml:lang="tr"><span class="no-style-override">Prens, telaş içinde onlara dönerek:</span></p>

  <p class="normal normal-override-1" xml:lang="tr"><span class="no-style-override">- Bir dakika, bir dakika, baylar, siz yine beni anlamadınız! dedi. Birincisi siz Bay Keller, makalenizde servetimin miktarını büsbütün yanlış ifade etmişsiniz. Milyonlar filan almış değilim, elime geçen sadece bende olduğunu tahmin ettiğinizin sekizde yahut onda biri kadar bir şey var. İkincisi, İsviçre’de benim için öyle binlerce ruble harcanmış değildir. Şnayder ayda yılda altı yüz ruble alıyordu, o da ancak iki üç yıl bunu alabildi. Pavlişçev, güzel dadılar getirmek için Paris’e hiçbir zaman gitmiş değildir; bu yine bir iftira. Bana göre, bana harcanan para on binden çok daha azdır ama ben on bin ruble olarak belirledim. Kabul etmelisiniz ki, borcumu öderken Bay Bordovski’yi çok, pek çok sevmiş olsam bile ona bundan fazla bir para teklif etmeme imkân yoktu, nezaket gereği bile başka türlü yapamazdım. Çünkü ona sadaka değil, borcumu veriyordum. Bilmem, bunu nasıl anlamıyorsunuz, baylar? Ama daha sonra bütün bunları dostluğumla ve görüşünüze bakılırsa, aldatılan bahtsız Bay Burdovski’nin kaderiyle yakından ilgilenmek yolu ile gidermek istemiştim. Çünkü işin içine bir hile karışmadıkça, mesela Bay Keller’in bugünkü makalesinde onun anasına dair yazdığı alçakça şeylere razı olabileceğini sanmıyordum… Ne diye yine kızıyorsunuz baylar! Böyle olursa, artık birbirimizi hiç anlayamayız! İşte dediğim gibi çıktı ya! Şimdi tahminimin doğru olduğunu kendi gözlerimle gördüm, diye coşan prens, oldukça gerginleşen havayı yatıştırmaya çalışıyordu. Oysa durumu daha çok körüklediğinin farkında değildi.</span></p>

  <p class="normal normal-override-1" xml:lang="tr"><span class="no-style-override">Konuklar her yandan, kudurganlık içinde onun üzerine yürüyerek:</span></p>

  <p class="normal normal-override-1" xml:lang="tr"><span class="no-style-override">- Ne? Emin olduğunuz şey nedir, diye bağırıyorlardı.</span></p>

  <p class="normal normal-override-1" xml:lang="tr"><span class="no-style-override">- Ama rica ederim, birincisi Bay Burdovski’yi inceledim, şimdi onun nasıl bir insan olduğunu da görüyorum… Bu, aldatılan, masum bir insan! Savunmasız bir insan… İşte bunun için onu korumak zorundayım, ikincisi de kendisine bu işi bıraktığım ve yolda bulunduğum, sonra Petersburg’ta üç gün hasta yattığım için ondan bir haber alamadığım Gavrila Ardalionoviç, şimdi ansızın daha bir saat önce, daha biz ilk defa görüşürken bana, Çebarev’in niyetlerini çaktığını ve Çebarev’in benim tahmin ettiğim gibi bir insan olduğunu bildirdi. Birçok kimsenin beni bir budala olarak kabul ettiğini bilmiyor değilim, baylar. Çebarev de bu şöhretimi, kolaylıkla para verdiğimi bildiği, ayrıca da Pavlişçev’e olan duygularımı hesaba kattığı için, beni kolaylıkla aldatabileceğini düşünüyordu. Ama asıl mesele şu: dinlesenize, baylar dinlesenize, evet asıl mesele şu: şimdi anlaşıldığına göre, meğer Bay Burdovski, Pavlişçev’in oğlu değilmiş! ‘Gavrila Ardalionoviç şimdi bunu bana bildirdi, bunu kanıtlayacak sağlam delillere de sahipmiş. Eh, şimdi ‘buna ne dersiniz, karıştırdığınız haltlardan sonra buna inanmak bile zor, değil mi? Hem dinleyin. Sağlam deliller varmış! Henüz inanmıyorum, ben henüz inanmıyorum, bana inanın. Henüz şüphe ediyorum, çünkü Gavrila Ardalionoviç henüz işin bütün ayrıntılarını bana açıklayamadı ama Çebarev’in bir madrabaz olduğu, artık hiç şüphe götürmüyor! O, hem bahtsız Bay Burdovski’yi, hem de dostunuzu desteklemeye gelen sizi -çünkü o, galiba desteklenmeye muhtaç, görüyorsunuz ya bunu anlıyorum!..- ve hepimizi aldattı ve hepinizi bu dolandırıcılık olayına karıştırdı, çünkü bu bir dolandırıcılık, bir sahteciliktir!</span></p>

  <p class="normal normal-override-1" xml:lang="tr"><span class="no-style-override">- Dolandırıcılık mı?.. Nasıl, ‘Pavlişçev’in oğlu değil mi? Nasıl olur bu, diye bağıran sesler duyuldu.</span></p>

  <p class="normal normal-override-1" xml:lang="tr"><span class="no-style-override">Burdovski’nin bütün yardımcıları büyük bir telaşa kapılmışlardı.</span></p>

  <p class="normal normal-override-1" xml:lang="tr"><span class="no-style-override">- Evet, elbette dolandırıcılık! Şimdi Bay Burdovski’nin ‘Pavlişçev’in oğlu’ olmadığı meydana çıkarsa, o zaman Bay Burdovski’nin isteği düpedüz dolandırıcılık oluyor -yani tabii, o gerçeği bildiği hâlde böyle hareket ediyorsa!..- ama işte asıl mesele orada Onu aldattılar, onun için, onun suçsuz olduğunda ısrar ediyorum ya, saflığı dolayısıyla o acınmaya layıktır diyorum. Desteksiz de yapamaz, yoksa bu iş dolayısıyla o da dolandırıcı olup çıkardı. Ama ben kendim de onun bir şey anlamadığına inanıyorum! İsviçre’ye gitmeden önce ben de onun durumunda idim, tıpkı böyle anlamsız şeyler mırıldanırdım, bir şey ifade etmek istersin ama edemezsin… Ben bunu anlıyorum. Ben onu anlayabilirim, çünkü kendim de hemen hemen öyleyim, onun için söyleyebilirim! Ve sonunda, yine de şimdi artık ortada ‘Pavlişçev’in oğlu’nun bulunmamasına, bütün bunların bir serap olmasına rağmen,, ben yine de kararımı değiştirmiyorum ve Pavlişçev’in hatırasına hürmeten on bini geri vermeye hazırım. Henüz ortada Bay Burdovski yokken bu on bini, Pavlişçev’in hatırası için bir okula bağışlamayı düşünmüştüm ama şimdi bunu ha okula, ha Bay Burdovski’ye bağışlamışım hepsi bir. Çünkü Bay Burdovski ‘Pavlişçev’in oğlu’ gibi bir şey. Çünkü onu böyle acı bir şekilde aldattılar. O, içten olarak kendisinin Pavlişçev’in oğlu olduğuna inanmıştı! Öyleyse, baylar Gavrila Ardalionoviç’i dinleyin, bu işi bitirelim. Kızmayın, sinirlenmeyin, oturun! Gavrila Ardalionoviç, şimdi bize bütün bunları açıklayacak, ben de itiraf ederim, her şeyi öğrenmeye can atıyorum. Gavrila Ardalionoviç, Pskov’a, annenizin yanına bile gitmiş, meğer makalede size yazdırdıkları gibi, hiç de ölüm hâlinde değilmiş… Oturun baylar, oturun!</span></p>

  <p class="normal normal-override-1" xml:lang="tr"><span class="no-style-override">Prens oturdu, yerlerinden fırlayan Bay Burdovski’nin yardımcılarını da yine yerlerine oturtmayı başardı. Son on yahut yirmi dakika heyecanla, yüksek sesle, sabırsızlıkla çabuk çabuk, ilhamlı, herkesin konuştuğundan fazla konuşmaya, hepsinin sesini kendi sesiyle bastırmaya çalışarak konuşmuştu. Eh tabii, daha sonra, şimdi ağzından kaçırdığı bazı sözler ve tahminler yüzünden acı acı pişmanlık duymuştu. Onu sinirlendirmemiş ve zıvanadan çıkartmamış olsalardı, bazı tahminlerini böyle bir çıplaklıkla, acele ile bağıra bağıra ortaya atmamış olurdu. Ama yerine oturur oturmaz acı bir pişmanlık, büyük bir acı ile kalbine saplandı. Burdovski’de kendisinin İsviçre’de tedavi edildiği hastalığın aynısının bulunduğunu, böyle herkesin önünde söyleyerek onu ‘gücendirdiğini’ anladı. Bundan başka, okul yerine ona on bin rubleyi, kendine göre, kaba ve dikkatsiz bir şekilde, bir sadaka gibi teklif etmişti. Bunu da herkesin önünde yüksek sesle yapmıştı. Prens hemen, ‘beklemeli ve yarın baş başa bulunurken teklif etmeliydi, diye düşündü. Şimdi artık belki düzeltilemez! Evet, ben bir budalayım, gerçek bir budala! diye utanç ve büyük bir keder içinde kendi kendine karar verdi.</span></p>

  <p class="normal normal-override-1" xml:lang="tr"><span class="no-style-override">Bu sırada o ana kadar bir kenarda duran ve ağzını bıçak açmayan Gavrila Ardalionoviç, prensin çağırışı üzerine ileri çıktı, onun yanında durdu, sakin ve açık bir şekilde prensin kendisine bıraktığı işin hesabını vermeye başladı. Bütün konuşmalar bir anda kesildi. Herkes, ayrıca da Burdovski’nin bütün yardımcıları büyük bir merakla dinlemeye başladı.</span></p>

</body>

</html>