<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1" id="toc-anchor-5" xml:lang="tr">V</h2>

  <p class="normal normal-override-1" xml:lang="tr"><span class="no-style-override">Generalin karısı sülalesine, hastalık derecesinde düşkün biriydi. Ama Prens Mişkin tam beklemediği bir zamanda ortaya çıkmış, onu zor durumda bırakmıştı. Prensin beş parasız olması, üstelik kendinin de belirttiği gibi tam bir budalayı andırması. Dahası kendisini fazla tanımaması, Bayan Yepançina için büyük bir ikilem ve handikaptı. Bayan Yepançina bu durumda iken kocası da bambaşka hesaplar içindeydi. Generalin önüne iyi bir fırsat olarak prens çıkmıştı. Prensi gündeme koyarak öbür meseleyi unutturabilirdi. Sizin anlayacağınız, durum tam generalin istediği yönde gidiyordu. Generalin karısı, iri yapılı bir kadındı, kocasıyla aynı yaştaydı. Koyu renk, çok kırlaşmış ama henüz sık saçları, biraz kemerli burnu, zayıf yüzü, solgun, içeri çökük yanakları, içeri kıvrılmış ince dudakları vardı. Alnı yüksekti ama geniş değildi. Gri, oldukça iri gözleri bazen en beklenmedik bir ifade taşırdı. Bir zamanlar, bakışlarının umulmayacak kadar karşısındakini etki altına aldığı inancına saplanmıştı, bu inanç onda hiçbir zaman değişmemişti.</span></p>

  <p class="normal normal-override-1" xml:lang="tr"><span class="no-style-override">- Kabul etmeli mi? Onu hemen şimdi mi kabul etmeli diyorsunuz?</span></p>

  <p class="normal normal-override-1" xml:lang="tr"><span class="no-style-override">Generalin karısı, gözlerini alabildiğine açarak önünde telaş içinde duran kocasına baktı.</span></p>

  <p class="normal normal-override-1" xml:lang="tr"><span class="no-style-override">General:</span></p>

  <p class="normal normal-override-1" xml:lang="tr"><span class="no-style-override">- Ah, bu bakımdan hiçbir törene gerek yok, ancak sen, onu görmek istersin diye düşünmüştüm, diye acele ile ekledi. Tam deyimiyle bir çocuk, hatta öyle acınacak bir hâlde ki, galiba hastalık nöbetleri geçiriyormuş; şimdi İsviçre’den gelmiş. Doğruca trenden buraya, tuhaf, Almanlar gibi giyinmiş, üstelik de on parası yok; nerdeyse ağlayacak. Kendisine yirmi beş ruble hediye ettim, bizim kalem odasında ona bir de yazıcılık bulmak istiyorum. Size gelince bayanlar, onu ağırlamanızı rica ederim,çünkü galiba karnı da aç…</span></p>

  <p class="normal normal-override-1" xml:lang="tr"><span class="no-style-override">Generalin karısı, eskisi gibi devam ederek:</span></p>

  <p class="normal normal-override-1" xml:lang="tr"><span class="no-style-override">- Beni şaşırtıyorsunuz, dedi. Aç ve nöbetler. Hangi nöbetler?</span></p>

  <p class="normal normal-override-1" xml:lang="tr"><span class="no-style-override">- Ah, onlar sık sık gelmiyormuş, üstelik kendisi tıpkı bir çocuğa benziyor ama çok iyi bir eğitim almış. Sizin bayanlar, diyerek yine kızlarına döndü, onu sınavdan geçirmenizi isterdim, bakalım ne işe yarayacak?</span></p>

  <p class="normal normal-override-1" xml:lang="tr"><span class="no-style-override">Generalin karısı, kelimeleri uzata uzata:</span></p>

  <p class="normal normal-override-1" xml:lang="tr"><span class="no-style-override">- Sı-nav-dan geçirmek mi. diyerek yine gözlerini kızlarından kocasına ve aksine devirmeye başladı.</span></p>

  <p class="normal normal-override-1" xml:lang="tr"><span class="no-style-override">- Aman canım, buna herhangi bir anlam verme… Ama yani nasıl istersen; ben sadece ona yakınlık göstermeyi ve kendisini aramıza almayı düşünmüştüm. Çünkü bu, bir hayır işidir.</span></p>

  <p class="normal normal-override-1" xml:lang="tr"><span class="no-style-override">- Aramıza mı almak? İsviçre’den mi gelmiş?</span></p>

  <p class="normal normal-override-1" xml:lang="tr"><span class="no-style-override">- İsviçre’den gelmiş olmasının bir zararı yok. Ama tekrar ediyorum, kendin bilirsin. Amacım şu, birincisi aynı soydan, hatta belki de akraba, ikincisi de başını sokacak bir yeri yok. Hatta ilgilenmek istersin diye düşünmüştüm, çünkü ne de olsa bizim soyadımızı taşıyor.</span></p>

  <p class="normal normal-override-1" xml:lang="tr"><span class="no-style-override">Büyük kızları Aleksandra:</span></p>

  <p class="normal normal-override-1" xml:lang="tr"><span class="no-style-override">- Elbette maman, mademki törene falan gerek yok; üstelik yoldan karnı aç gelmiş, başını sokacak bir yeri de yokmuş onu niye doyurmayalım, dedi.</span></p>

  <p class="normal normal-override-1" xml:lang="tr"><span class="no-style-override">- Üstelik tam deyimiyle bir çocuk, kendisiyle körebe bile oynayabilirsiniz.</span></p>

  <p class="normal normal-override-1" xml:lang="tr"><span class="no-style-override">- Körebe oynamak mı? O da ne demek?</span></p>

  <p class="normal normal-override-1" xml:lang="tr"><span class="no-style-override">- Ah maman, lütfen rol yapmayın, diyerek Aglaya öfke ile onun sözünü kesti.</span></p>

  <p class="normal normal-override-1" xml:lang="tr"><span class="no-style-override">Ortanca kız, şakacı Adelaida dayanamadı ve güldü.</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">- Çağırın onu baba, maman izin veriyor, diye kararı verdi.</span></p>

  <p class="normal normal-override-1" xml:lang="tr"><span class="no-style-override">General çıngırağı çaldı, prensi çağırmalarını emretti.</span></p>

  <p class="normal normal-override-1" xml:lang="tr"><span class="no-style-override">Generalin karısı, kararını vererek:</span></p>

  <p class="normal normal-override-1" xml:lang="tr"><span class="no-style-override">- Ama sofraya oturduğu zaman boynuna peçete bağlamak şartıyla, dedi. Feodor’u çağırsınlar yahut varsın Mavra… Yemek yerken arkasında durup ona dadılık yapsın. Nöbet geldiği zaman sakin mi bari? Taşkın hareketlerde bulunmuyor mu?</span></p>

  <p class="normal normal-override-1" xml:lang="tr"><span class="no-style-override">- Aksine, hatta çok iyi terbiye görmüş, tavırları da olağanüstü, gerçi bazen çok basit! Ama… Hah, işte kendisi! İşte efendim, tanıştırayım, soyunun sonuncusu Prens Mişkin, aynı soyadını taşıyor, hatta belki de akraba oluyor. Şimdi kahvaltı etmeye gidecekler prens, sizin de şeref vermenizi istiyorum… Bense, özür dilerim, geciktim, acele ediyorum…</span></p>

  <p class="normal normal-override-1" xml:lang="tr"><span class="no-style-override">Generalin karısı, önemle:</span></p>

  <p class="normal normal-override-1" xml:lang="tr"><span class="no-style-override">- Nereye acele ettiğiniz belli, diye homurdandı.</span></p>

  <p class="normal normal-override-1" xml:lang="tr"><span class="no-style-override">- Acele ediyorum canım, geciktim! Ona albümlerinizi versenize bayanlar, size oraya bir şey yazsın. Öyle bir kaligraf ki eşi bulunmaz! Ötede bana eski yazı ile öyle bir çiziktirdi ki: “Baş Papaz Pafnutiy, vaazı imza eyledi…” E, haydi hoşça kalın.</span></p>

  <p class="normal normal-override-1" xml:lang="tr"><span class="no-style-override">Generalin karısı, kaçan kocasına:</span></p>

  <p class="normal normal-override-1" xml:lang="tr"><span class="no-style-override">- Pafnutiy mi? Başpapaz mı? Durun durun, nereye gidiyorsunuz. Hem Pafnutiy neyin nesi, diye ısrarlı bir öfke ile ve hemen hemen korku içinde bağırdı.</span></p>

  <p class="normal normal-override-1" xml:lang="tr"><span class="no-style-override">- Evet, evet dostum, eski zamanda bir papazmış… Ben konta gidiyorum, bekliyor çoktandır. Hem önemlisi, kendisi çağırdı… Prens, hoşça kalın!</span></p>

  <p class="normal normal-override-1" xml:lang="tr"><span class="no-style-override">General, hızlı adımlarla uzaklaştı. Yelizaveta Prokofyevna:</span></p>

  <p class="normal normal-override-1" xml:lang="tr"><span class="no-style-override">- Hangi konta gittiğini biliyorum! diye sert sert homurdandı ve öfkeli bakışlarını prense çevirdi. Ha, ne idi! Nazlanarak ve öfke ile hatırlamaya çalışıyordu: Ne idi, canım! Ha, sahi. Hangi başpapaz, diye başladı.</span></p>

  <p class="normal normal-override-1" xml:lang="tr"><span class="no-style-override">Aleksandra:</span></p>

  <p class="normal normal-override-1" xml:lang="tr"><span class="no-style-override">- Maman, diye başlayacak oldu, Aglaya ise ayağını yere vurdu.</span></p>

  <p class="normal normal-override-1" xml:lang="tr"><span class="no-style-override">Generalin karısı sert sert:</span></p>

  <p class="normal normal-override-1" xml:lang="tr"><span class="no-style-override">- Bana engel olmayın, Aleksandra Ivanovna, diye onun sözünü kesti. Ben de bilmek isterim. Buraya oturun prens, işte bu koltuğa, karşıma. Hayır buraya, güneşe, görebilmem için ışığa, daha yaklaşın. Peki, hangi başpapaz?</span></p>

  <p class="normal normal-override-1" xml:lang="tr"><span class="no-style-override">Prens, dikkatle ve ciddilikle:</span></p>

  <p class="normal normal-override-1" xml:lang="tr"><span class="no-style-override">- Başpapaz Pafnutiy, diye cevap verdi.</span></p>

  <p class="normal normal-override-1" xml:lang="tr"><span class="no-style-override">- Pafnutiy mi? Bu meraklı bir şey; peki, ne olmuş ona?</span></p>

  <p class="normal normal-override-1" xml:lang="tr"><span class="no-style-override">Generalin karısı, gözlerini prensten ayırmadan sabırsızlıkla, çabuk çabuk, sert sert soruyordu, prens cevap verdiği zaman da onun her sözünün arkasından başını eğiyordu.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Başpapaz Pafnutiy, on dördüncü yüzyılda, diye başladı, Volga’da, bizim şimdiki Kostroma ilinde bir manastırı yönetiyordu. Kutsal yaşayışı ile tanınmıştı, orduya gider, o zamanki işleri yoluna koymaya yardım ederdi. Bir emrin altına imzasını koymuş, ben de bu yazının kopyasını gördüm. Yazıyı beğendim ve ezberledim. Demin general, beni bir göreve yerleştirmek üzere yazımın nasıl olduğunu görmek isteyince, türlü harflerle birkaç cümle, bu arada da “Başpapaz Pafnutiy imza koydu” diye yazmıştım. General bunu çok beğendi, işte şimdi onu hatırlatmak istedi.</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- Aglaya, dedi. Hatırında tut: Pafnutiy yahut daha iyisi bir yere yaz, yoksa ben hepten unutuyorum. Bununla beraber, ben daha meraklı bir şey sanmıştım. O yazı nerede?</span></p>

  <p class="normal normal-override-1" xml:lang="tr"><span class="no-style-override">- Galiba generalin çalışma odasında masa üstünde kaldı.</span></p>

  <p class="normal normal-override-1" xml:lang="tr"><span class="no-style-override">- Hemen birisini gönderip aldıralım.</span></p>

  <p class="normal normal-override-1" xml:lang="tr"><span class="no-style-override">- İsterseniz size başka zaman yazarım daha iyisini.</span></p>

  <p class="normal normal-override-1" xml:lang="tr"><span class="no-style-override">Aleksandra:</span></p>

  <p class="normal normal-override-1" xml:lang="tr"><span class="no-style-override">- Elbette maman, dedi. Şimdi iyisi mi kahvaltı edelim; biz acıktık.</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- O da doğru, diye kararını verdi. Gidelim prens, karnınız çok mu aç?</span></p>

  <p class="normal normal-override-1" xml:lang="tr"><span class="no-style-override">- Evet, şimdi çok acıktım. Size de çok teşekkür ederim.</span></p>

  <p class="normal normal-override-1" xml:lang="tr"><span class="no-style-override">Yemek odasına gelince generalin karısı:</span></p>

  <p class="normal normal-override-1" xml:lang="tr"><span class="no-style-override">- Böyle ince ruhlu olmanız çok iyi, hem görüyorum ki, siz anlattıkları gibi tuhaf adam değilmişsiniz. Gidelim, işte buraya, karşıma oturun, diye prensi oturtmaya çalışıyordu. Size bakmak istiyorum. Aleksandra, Adelaida, prense ikramda bulunun. Hiç de öyle… hasta değilmiş, doğru değil mi? Belki peçeteye de gerek kalmaz… Prens, yemek yerken boynunuza peçete bağlıyorlar mıydı?</span></p>

  <p class="normal normal-override-1" xml:lang="tr"><span class="no-style-override">- Eskiden, altı yedi yaşımdayken galiba bağlıyorlardı, şimdiyse yemek yerken peçeteyi her zaman dizlerimin üstüne koyarım.</span></p>

  <p class="normal normal-override-1" xml:lang="tr"><span class="no-style-override">- Zaten öyle yapmak gerekir. Ya nöbetler?</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Nöbetler mi, diyerek biraz şaştı. Şimdi nöbetler oldukça seyrek geliyor. Bununla beraber, bilmiyorum. Buranın iklimi bana dokunurmuş diyorlar.</span></p>

  <p class="normal normal-override-1" xml:lang="tr"><span class="no-style-override">Generalin karısı, kızlarına:</span></p>

  <p class="normal normal-override-1" xml:lang="tr"><span class="no-style-override">“İyi konuşuyor.” diye göz etti. Prensin her sözüne başını sallıyordu. “Hatta böyle bir şey beklemiyordum. Demek ki hepsi saçma ve yalan, her zaman olduğu gibi. Buyurun, yiyin prens, aynı zamanda da nerede doğdunuz, nerede tahsil ve terbiye gördünüz, onu anlatın. Her şeyi bilmek istiyorum; beni pek ilgilendiriyorsunuz.”</span></p>

  <p class="normal normal-override-1" xml:lang="tr"><span class="no-style-override">Prens, teşekkür etti ve büyük bir iştahla yemeğini yerken o sabah birçok defa anlatmak zorunda kaldığı şeyleri anlattı. Generalin karısı gittikçe memnun kalıyordu. Kızlar da oldukça büyük bir dikkatle dinliyorlardı. Akrabalarını incelediler, meğer prens soy kütüğünü oldukça iyi biliyormuş. Ama o kadar uğraşmalarına rağmen, prensle generalin karısı arasında hemen hemen hiçbir akrabalık olmadığı anlaşıldı. Ninelerle dedeler arasında uzak bir akrabalık vardı. Bu sıkıcı konu daha çok, bütün isteğine rağmen soyundan söz açamayan generalin karısının hoşuna gitmişti, öyle ki sofradan kalkarken büyük bir heyecan içindeydi.</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">“Hepimiz oturma odasına gidelim.” dedi. “Kahvelerimizi de oraya getirsinler. Hepimizin toplandığı bir odamız var, diye prensi oraya götürürken açıkladı. “Basbayağı benim küçük misafir odam. Orada toplanır, kendi kendimize otururuz. Herkes kendi işiyle uğraşır. Aleksandra, işte bu. Büyük kızım, piyano çalar veya kitap okur ya da dikiş diker. Adelaida, manzara ve portre yapar, hiçbirini de bitiremez, Aglaya ise oturur ve bir şey yapmaz. Benimse işler elimden düşüyor, bir şey yapamıyorum. Eh, işte geldik. Oturun prens, buraya, şöminenin yanına oturun ve anlatın. Herhangi bir şeyi nasıl anlattığınızı duymak istiyorum. Hakkınızda tam bir karara varmak ve yaşlı bir kadın olan Prenses Belokonskaya ile görüştüğüm zaman size dair bildiklerimin hepsini anlatmak istiyorum. Onları da ilgilendirmenizi istiyorum! Haydi, anlatsanıza.</span></p>

  <p class="normal normal-override-1" xml:lang="tr"><span class="no-style-override">O sırada resim sehpasını düzeltip fırçalarını, paletini alarak çoktan beri başladığı bir manzarayı kopya etmeye başlayan Adelaida:</span></p>

  <p class="normal normal-override-1" xml:lang="tr"><span class="no-style-override">“Maman, iyi ama böyle anlatmak çok tuhaf bir şey olur,” diye işaret etti.</span></p>

  <p class="normal normal-override-1" xml:lang="tr"><span class="no-style-override">Aleksandra ile Aglaya, yan yana küçük kanepeye oturdular, ellerini kavuşturarak konuşmayı dinlemeye hazırlandılar. Prens, dikkat kesilen gözlerin her yandan kendisine çevrilmiş olduğunu gördü.</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">“Bana böyle emretselerdi bir şey anlatamazdım,” diye işaret etti.</span></p>

  <p class="normal normal-override-1" xml:lang="tr"><span class="no-style-override">“Neden? Bunda şaşılacak ne var? Ne diye anlatmasın? Dili var. Onun nasıl konuştuğunu görmek istiyorum. Haydi, herhangi bir şeyden konuşun, İsviçre’yi nasıl bulduğunuzu, ilk izlenimlerinizi anlatın. İşte göreceksiniz, şimdi anlatmaya başlayacak ve pek güzel başlayacak.”</span></p>

  <p class="normal normal-override-1" xml:lang="tr"><span class="no-style-override">“İzlenimler çok kuvvetliydi…” diye prens başlayacak oldu.</span></p>

  <p class="normal normal-override-1" xml:lang="tr"><span class="no-style-override">Sabırsız Yelizaveta Prokofyevna, kızlarına bakarak:</span></p>

  <p class="normal normal-override-1" xml:lang="tr"><span class="no-style-override">“İşte, işte, diye atıldı, başladı ya.” Aleksandra:</span></p>

  <p class="normal normal-override-1" xml:lang="tr"><span class="no-style-override">“Hiç olmazsa maman, konuşmasına izin verin,” diye onu durdurdu, sonra Aglaya “Bu prens, belki de budala değil, büyük bir çekilmez adamdır,” diye fısıldadı.</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">“Herhâlde öyle olacak, ben bunu çoktandır görüyorum,” diye cevap verdi. “Rol yapması büyük bir alçaklık… Yoksa bununla bir şey mi kazanmak istiyor?”</span></p>

  <p class="normal normal-override-1" xml:lang="tr"><span class="no-style-override">“İlk izlenim çok kuvvetliydi,” diye prens tekrar etti. “Beni Rusya’dan alıp türlü Alman şehirlerinden geçirip götürdükleri zaman yalnız sessiz sessiz etrafı seyrediyor ve hatırlıyordum, hiçbir şey sormuyordum. Bu, hastalığımın arka arkaya gelen kuvvetli, işkence veren nöbetlerinden sonra idi. Bense hastalığım şiddetlenip, nöbetler arka arkaya birkaç defa tekrarladığı zaman, tamamıyla sersemleşiyor, belleğimi büsbütün kaybediyordum. Gerçi kafam çalışıyordu ama düşüncelerimin mantıklı akışı kopar gibi oluyordu, iki veya üç düşünceyi sırasıyla birbirine bağlayamıyordum. Böyle olduğunu sanıyorum. Nöbetler hafifleyince, yine sağlığım yerine geliyordu ve ben şimdiki gibi kuvvetli oluyordum. Hatırlıyorum, dayanılmaz bir üzüntü içimi dolduruyordu; hatta ağlamak istediğim bile oluyordu. Hep şaşkındım ve huzursuzluk duyuyordum. Bütün bu şeylerin yabancı oluşu, beni çok kötü etkiliyordu; bunu anlayabiliyordum. Yabancılık beni öldürüyordu. Hatırlıyorum da, İsviçre’ye girerken Bale şehrinde bir akşamüstü, bu düşüncelerden büsbütün sıyrıldım. Buna da, şehrin pazaryerinde anıran bir eşek sebep oldu. Eşek beni çok şaşırttı, hem bilmem neden, pek hoşuma gitti, aynı zamanda kafamın içi birden aydınlanır gibi oldu.”</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- Eşek mi? Bu çok şaşırtıcı.” diye prensin sözünü kesip sonra: “Bunda şaşılacak bir şey yok, içimizden birisi bakarsın eşeğe âşık bile olur.” diyerek gülen kızlarına öfke ile baktı. Bu mitolojide bile var. Devam edin prens.</span></p>

  <p class="normal normal-override-1" xml:lang="tr"><span class="no-style-override">- Ta o günden beri eşeklere büyük bir sempati ve sevgi besliyorum. Onları iyice araştırmaya, haklarında sorular sormaya başladım. Niçin derseniz, eşeği ilk kez görüyordum. Zamanla anladım ki, eşekler insanlar için çok yararlı hayvanlar. Çalışkanlığı, sağlamlığı, ucuzluğu, çektiği çile ile eşeklere acıyor ve sevgi besliyorum bayan. Bana İsviçre’yi sevdiren belki de eşekler oldu. Onları düşündükçe acılarım geçiyor, üzüntülerim hafifliyordu.”</span></p>

  <p class="normal normal-override-1" xml:lang="tr"><span class="no-style-override">“Bütün bunlar çok şaşırtıcı ama eşek konusunu geçebiliriz, başka bir konuyu ele alalım, Ne diye durmadan gülüyorsun, Aglaya? Sen de Adelaida? Prens, eşeği pek güzel anlattı. Onu kendisi görmüş, sen ne gördün? Sen hiç Rusya dışına gitmedin ki?”</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Ben eşek gördüm, maman, dedi. Aglaya:</span></p>

  <p class="normal normal-override-1" xml:lang="tr"><span class="no-style-override">- Bense sesini bile duydum, diye atıldı. Her üçü de yine güldüler. Prens, onlarla beraber güldü.</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- Bu sizin için çok ayıp, diye göz etti. “Onların kusuruna bakmayın prens, iyi kalplidirler. Onlarla hep atışırım ama kendilerini severim. Uçarı, hoppa, delidirler onlar.”</span></p>

  <p class="normal normal-override-1" xml:lang="tr"><span class="no-style-override">- Neden, efendim?” diye prens gülerek devam etti. Onların yerinde olsam, ben de böyle bir fırsatı kaçırmazdım. Bense ne olursa olsun eşekten yanayım: eşek iyi kalpli, faydalı bir varlıktır.”</span></p>

  <p class="normal normal-override-1" xml:lang="tr"><span class="no-style-override">Generalin karısı sordu:</span></p>

  <p class="normal normal-override-1" xml:lang="tr"><span class="no-style-override">- Ya siz, iyi kalpli misiniz prens? Merak ettim de sordum.</span></p>

  <p class="normal normal-override-1" xml:lang="tr"><span class="no-style-override">Hepsi yine güldü. Generalin karısı:</span></p>

  <p class="normal normal-override-1" xml:lang="tr"><span class="no-style-override">- Yine işe bu kahrolası eşek karıştı; o, aklımda bile yoktu! Rica ederim, bana inanın prens, hiçbir…</span></p>

  <p class="normal normal-override-1" xml:lang="tr"><span class="no-style-override">- Kötü niyetim yoktu mu, demek istediniz? Ah, buna kesinlikle inanıyorum!</span></p>

  <p class="normal normal-override-1" xml:lang="tr"><span class="no-style-override">Prens durmadan gülüyordu. Generalin karısı:</span></p>

  <p class="normal normal-override-1" xml:lang="tr"><span class="no-style-override">- Gülmeniz çok iyi bir şey. Görüyorum ki siz, çok iyi kalpli bir delikanlısınız, dedi.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Bazen iyi kalpli olmuyorum, diye cevap verdi.</span></p>

  <p class="normal normal-override-1" xml:lang="tr"><span class="no-style-override">Generalin karısı, beklenmedik bir anda:</span></p>

  <p class="normal normal-override-1" xml:lang="tr"><span class="no-style-override">- Bense iyi kalpliyim, diye söze karıştı. İsterseniz, her zaman iyi kalpliyim, bu da benim biricik kusurumdur, çünkü her zaman iyi kalpli olmamalı. Sık sık işte onlara, Ivan Feodoroviç’e kızıyorum ama işin kötüsü, kızdığım zaman daha çok iyi kalpli oluyorum. Demin siz gelmeden önce kızmıştım ve bir şey anlamıyor, anlayamıyor gibi göründüm. Bazen böyle olurum tıpkı bir çocuk gibi. Aglaya bana ders verdi, teşekkür ederim Aglaya. Durum böyleyken, hepsi saçma. Henüz göründüğüm ve kızlarımın beni göstermek istedikleri gibi aptal değilim. Karakter sahibiyim, pek de utangaç değilim. Bunun için bunu hiçbir kötü niyet duymadan söylüyorum. Buraya gel Aglaya, öp beni. Aglaya, onu duygulu duygulu, dudağından ve elinden öpünce:</span></p>

  <p class="normal normal-override-1" xml:lang="tr"><span class="no-style-override">- Eh, eh, bu kadar sevişme yeter, diye işaret etti. Devam edin, prens. Belki, eşekten daha meraklı bir şey hatırlarsınız.</span></p>

  <p class="normal normal-override-1" xml:lang="tr"><span class="no-style-override">Adelaida söze tekrar karıştı:</span></p>

  <p class="normal normal-override-1" xml:lang="tr"><span class="no-style-override">- Ben yine de böyle rahatça nasıl anlatılabileceğini anlayamıyorum, diye işaret etti. Ben olsam anlatamazdım.</span></p>

  <p class="normal normal-override-1" xml:lang="tr"><span class="no-style-override">- Prens anlatır, çünkü prens çok akıllı, hiç değilse senden on kat, belki de on iki kat akıllı. Sanırım bundan sonra bunu anlarsın. Bunu onlara kanıtlayın, prens; devam edin. Eşeği, sonunda gerçekten de, bir yana bırakabilirsiniz. Peki, Rusya dışında eşekten başka ne gördünüz?</span></p>

  <p class="normal normal-override-1" xml:lang="tr"><span class="no-style-override">Aleksandra:</span></p>

  <p class="normal normal-override-1" xml:lang="tr"><span class="no-style-override">- Ama eşek konusu da akıllıca bir şeydi, diye söze karıştı. Prens kendi hastalık hâlini, dıştan gelen bir darbe sonunda her şeyi nasıl sevdiğini anlattı: İnsanların nasıl delirdiklerini, sonra yeniden iyi olduklarını her zaman merak ederim. Ayrıca, bu birden olursa…</span></p>

  <p class="normal normal-override-1" xml:lang="tr"><span class="no-style-override">Generalin karısı hemen atıldı:</span></p>

  <p class="normal normal-override-1" xml:lang="tr"><span class="no-style-override">- Değil mi ya? Bazen senin de akıllı olduğunu görüyorum. E, hadi, gülmek yeter! Siz galiba, İsviçre coğrafyası üzerinde durmuştunuz prens, haydi!</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Lucerne’e geldik, beni gölden götürdüler. Onun ne kadar güzel olduğunu hissediyordum ama aynı zamanda ağırlık hissediyordum, dedi.</span></p>

  <p class="normal normal-override-1" xml:lang="tr"><span class="no-style-override">Aleksandra sordu:</span></p>

  <p class="normal normal-override-1" xml:lang="tr"><span class="no-style-override">- Neden?</span></p>

  <p class="normal normal-override-1" xml:lang="tr"><span class="no-style-override">- Bilmiyorum. İlk defa böyle bir ülkeyle karşılaşmak bana hep ağır gelmiş ve huzursuzluk vermiştir. Hem güzel, hem huzursuzluk verici. Bundan dolayı bütün bunlar, henüz hastalığım sırasında olmuştu.</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- E, hayır, ben görmeyi çok isterdim, dedi. Hem anlamıyorum, ne zaman sınır dışına gideceğiz? İki yıldır yapacağım resim için konu bulamıyorum</span></p>

  <p class="normal normal-override-1" xml:lang="tr"><span class="no-style-override">- Doğu ve Güney çoktan resme döküldü prens, tabloma bir konu bulsanıza!”</span></p>

  <p class="normal normal-override-1" xml:lang="tr"><span class="no-style-override">- Ben bundan anlamam. Bana kalırsa, bakmalı ve yapmalı.</span></p>

  <p class="normal normal-override-1" xml:lang="tr"><span class="no-style-override">- Bakmasını bilmiyorum.</span></p>

  <p class="normal normal-override-1" xml:lang="tr"><span class="no-style-override">- Ne diye bilmece sorar gibi konuşuyorsunuz? Bir şey anlamıyorum!” diye generalin karısı söze karıştı. “Bakmasını bilmiyorum ne demek? Mademki gözlerin var, bak. Burada bakmasını bilmiyorsan, sınır dışında da öğrenemezsin. İyisi mi, siz nasıl baktınız onu anlatın prens.</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- İşte bu daha iyi olur, diye ekledi. Prens, sınır dışında herhâlde bakmasını öğrenmiştir.</span></p>

  <p class="normal normal-override-1" xml:lang="tr"><span class="no-style-override">- Bilmem; orada yalnız sağlığımı düzelttim. Bakmasını öğrenip öğrenmediğimi bilmiyorum. Ama orada bulunduğum sırada pek mutlu idim.</span></p>

  <p class="normal normal-override-1" xml:lang="tr"><span class="no-style-override">- Mutlu idiniz! Mutlu olmasını biliyor musunuz, diye Aglaya bağırdı. “Öyleyse nasıl oluyor da bakmasını öğrenemediğinizi söylüyorsunuz? Üstelik bize bile öğretirsiniz.</span></p>

  <p class="normal normal-override-1" xml:lang="tr"><span class="no-style-override">Adelaida güldü:</span></p>

  <p class="normal normal-override-1" xml:lang="tr"><span class="no-style-override">- Lütfen öğretin. Prens de güldü:</span></p>

  <p class="normal normal-override-1" xml:lang="tr"><span class="no-style-override">- Bir şey öğretemem, hemen hemen Rusya dışında bulunduğum sürece bir İsviçre köyünde yaşadım. Pek uzak olmayan yerlere de çok seyrek gidiyordum; size ne öğretebilirim? Önceleri sadece canım sıkılmıyordu; az sonra iyi olmaya başladım. Sonra her geçen gün benim için değer kazanıyordu, öyle ki, bunu kendim de anlamaya başladım. Hâlimden memnun olarak yatıyor, daha da mutlu olarak kalkıyordum. Ama neden ileri geliyordu, bunu anlatmak güç.</span></p>

  <p class="normal normal-override-1" xml:lang="tr"><span class="no-style-override">Aleksandra sordu:</span></p>

  <p class="normal normal-override-1" xml:lang="tr"><span class="no-style-override">- Demek, artık hiçbir yere gitmek istemiyordunuz, sizi başka bir yer de çekmiyordu, öyle mi?</span></p>

  <p class="normal normal-override-1" xml:lang="tr"><span class="no-style-override">- Önceleri, ta başlangıçta, evet, çekiyordu, ben de büyük bir huzursuzluk duyuyordum. Hep, (Nasıl yapacağım) diye düşünüyordum; şansımı denemek istiyordum, ayrıca bazı dakikalar huzursuzluk içindeydim. Biliyor musunuz, insan ayrıca yalnız kalırsa böyle dakikalar olur. Bizim orada küçük bir çağlayan vardı, yüksek bir dağdan ince bir şerit hâlinde hemen hemen dikey bir şekilde düşüyordu. Beyaz, gürültülü, köpüklü; yüksekten düştüğü hâlde oldukça alçaktaymış gibi görünüyordu, yarım fersah ötedeydi ama insana elli adım ötedeymiş gibi geliyordu. Geceleri onun şırıltısını dinlemeyi seviyordum; işte o dakikalarda büyük bir huzursuzluğa kapılıyordum. Yine bazen öğleyin dağlarda bir yere gider, dağın ortasında bir başına durursun, etrafta yaşlı, kocaman çıralı çamlar; tepede kaya üstünde bir ortaçağ şatosunun yıkıntıları; bizim köy aşağıda, çok uzakta, belli belirsiz. Güneş parlak gökyüzü mavi, korkunç bir sessizlik, işte o zaman bir şey, insanı ötelere çağırır, öyle sanıyordum ki hep dosdoğru uzun zaman gitsen, işte şu çizginin, gökle yerin birleştiği çizginin ardına gitsen, orada bilmecenin çözümünü bulur, hemen o anda bizimkinden bin kat daha kuvvetli, gürültülü bir hayat görürsün; her zaman Napoli gibi büyük bir şehir hayalimde canlanırdı, orada hep saraylar, gürültü, patırtı, hayat… Daha neler, neler hayal etmezdim ki! Daha sonra, hapishanede de büyük bir hayat bulunabileceğini düşündüm.</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">- Övülmeye değer bu son düşüncenizi, henüz on iki yaşımdayken ders kitaplarında okumuştum, dedi.</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Bütün bunlar felsefe, dedi. Siz filozofsunuz, bize de ders vermeye gelmişsiniz.</span></p>

  <p class="normal normal-override-1" xml:lang="tr"><span class="no-style-override">Prens, gülümsedi:</span></p>

  <p class="normal normal-override-1" xml:lang="tr"><span class="no-style-override">- Belki de haklısınız, gerçekten de galiba filozofum, hem kim bilir, belki de gerçekten size bir şey öğretmek düşüncesine kapıldım… Bu, olabilir; inanın ki olabilir.</span></p>

  <p class="normal normal-override-1" xml:lang="tr"><span class="no-style-override">Aglaya, yine atıldı:</span></p>

  <p class="normal normal-override-1" xml:lang="tr"><span class="no-style-override">- Sizin felsefeniz de tıpkı Yevlampiya Nikolayevna’nınki gibi, böyle bir memur karısı, besleme gibi bir şey bize geliyor. Hayatının bütün amacı ucuzluk; elden geldiği kadar ucuzca yaşamak…İster, yalnız köpeklerden söz eder, şunu işaret eder, parası da var, fakat hilekâr biri. Sizin hapishane hayatınız da onun gibi bir şey, belki köy hayatınızın dört yıllık mutluluğu da onun gibi bir şeydir, uğruna Napoli şehrinizi, köpekler pahasına da olsa galiba kârla sattığınız şey.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Hapishane hayatı konusuna gelince, belki düşüncenizi henüz kabul etmeyebiliriz, dedi. Hapishanede on iki yıl kadar yatmış bir adamı dinlemiştim. Benim profesörde tedavi edilen hastalardan biriydi. Sara nöbetleri vardı, bazen huzursuzluk duyar, ağlardı, hatta bir defa da intihar etmek istemişti. Hapishanede geçen hayatı pek üzüntü verici idi, şuna inanın ama tabii kapiklik değildi. Bütün dostluğu da bir örümcekle, pencere altında büyüyen bir ağaçtı… Ama iyisi mi size geçen yıl tanıştığım bir adamı anlatayım. Burada pek şaşırtıcı bir şey olmuştu, tuhaflığı şurada ki, böyle şeyler pek seyrek olur. Bu adam bir gün, başka arkadaşlarıyla idam yerine götürülmüştü, orada kendisine, siyasi bir suçtan ötürü kurşuna dizilerek idam edileceği kararı okunmuştu. Yirmi dakika sonra da af fermanı okunmuş ve başka bir ceza şekli uygulanacağı bildirilmişti; ama bununla beraber, her iki kararın okunması arasında geçen yirmi dakika yahut hiç değilse yarım saat, birkaç dakika sonra öleceğine inanarak yaşamıştı. Bazen o zaman duyduklarını hatırlarken onu dinlemeyi çok istiyordum, birkaç defa da ona yeniden sormaya başladım. Her şeyi büyük bir açıklıkla hatırlıyor ve o dakikalarda duyduklarından hiçbir şeyi unutamayacağını söylüyordu. Etrafında halkın ve erlerin durduğu idam yerinden yirmi adım ötede, suçlular birkaç kişi olduğu için, yere üç direk çakılmıştı. İlk üç kişiyi direklere götürüp bağlamışlar, ölüm elbiselerini (beyaz uzun gömleklerini) giydirmişler, tüfekleri görmemeleri için beyaz başlıklarını gözlerine indirmişler; sonra bu direğin önünde birkaç erden ibaret birer manga dizilmiş. Benim tanıdık, sıradan sekizinci imiş, demek ki direklere üçüncü postada gidecekti. Papaz, elinde haç olduğu hâlde hepsini birer birer dolaşmış. Demek ki yaşamak için beş dakikadan fazla bir zaman kalmıyordu. Bu beş dakikanın ona bitmez tükenmez bir zaman, büyük bir servet gibi göründüğünü söylüyordu. Bu beş dakika içinde o kadar çok ömür süreceğini sanıyor, daha henüz sıranın geldiğini düşünmenin yersiz olduğunu düşünüyordu, öyle ki bazı dileklerde bile bulunmuş: arkadaşlarıyla vedalaşmak için gereken zamanı hesaplamış, buna iki dakika ayırmış. Kendi kendisini düşünmek için iki dakika, sonra kalan zamanını da etrafa son defa bakmak için ayırmış. Bu üç dilekte bulunduğunu ve zamanını böyle böldüğünü hatırlıyordu. Yirmi yedi yaşında, sağlıklı, kuvvetli olduğu hâlde ölecekti. Arkadaşları ile vedalaşırken onlardan birine oldukça gereksiz bir soru sormuş ve onun verdiği cevapla pek ilgilenmiş. Arkadaşlarıyla vedalaştıktan sonra sıra kendi kendini düşünmeye ayırdığı iki dakikaya gelmiş;. Ne düşüneceğini önceden biliyormuş. İşte şimdi var ve yaşıyor, üç dakika sonra ise artık kim bilir ne? Kim bilir kim veya kim bilir nasıl bir şey olacaktı, peki öyle ise kim olacaktı? Nerede olacaktı? Bütün bunları o iki dakika içinde bir sonuca bağlamak istiyormuş. Yakında bir kilise varmış, kilisenin yaldızlı kubbesi, parlak güneş altında ışıldıyormuş. Bu kubbeye ve onun ışıldayışına büyük bir ısrarla baktığını hatırlıyordu; ışıltılardan gözlerini ayıramıyormuş. Bu ışıltıların yeni hayatı olduğunu sanıyor, üç dakika sonra onlara karışıp gideceğini düşünüyormuş… Şimdi gelecek olan bilinmezliğe karşı duyduğu nefret korkunçtu; ama o zaman -ölmesem ne olurdu?.. Ah, hayatı geri çevirebilseydim! Bu bir sonsuzluk olur ve bütün bunlar benim olurdu! O zaman her dakikayı bir asra çevirirdim, bir şeyi kaybetmeden her dakikanın hesabını tutar, artık hiçbir şeyi boşuna harcamazdım!..- demeye başlamış. Söylediğine bakılırsa, düşünce onda, sonunda öyle bir öfkeye dönüşmüş ki, artık bir an önce kendisini kurşuna dizmelerini istemeye başlamış.</span></p>

  <p class="normal normal-override-1" xml:lang="tr"><span class="no-style-override">Prens birden sustu. Hepsi onun devam edeceğini, hikâyeyi bir sonuca bağlayacağını umuyordu.</span></p>

  <p class="normal normal-override-1" xml:lang="tr"><span class="no-style-override">Aglaya sordu:</span></p>

  <p class="normal normal-override-1" xml:lang="tr"><span class="no-style-override">- Bitirdiniz mi?</span></p>

  <p class="normal normal-override-1" xml:lang="tr"><span class="no-style-override">Prens bir anlık düşüncelerden sıyrılarak:</span></p>

  <p class="normal normal-override-1" xml:lang="tr"><span class="no-style-override">- Evet efendim, bitirdim, dedi.</span></p>

  <p class="normal normal-override-1" xml:lang="tr"><span class="no-style-override">- Peki ama bunu niçin anlattınız?</span></p>

  <p class="normal normal-override-1" xml:lang="tr"><span class="no-style-override">- Birden aklıma geliverdi işte… Sözgelişi… Aleksandra:</span></p>

  <p class="normal normal-override-1" xml:lang="tr"><span class="no-style-override">- Sözünüzü hiç tamamlamıyorsunuz,” diye sitem etti. Siz prens, galiba hiçbir anın kıymeti kapiklerle ölçülmez, bazen beş dakika bir hazineden değerlidir, demek istediniz. Bütün bunlar övülecek şeyler ama izninizle sorayım, size bu çok meraklı şeyleri anlatan dostunuzun… cezasını değiştirmişler, değil mi? Demek ki ona sonsuz hayatı bağışlamışlar. Peki, sonra o bu hazineyi ne yapmış? Her dakikasını hesaplayarak yaşamış mı?</span></p>

  <p class="normal normal-override-1" xml:lang="tr"><span class="no-style-override">- Ah hayır, kendisi bana söyledi. Artık bunu ben ona sormuştum, hiçte öyle yaşamamış ve çok, pek çok dakikalarını kaybetmiş.</span></p>

  <p class="normal normal-override-1" xml:lang="tr"><span class="no-style-override">- Eh, öyleyse işte size bir tecrübe. Demek ki gerçekte dakikaların hesabını tutarak yaşamaya imkân yok. Her nedense olmuyor demek.</span></p>

  <p class="normal normal-override-1" xml:lang="tr"><span class="no-style-override">Prens tekrarladı:</span></p>

  <p class="normal normal-override-1" xml:lang="tr"><span class="no-style-override">- Evet, her nedense olmuyor demek, ben de bunu düşünmüştüm… Ama yine de insan bilmem neden ,inanamıyor?</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">- Yani siz, herkesten daha akıllıca yaşayacağınızı mı sanıyorsunuz, diye sordu.</span></p>

  <p class="normal normal-override-1" xml:lang="tr"><span class="no-style-override">- Evet, bazen bunu da düşündüm.</span></p>

  <p class="normal normal-override-1" xml:lang="tr"><span class="no-style-override">- Ve hâlâ düşünüyorsunuz değil mi?</span></p>

  <p class="normal normal-override-1" xml:lang="tr"><span class="no-style-override">Prens, deminki gibi sakin, hatta ürkek ürkek gülümseyip Aglaya’ya bakarak:</span></p>

  <p class="normal normal-override-1" xml:lang="tr"><span class="no-style-override">- Ve düşünüyorum, diye cevap verdi ama o anda yine güldü ve neşeli neşeli ona baktı.</span></p>

  <p class="normal normal-override-1" xml:lang="tr"><span class="no-style-override">Aglaya, sinirlenerek:</span></p>

  <p class="normal normal-override-1" xml:lang="tr"><span class="no-style-override">- Pek alçak gönüllüsünüz, dedi.</span></p>

  <p class="normal normal-override-1" xml:lang="tr"><span class="no-style-override">- Ama ne kadar cesursunuz, işte gülüyorsunuz, oysa onun bu hikâyesi beni öyle sarmıştı ki daha sonra bunu, işte o beş dakikayı rüyamda gördüm…”</span></p>

  <p class="normal normal-override-1" xml:lang="tr"><span class="no-style-override">Her şeyi dikkatle inceleyerek, şüpheci ve ciddi bakışlarla dinleyicileri süzdü.</span></p>

  <p class="normal normal-override-1" xml:lang="tr"><span class="no-style-override">Birdenbire telaşa kapılmış gibi ama hepsinin gözlerinin içine bakarak:</span></p>

  <p class="normal normal-override-1" xml:lang="tr"><span class="no-style-override">- Bana herhangi bir şey için kızmadınız ya, diye sordu.</span></p>

  <p class="normal normal-override-1" xml:lang="tr"><span class="no-style-override">Üç kız da şaşkınlık içinde bir ağızdan bağırdılar:</span></p>

  <p class="normal normal-override-1" xml:lang="tr"><span class="no-style-override">- Ne diye?</span></p>

  <p class="normal normal-override-1" xml:lang="tr"><span class="no-style-override">- İşte, sanki hep size bir şey öğretiyormuş gibi oluyorum da…</span></p>

  <p class="normal normal-override-1" xml:lang="tr"><span class="no-style-override">Hepsi güldü. Prens:</span></p>

  <p class="normal normal-override-1" xml:lang="tr"><span class="no-style-override">- Kızıyorsanız bile, kızmayın, dedi. Başkalarından daha az yaşadığımı, hayatı herkesten az bildiğimi pekâlâ anlıyorum. Bazen, belki çok tuhaf konuşuyorum…</span></p>

  <p class="normal normal-override-1" xml:lang="tr"><span class="no-style-override">Bunun arkasından büsbütün şaşırdı. Aglaya, sert sert ve bahane arar gibi:</span></p>

  <p class="normal normal-override-1" xml:lang="tr"><span class="no-style-override">- Mutlu olduğunuzu söylüyorsunuz, öyleyse başkalarından az değil, çok yaşadınız demektir. Niye ikiyüzlülük edip özür diliyorsunuz, diye sordu. Hem, lütfen bize akıl öğretiyorsunuz diye üzülmeyin, sizin için bu bir zafer sayılmaz. Sizin Guietisme’iniz ile yüz yıllık bir ömrü bile mutluluk içinde doldurmak mümkündür. Size ölüm cezasına çarptırılan birisini veya bir parmak göstersen ondan da bundan da birbirine eşit övünecek bir düşünce çıkarırmısınız, üstelik bundan da memnun kalırsınız. Böyle yaşanabilir. Çoktan beri konuşanların yüzlerini inceleyen generalin karısı:</span></p>

  <p class="normal normal-override-1" xml:lang="tr"><span class="no-style-override">- Ne diye kızıp duruyorsun, anlamıyorum, diye söze karıştı. Hem neden bahsediyorsunuz, onu da anlamıyorum. Hangi parmak, ne saçma şey! Prens, çok güzel konuşuyor, yalnız biraz hüzünlü. Niçin onun şevkini kırıyorsun?. Konuşmaya başladığı zaman gülüyordu, şimdi ise büsbütün alıklaştı.</span></p>

  <p class="normal normal-override-1" xml:lang="tr"><span class="no-style-override">- Boş verin, maman. Ne yazık ki prens, ölüm cezası görmemişsiniz, size bir şey sorabilirdim.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Ölüm cezası gördüm, diye cevap verdi. Aglaya:</span></p>

  <p class="normal normal-override-1" xml:lang="tr"><span class="no-style-override">- Gördünüz mü, diye bağırdı. Bunu tahmin etmeliydim! Bu, işe ağız tadı verir. Gördünüzse, nasıl oluyor da mutlu yaşadığınızı söyleyebiliyorsunuz? Eh, ben size doğru söylemez miyim?</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Sizin köyde ölüm cezası var mıydı, diye sordu.</span></p>

  <p class="normal normal-override-1" xml:lang="tr"><span class="no-style-override">- Lyon’da gördüm. Oraya Şnayder’le beraber gitmiştim, beni yanına almıştı. Ona gider gitmez rastladım.</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">- Peki, çok mu beğendiniz? İbret verici, faydalı tarafları çok mu, diye soruyordu.</span></p>

  <p class="normal normal-override-1" xml:lang="tr"><span class="no-style-override">- Hayır, bu benim hiç hoşuma gitmedi. Ondan sonra da biraz hastalandım, ama itiraf ederim, oraya mıhlanmış gibi bakıyordum, gözlerimi ayıramıyordum.</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">- Ben de gözlerimi ayıramazdım, dedi.</span></p>

  <p class="normal normal-override-1" xml:lang="tr"><span class="no-style-override">- Orada kadınların seyretmesini iyi karşılamıyorlar, hatta sonra gazeteler bile bu kadınlardan söz ediyor.</span></p>

  <p class="normal normal-override-1" xml:lang="tr"><span class="no-style-override">- Bunun bir kadın işi olmadığını kabul ettiklerine göre, bununla demek istiyorlar ki (aynı zamanda kendilerini haklı göstermek için) bu bir erkek işidir. Gerçekten tebrik ederim. Siz de tabii, böyle düşünüyorsunuzdur?</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Ölüm cezasını anlatın, diye onun sözünü kesti.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Şimdi bunu anlatmak istemezdim… diyerek telaşlandı ve somurtur gibi oldu.</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">- Anlatsanız ne olur, yoksa bize çok mu görüyorsunuz? diye onu kışkırttı.</span></p>

  <p class="normal normal-override-1" xml:lang="tr"><span class="no-style-override">- Hayır, çünkü bu ölüm cezasını daha önceleri anlattım da ondan.</span></p>

  <p class="normal normal-override-1" xml:lang="tr"><span class="no-style-override">- Kime anlattınız?</span></p>

  <p class="normal normal-override-1" xml:lang="tr"><span class="no-style-override">- Uşağınıza, demin beklerken… Her yandan:</span></p>

  <p class="normal normal-override-1" xml:lang="tr"><span class="no-style-override">- Hangi uşağa? diye sordular.</span></p>

  <p class="normal normal-override-1" xml:lang="tr"><span class="no-style-override">- Holde oturan, şöyle kır saçlı, kırmızı yüzlü; Ivan Feodoroviç’in yanına girmek için holde oturdum.</span></p>

  <p class="normal normal-override-1" xml:lang="tr"><span class="no-style-override">Generalin karısı:</span></p>

  <p class="normal normal-override-1" xml:lang="tr"><span class="no-style-override">- Bu, çok şaşırtıcı, dedi. Aglaya:</span></p>

  <p class="normal normal-override-1" xml:lang="tr"><span class="no-style-override">- Prens demokrat, diye kesip attı. Eh, mademki Aleksey’e anlatmışsınız, bizi de reddedemezsiniz.</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Mutlaka duymak istiyorum, diye tekrarladı.</span></p>

  <p class="normal normal-override-1" xml:lang="tr"><span class="no-style-override">Prens ona, yeniden canlanarak (o, galiba pek çabuk ve güvenle canlanıyordu):</span></p>

  <p class="normal normal-override-1" xml:lang="tr"><span class="no-style-override">- Demin gerçekten de tablo için konu sorduğunuz zaman size bir konu vermeyi düşünmüştüm. Hükümlünün henüz idam yerinde, tahtaya yatmadan, giyotinin inmesinden bir dakika önce yüzünün ifadesini resmetmek…</span></p>

  <p class="normal normal-override-1" xml:lang="tr"><span class="no-style-override">- Yüzünü mü, nasıl? Yalnız yüz mü? diye Adelaida sordu. Tuhaf bir konu olur bu, hem tablo bunun neresinde?</span></p>

  <p class="normal normal-override-1" xml:lang="tr"><span class="no-style-override">Prens, ateşli ateşli?</span></p>

  <p class="normal normal-override-1" xml:lang="tr"><span class="no-style-override">- Bilmem? Niçin olmasın, diye ısrar ediyordu. Geçenlerde Basel’de böyle bir tablo görmüştüm. Size anlatmayı çok isterim… Bir gün anlatırım… Çünkü bayağı şaşırmıştım.</span></p>

  <p class="normal normal-override-1" xml:lang="tr"><span class="no-style-override">Adelaida:</span></p>

  <p class="normal normal-override-1" xml:lang="tr"><span class="no-style-override">- Basel’deki tabloyu sonra anlatırsınız, dedi. Şimdi bana idam sahnesini anlatın. Bunu aklınıza geldiği gibi anlatabilirsiniz. O yüzü nasıl resmetmeli? Sadece yüz, öyle mi? Peki, bu nasıl bir yüz?</span></p>

  <p class="normal normal-override-1" xml:lang="tr"><span class="no-style-override">Prens, istekle anlatmaya başladı. Kendini hatıralara kaptırmış ve galiba hemen o anda her şeyi unutmuştu:</span></p>

  <p class="normal normal-override-1" xml:lang="tr"><span class="no-style-override">- Ölüme tam bir dakika kala, tam merdivenden çıkıp idam yerine ayak bastığı an, bulunduğum tarafa baktı. Ben de onun yüzüne baktım ve her şeyi anladım… Durum bundan ibaretken, bilmem ki bunu nasıl anlatmalı? Bunu sizin yahut başkasının yapmasını, çok, pek çok isterdim! Siz yapsanız daha iyi olurdu! Daha o zaman bu tablonun faydalı bir şey olacağını düşünmüştüm. Biliyor musunuz, burada her şeyi, her şeyi önceden anlamak gerekiyor. Hapishanede yaşıyor ve idamının hiç olmazsa bir hafta sonra yapılacağını umuyordu. Kim bilir neden, her zamanki formaliteye bel bağlıyordu, belgelerinin bir yere gideceğini, ancak bir hafta sonra çıkacağını sanıyordu. Bu sırada her nedense iş kısa kesilmişti. Sabah saat beşe henüz geliyordu. Bu, ekim ayının sonlarında oluyor; saat beşte henüz ortalık karanlık ve soğuktu. Başgardiyan, yanında jandarmalar olduğu hâlde, sessizce içeri girdi, usulca onun omzuna dokundu. Öteki hafifçe kalktı, dirseğine dayandı, baktı ki ışık var. “Ne o?” diye sordu “Saat ona doğru idam edileceksin” dedi gardiyan. Uyku sersemliği ile buna inanmayacak oldu, belgelerinin bir hafta sonra geleceğini söyleyerek tartışmaya kalktı ama tamamıyla uyanınca, tartışmaktan vazgeçti ve sustu - bunun böyle olduğunu anlatmışlardı. Sonra: “Ne de olsa böyle ansızın çok zor!” dedi, yine sustu. Ondan sonra da başka bir şey söylemek istemedi. Ondan sonra bilinen hazırlıkların tamamlanması için üç dört saat geçiyor. Papaz çağrılıyor, şarap, kahve, dana söğüşünden ibaret kahvaltı veriliyor. Peki, bu alay değil de nedir? Düşünecek olursan, bunun ne kadar zalimce bir şey olduğu anlaşılır. Öte yandan, bu masum insanlar bunu temiz kalpliklerinden yapıyor ve bunun insanseverlik olduğuna inanıyorlar. Sonra tuvalet. Daha sonra şehir içinden idam yerine kadar götürüyorlar… Sanırım, o sırada da mahkûm henüz uzun zaman yaşayacağını düşünür. Herhâlde yolda giderken şöyle düşünmüştür: “Daha çok var, daha üç sokağı geçinceye kadar yaşayacağım; işte bu sokağı geçerim, sonra öteki kalıyor, sonra daha öteki, fırının bulunduğu sokak!..” Etrafta halk, bağrışma, gürültü on binlerce yüz, on binlerce göz, bütün bunlara dayanmak gerekiyor. Esas düşünce ise: “İşte onlar on bin kişi, hiçbirini birini de idam etmiyorlar ama beni idam edecekler!” Eh, işte bunların hepsi hazırlık safhası… Sehpaya küçük bir merdivenle çıkılıyordu. Burada, merdivenin önünde birden ağlamaya başladı. Oysa kuvvetli, cesur bir erkekmiş. Söylediklerine göre, azılı bir katilmiş. Bütün bu zaman içinde papaz onun yanından hiç ayrılmıyordu, arabayla gelirken de yanındaydı, durmadan konuşmuştu ama ötekinin duyduğunu sanmıyorum. Bakarsın dinleyecek olur ama üçüncü kelimeden sonrasını anlayamaz. Böyle olması gerekiyor. Sonunda merdiveni çıkmaya başladı; ayakları bağlı olduğu için, çok kısa adımlarla yürüyordu. Papaz herhâlde akıllı bir adamdı, konuşmasını kesti ama öpmesi için durmadan haçı uzatıyordu. Merdivenin önünde, yüzü sapsarıydı. Merdiveni çıkıp ayağını sehpaya basınca, yüzü birden kâğıt gibi, tıpkı beyaz yazı kâğıdı gibi oldu. Herhâlde ayaklarının dermanı kesiliyor, odunlaşıyordu, içinde bulantı da vardı herhâlde, sanki boğazını bir şey sıkıyormuş, bundan da gıdıklanıyormuş gibi oluyordu. Herhangi bir zaman korku, dehşet anında bunu duydunuz mu, hani kafanız çalışır ama irade kaybolmuştur? Sanırım mesela bir evin üzerinize yıkılması gibi, mahvolmaktan kaçınmanıza imkân bulamadığınız zaman ne yaparsınız? O sırada yere oturup gözlerinizi kapayarak beklersiniz, varsın ne olacaksa olsun!.. demekten başka yapacak ne kalır? İşte bu zayıflık anı başladığı sırada papaz gümüşten, dört köşeli küçük haçını sessizce, çabuk bir hareketle onun dudaklarına yapıştırıyordu. Bunu sık sık, her dakikada bir tekrarlıyordu. Haç dudaklarına değer değmez mahkûm gözlerini açıyor, yine birkaç saniye canlanır gibi oluyor, ayakları da yürüyordu. Haçı büyük bir istekle öpüyor, öpmeye acele ediyordu. Sanki ne olur ne olmaz, diye yanında ondan bir şey alıp götürmek istiyordu; ama o dakikada dinle ilgili bir düşüncesi olduğunu sanmam. Bu, tahtaya kadar böylece devam etti… Bu son saniyelerde bayılma vakalarının seyrek oluşu tuhaf! Aksine kafa dehşetli çalışıyor ve yaşıyor, herhâlde tam yollu bir makine gibi kuvvetli, çok kuvvetli çalışıyor. Sanırım türlü düşünceler de beynini çekiçle döver gibi dövüyordu. Bu düşüncelerin çoğu yarım, belki gülünç. İşte buraya bakan şu adamın alnında bir siğil var, işte celladın alt düğmesi paslanmış gibi hiç ilgisi olmayan düşüncelerdir… Aynı zamanda her şeyi biliyor ve hatırlıyorsun. Unutulmasına imkân olmayan öyle bir nokta var, bayılmaya da imkân yok ve her şey onun, o noktanın etrafında dönüp dolaşıyor. Bunun en son çeyrek saniye, başını tahtaya koyduğu ana, beklediği ve bildiği ana kadar böylece devam ettiğini düşünmek ne demektir! Birdenbire tepesindeki demirin gıcırdadığını duyuyor! Bunu mutlaka duyarsın! Orada ben yatmış olsaydım özellikle dinler ve duyardım! Burada, belki yalnız bir anında onda biri kadar bir zaman geçecektir ama mutlaka duyarsın! Düşünün bir kere, baş gövdeden ayrıldığı zaman bile, belki bir saniye kadar kendisinin gövdeden ayrıldığını biliyordur, diye hâlâ iddia edenler var, bu mantığa ne buyrulur? Ya bu beş saniye olursa!.. Ön plânda yalnız son basamağı görünen sehpanın net resmini yapın, mahkûm onun üzerine ayağını atıyor: başı, kâğıt gibi beyaz yüzü, papaz haçı uzatıyor, bakıyor ve her şeyi biliyor, istavroz ve baş. İşte tablo, papazın, cellâdın ve iki yardımcısının yüzleri, aşağıda birkaç baş ve göz… Bütün bunlar üçüncü planda yapılabilir; aksesuar olsun diye sis içinde… İşte böyle bir tablo…</span></p>

  <p class="normal normal-override-1" xml:lang="tr"><span class="no-style-override">Prens sustu ve hepsine baktı. Aleksandra içinden konuşur gibi:</span></p>

  <p class="normal normal-override-1" xml:lang="tr"><span class="no-style-override">- Bu, tabii quetism’e benzemiyor, dedi. Adelaida:</span></p>

  <p class="normal normal-override-1" xml:lang="tr"><span class="no-style-override">- Eh, şimdi de nasıl âşık olduğunuzu anlatın, dedi.</span></p>

  <p class="normal normal-override-1" xml:lang="tr"><span class="no-style-override">Prens, şaşkın şaşkın ona baktı. Adelaida acele ediyormuş gibi:</span></p>

  <p class="normal normal-override-1" xml:lang="tr"><span class="no-style-override">- Dinleyin, dedi. Basel’deki tablo hikâyesini bize anlatmak borcunuz olsun ama şimdi nasıl âşık olduğunuzu duymak istiyorum; inkar etmeyin, âşık olmuşsunuz. Üstelik şimdi anlatmaya başladınız mı, filozof olmaktan çıkarsınız.</span></p>

  <p class="normal normal-override-1" xml:lang="tr"><span class="no-style-override">Aglaya, birden:</span></p>

  <p class="normal normal-override-1" xml:lang="tr"><span class="no-style-override">- Anlatmayı bitirir bitirmez, hemen o anda anlattıklarınızdan utanıyorsunuz, neden, diye sordu.</span></p>

  <p class="normal normal-override-1" xml:lang="tr"><span class="no-style-override">Generalin karısı, Aglaya’ya sitemle bakarak:</span></p>

  <p class="normal normal-override-1" xml:lang="tr"><span class="no-style-override">- Ne kadar saçma bir şey, diye kestirip attı.</span></p>

  <p class="normal normal-override-1" xml:lang="tr"><span class="no-style-override">Aleksandra:</span></p>

  <p class="normal normal-override-1" xml:lang="tr"><span class="no-style-override">- Hiç de akıllıca bir şey değil, diye doğruladı.</span></p>

  <p class="normal normal-override-1" xml:lang="tr"><span class="no-style-override">Generalin karısı, prense:</span></p>

  <p class="normal normal-override-1" xml:lang="tr"><span class="no-style-override">- Ona inanmayın, dedi. Bunu öfkesinden yapıyor. Hiç de manasız bir terbiye görmemiştir. Sizi böyle çıkmaza soktukları için aklınıza bir şey gelmesin. Bugün yine şakacılıkları tuttu ama artık sizi sevdikleri besbelli. Onların içinden geçeni yüzlerinden anlarım.</span></p>

  <p class="normal normal-override-1" xml:lang="tr"><span class="no-style-override">Prens, sözlere basa basa:</span></p>

  <p class="normal normal-override-1" xml:lang="tr"><span class="no-style-override">- Ben de onların yüzlerini biliyorum, dedi.</span></p>

  <p class="normal normal-override-1" xml:lang="tr"><span class="no-style-override">Adelaida, merakla sordu:</span></p>

  <p class="normal normal-override-1" xml:lang="tr"><span class="no-style-override">- Yani nasıl?</span></p>

  <p class="normal normal-override-1" xml:lang="tr"><span class="no-style-override">Öteki iki kız da meraka kapılarak:</span></p>

  <p class="normal normal-override-1" xml:lang="tr"><span class="no-style-override">- Bizim yüzlerimize dair ne biliyorsunuz, diye atıldılar.</span></p>

  <p class="normal normal-override-1" xml:lang="tr"><span class="no-style-override">Ama prens ciddi ciddi susuyordu. Hepsi onun cevabını bekliyordu.</span></p>

  <p class="normal normal-override-1" xml:lang="tr"><span class="no-style-override">Prens, ciddi ve yavaş bir sesle:</span></p>

  <p class="normal normal-override-1" xml:lang="tr"><span class="no-style-override">- Sonra söylerim, dedi. Aglaya:</span></p>

  <p class="normal normal-override-1" xml:lang="tr"><span class="no-style-override">- Bizi mutlaka meraklandırmak istiyorsunuz, diye bağırdı. Hem ne büyük bir başarı bu!</span></p>

  <p class="normal normal-override-1" xml:lang="tr"><span class="no-style-override">Adelaida, yine acele ederek:</span></p>

  <p class="normal normal-override-1" xml:lang="tr"><span class="no-style-override">- Eh, peki, dedi. Ama mademki böyle bir yüz bilgicisiniz, herhâlde âşık da olmuşsunuzdur. Demek ki doğru tahmin etmişim. Haydi anlatın.</span></p>

  <p class="normal normal-override-1" xml:lang="tr"><span class="no-style-override">Prens, yine öyle yavaş ve ciddi:</span></p>

  <p class="normal normal-override-1" xml:lang="tr"><span class="no-style-override">- Âşık olmadım, dedi. Ben… başka türlü mutlu oldum.</span></p>

  <p class="normal normal-override-1" xml:lang="tr"><span class="no-style-override">- Nasıl? Ne şekilde? Çok merak ettim doğrusu…</span></p>

  <p class="normal normal-override-1" xml:lang="tr"><span class="no-style-override">Prens, sanki derin bir düşünce içindeymiş gibi:</span></p>

  <p class="normal normal-override-1" xml:lang="tr"><span class="no-style-override">- Peki, anlatayım, diye cevap verdi.</span></p>

</body>

</html>