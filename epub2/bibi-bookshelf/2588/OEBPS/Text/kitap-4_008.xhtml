<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1 stil1-override" id="sigil_toc_id_26" xml:lang="tr"><span class="no-style-override-5">VIII</span></h2>

  <p class="normal normal-override-1" xml:lang="tr"><span class="no-style-override">Bir saatte Petersburg’a varmıştı; saat dokuz ile on arasında Rogojin’in kapısını çalıyordu. Bahçenin büyük kapısından girmişti; kapının önünle uzun müddet bekledi. Sonunda Rogojin’in ihtiyar annesinin dairesindeki kapı açıldı. İhtiyar ve temiz bir hizmetçi kapıda gözüktü.</span></p>

  <p class="normal normal-override-1" xml:lang="tr"><span class="no-style-override">Hizmetçi kapıyı tamamen açmadan:</span></p>

  <p class="normal normal-override-1" xml:lang="tr"><span class="no-style-override">– Parfion Semionoviç evde yok, dedi. Kimi istiyorsunuz?</span></p>

  <p class="normal normal-override-1" xml:lang="tr"><span class="no-style-override">– Parfion Semionoviç’i.</span></p>

  <p class="normal normal-override-1" xml:lang="tr"><span class="no-style-override">– Burada yok.</span></p>

  <p class="normal normal-override-1" xml:lang="tr"><span class="no-style-override">Hizmetçi, prensi garip bir tavırla süzüyordu.</span></p>

  <p class="normal normal-override-1" xml:lang="tr"><span class="no-style-override">– Hiç olmazsa bu geceyi burada geçirip geçirmediğini bana söyleyebilir misiniz? Ve… Dün gece yalnız mıydı?</span></p>

  <p class="normal normal-override-1" xml:lang="tr"><span class="no-style-override">Hizmetçi onun yüzüne dik dik bakmaya devam etti fakat bir kelime bile cevap vermedi.</span></p>

  <p class="normal normal-override-1" xml:lang="tr"><span class="no-style-override">– Nastasya Filippovna dün burada onunla beraber değil miydi?.. Dün akşam?..</span></p>

  <p class="normal normal-override-1" xml:lang="tr"><span class="no-style-override">– Fakat sizin kim olduğunuzu sormama izin verin?</span></p>

  <p class="normal normal-override-1" xml:lang="tr"><span class="no-style-override">– Prens Lev Nikolaeviç Mişkin… Parfion ile gayet iyi tanışırız.</span></p>

  <p class="normal normal-override-1" xml:lang="tr"><span class="no-style-override">– Evde yok.</span></p>

  <p class="normal normal-override-1" xml:lang="tr"><span class="no-style-override">Hizmetçi gözlerini yere indirdi.</span></p>

  <p class="normal normal-override-1" xml:lang="tr"><span class="no-style-override">– Peki, Nastasya Filippovna?</span></p>

  <p class="normal normal-override-1" xml:lang="tr"><span class="no-style-override">– Tanımıyorum.</span></p>

  <p class="normal normal-override-1" xml:lang="tr"><span class="no-style-override">– Durun, dinleyin beni! Ne zaman gelecek?</span></p>

  <p class="normal normal-override-1" xml:lang="tr"><span class="no-style-override">– Bilmiyorum.</span></p>

  <p class="normal normal-override-1" xml:lang="tr"><span class="no-style-override">Kapı kapandı. Prens bir saat sonra tekrar gelmeye karar verdi. Bahçeye bir göz attı. Kapıcıyı gördü.</span></p>

  <p class="normal normal-override-1" xml:lang="tr"><span class="no-style-override">– Parfion Semionoviç evde mi?</span></p>

  <p class="normal normal-override-1" xml:lang="tr"><span class="no-style-override">– Evet.</span></p>

  <p class="normal normal-override-1" xml:lang="tr"><span class="no-style-override">– Peki, neden demin bana burada yok dediler?</span></p>

  <p class="normal normal-override-1" xml:lang="tr"><span class="no-style-override">– Bunu kendi dairesinden mi söylediler?</span></p>

  <p class="normal normal-override-1" xml:lang="tr"><span class="no-style-override">– Hayır. Annesinin hizmetçisi söyledi, fakat onun kendi dairesini çaldım, açmadı.</span></p>

  <p class="normal normal-override-1" xml:lang="tr"><span class="no-style-override">– Dışarıya çıkmış olabilir. Çünkü giderken kimseye haber vermez. Bazen dairesinin anahtarını da beraber alır götürür ve dairesi üç dört gün kilitli kalır.</span></p>

  <p class="normal normal-override-1" xml:lang="tr"><span class="no-style-override">– Dün eve geldiğine emin misin?</span></p>

  <p class="normal normal-override-1" xml:lang="tr"><span class="no-style-override">– Evet. Bazen büyük merdivenden çıkar. O zaman görmem.</span></p>

  <p class="normal normal-override-1" xml:lang="tr"><span class="no-style-override">– Nastasya Filippovna dün onunla beraber değil mi idi?</span></p>

  <p class="normal normal-override-1" xml:lang="tr"><span class="no-style-override">– Hiç bilmiyorum. Pek seyrek geliyor. Eğer gelmiş olsaydı.</span></p>

  <p class="normal normal-override-1" xml:lang="tr"><span class="no-style-override">Prens dışarı çıktı. Bir süre ne yapacağına karar veremeden, kaldırımlarda dolaştı. Rogojin’in bütün dairesinin pencereleri kapalı idi. Hâlbuki annesinin dairesindeki pencerelerin çoğu açıktı. Gün sıcak ve berraktı. Prens, kaldırımına geçti. Son bir defa pencerelere karşıdan baktı. Penceresi sade kapalı değil, bütün perdeler de örtülü idi. Bir dakika kadar baktı. Birden çok garip bir şekilde, perdelerden birinin ucunun kımıldadığını ve Rogojin’in yüzünün belirerek hemen kaybolduğunu görür gibi oldu. Biraz daha bekledi. Gidip dostunun kapısını bir daha çalmayı düşündü. Fakat bu düşünceyi değiştirerek, bir saat sonra tekrar gelmeye karar verdi. “Kim bilir? Belki de bir hayal görmüşümdür?..” diye düşündü.</span></p>

  <p class="normal normal-override-1" xml:lang="tr"><span class="no-style-override">Prens, Nastasya Filippovna’nın eski oturduğu eve doğru yürüdü. Üç hafta önce Nastasya Filippovna, prensin isteği üzerine terk ettiği Pavlovsk’tan bu civara, İsmailovski mahallesinde eskiden tanıdığı bir kadının yanına yerleşmişti. Bu ölmüş bir öğretmenin karısıydı. Gayet güzel süslenmiş bir evi vardı. Bütün serveti de bu idi. Pavlovsk’a tekrar döndükten sonra Nastasya Filippovna yine eski yerini korumuştu. Geceyi bu evde geçirmiş olabilirdi. Prens bir arabaya atladı. Yolda, genç kadını aramak için bu evden başlamak gerektiğini düşündü. Çünkü gece yarısı Rogojin’in evine gitmesine ihtimal verilemezdi. Kapıcının Nastasya Filippovna’nın seyrek ziyaret ettiğini söylemesi onu düşündürdü. Mademki Rogojin’i sık sık ziyaret etmiyordu, onun evine yerleşmiş olamazdı. Prens boş yere kendini avutmaya çalışırken, bitkin bir hâlde İsmailovski mahallesine geldi.</span></p>

  <p class="normal normal-override-1" xml:lang="tr"><span class="no-style-override">Nastasya Filippovna’nın ne dün ne de bugün buraya uğramadığını öğrendiği zaman âdeta şaşırdı. Fakat asıl şaşıran, ev halkı oldu. Prensin ortaya çıkması, sanki olağan dışı bir olaydı. Annelerinin arkasından, evsahibesinin dokuz tane küçük kız çocuğu en büyüğü on beş yaşında, en küçüğü ise yedi yaşlarında vardı prensin etrafını sardılar ve ağızları açık, hayretle onu seyretmeye başladılar. Çocukların arkasından halaları geldi. Zayıf, solgun yüzlü, siyah eşarplı bir kadındı. Daha sonra gözlüklü büyükanne içeri girdi. Evsahibesi prense, oturup bir çay içmesini rica etti. Bütün bu insanlar -Mişkin bunu fark ediyordu- onun kim olduğunu biliyorlardı. Gayet doğal olarak, Nastasya Filippovna ile bir gün önce evlendiğini biliyorlar ve şimdi, ikisinin birden Pavlovsk’ta olmaları gerekirken, ne diye ondan haber almak istediğini öğrenmek istiyorlardı. Düğün hakkında bilgi almak için çırpındıkları kesindi. Sadece incelikten ve kibarlıktan susuyorlardı. Onların meraklarını doyurmak için Prens meseleyi genel olarak açıkladı. Derhal “ah!” “oh!” diye bağrışmalar duyuldu. O derece hayret belirtileri gösterildi ki, prens biraz daha açıklama yapmak zorunda kaldı. Tabii bu işi mümkün olduğu kadar yapabildi. Sonunda prensin derhal Rogojin’in evine giderek kapıyı açıncaya kadar vurmasını ve Rogojin’i bularak onu sorguya çekmesi gerektiğine onu ikna etmeye uğraştılar. Eğer Rogojin’i bulamazsa ya da Rogojin cevap vermekten çekinirse, Nastasya Filippovna’nın tanıdığı ve Semenovski’de annesi ile beraber oturan bir Alman kadınını görmesini ona tavsiye ettiler. Eğer Nastasya Filippovna saklanmak istiyorsa, muhakkak oraya gitmiştir, diye düşünce yürüttüler. Prens ayağa kalktığı zaman, bitkin bir hâlde idi. İleride bu kadınlar, prensten söz ederken “korkulacak derecede sararmıştı” dediler. Bacakları titriyordu. Uzun süre kulaklarında çınlayan kelimelerin anlamını kavrayamadı. Sonunda bu kadınların kendisine yardım etmek istediklerini ve şehirde oturduğu yerin adresini vermesini rica ettiklerini anladı. Petersburg’ta oturduğu ve kaldığı bir yer olmadığını anlattı. Bunun üzerine, otelde bir oda tutmasını tavsiye ettiler. Bir müddet düşündükten sonra, dört beş hafta kaldığı ve orada hastalık nöbeti tuttuğu bir evin adresini verdi. Sonra, Rogojin’in evine döndü. Bu sefer Rogojin’in annesinin kapısı da açılmadı. Prens bahçeye indi ve bin zorlukla kapıcıyı buldu. Adam meşguldü… Prensi iyi karşılamadı. Bununla beraber, Rogojin’in sabahleyin erkenden çıktığını ve bugün gelmeyeceğini açıkça söyledi.</span></p>

  <p class="normal normal-override-1" xml:lang="tr"><span class="no-style-override">– Bekleyeceğim; belki gece gelir?</span></p>

  <p class="normal normal-override-1" xml:lang="tr"><span class="no-style-override">– Belki de bir hafta sonra, kim bilir?</span></p>

  <p class="normal normal-override-1" xml:lang="tr"><span class="no-style-override">– Herhâlde dün geceyi burada geçirdi, değil mi?</span></p>

  <p class="normal normal-override-1" xml:lang="tr"><span class="no-style-override">– Dün gece, evet…</span></p>

  <p class="normal normal-override-1" xml:lang="tr"><span class="no-style-override">Bütün bunlar çok karanlık ve çapraşıktı. Prens, ikinci defa gelinceye kadar, kapıcı birçok bilgi edinebilirdi. Sabahleyin çok geveze gözüktüğü hâlde, şimdi ağzından bir kelime çıkmıyordu. Prens iki saat sonra tekrar gelmeye ve gerekirse evin önünde beklemeye karar verdi. Bununla birlikte şu Alman kadından bilgi almayı uygun görerek Semenovski’ye koştu.</span></p>

  <p class="normal normal-override-1" xml:lang="tr"><span class="no-style-override">Fakat kadına derdini anlatamadı. Kadın pek güçlükle Rusça konuşuyordu. Prensin anladığına göre, on-on beş gün önce Nastasya Filippovna ile bu kadın kavga etmiş, o da eski arkadaşından o günden beri bir haber alamamıştı. “İsterse dünyanın bütün prensleriyle evlensin. Beni ilgilendirmez…” diyordu. Prens aceleyle bu evden dışarı çıktı. O sırada, Nastasya Filippovna’nın Moskova’ya gitmiş olması ihtimali aklından geçti. “Herhâlde Rogojin de onu takip etmiştir. Yalnız, onlardan en ufak bir ipucu yakalanabilse!” diye düşündü. Her ne olursa olsun otelde bir oda tutmak gerektiğine karar verdi. İstediği oteli de kolayca bulabildi. Otelin hizmetçisi yemek isteyip istemediğini sorduğu zaman, prens iş olsun diye “evet” dedi. Ama sonradan kendi kendine kızdı. Çünkü yemek, en az yarım saatini alırdı. Bununla beraber yemeği yememek için bir engel olmadığını düşündü. Bu karanlık koridorda bir fikir şeklini almaya başlayan garip bir his bütün vücuduna yayıldı; bu ona acı veriyordu. Ama fikir hâline gelmeye çalışan hissi de tam anlamı ile kavrayamamıştı. Otelden hiç de normal olmayan bir hâlde dışarıya çıktı. Başı dönüyordu. Şimdi nereye gidecekti? Yeniden Rogojin’in evine koştu.</span></p>

  <p class="normal normal-override-1" xml:lang="tr"><span class="no-style-override">Rogojin yine yoktu. Prens boş yere kapıyı çaldı, hiç kimse ses vermedi. Bunun üzerine, Rogojin’in annesinin kapısını çaldı. Sonunda kapıyı açtılar. Fakat yine Parfion Semionoviç’in evde olmadığını ve üç gün sonra geleceğini söylediler. Sabahki gibi hizmetçi, prensi garip bir şekilde süzdü. Karşıki kaldırıma geçti ve gözlerini camlara dikti. Yarım saat, belki de daha uzun zaman kaldırımın üzerinde gezindi. Müthiş bir sıcak ortalığı kavuruyordu. Bu sefer hiçbir şey kımıldamadı. Pencerelerde hiçbir hareket olmadı. Perdeler kapalı idi. Herhâlde sabahleyin bir hayal görmüş olduğunu düşündü. Zaten uzun zamandan beri temizlenmemiş olan camlardan içerisini fark etmek imkânsızdı. Pencerenin arkasında bir insan olsa bile, onu dışarıdan görebilmek çok zordu. Bu düşüncenin verdiği güvenle sakinleşerek, İsmailovski’ye döndü. İhtiyar kadın kendisini bekliyordu. Bu kadın da birkaç yeri aramış, hatta Rogojin’in evine bile gitmişti. Fakat hiçbir netice elde edememişti. Prens bunları sakin bir hâlde dinledi. Odaya girdi. Bir kanepenin üzerine oturdu ve etrafına, sanki konuşulan şeyleri anlamıyormuş gibi bakındı. Garip olan bir şey varsa, bazen son derece dikkatli oluyor, bazen de o derece dalgın bulunuyordu. Ailenin bütün fertleri, prensin hâlindeki bu olağan dışı durumdan söz ederken hayretlerini saklamadılar. “Belki de bu, hastalığın bir ortaya çıkma şekliydi” diye düşündüler. Sonunda prens ayağa kalktı. Nastasya Filippovna’nın dairesini görmek istediğini söyledi. Bu daire iki büyük odadan ibaretti. Aydınlık, yüksek tavanlı ve gayet iyi döşenmiş bir hâlde idi. Prens bu iki odanın içindeki bütün eşyaları teker teker kontrol etti. Küçük bir masanın üzerinde, açık duran bir kitap vardı. Bu “Madam Bovary” adında, Fransızca bir romandı. Prens bunu görür görmez, kitabın hangi sayfada açık bırakıldığını unutmamak için sayfanın ucunu kıvırdı ve kitabı almak için izin istedi. Sonra, bu kitabın okunmak için emaneten alındığını ona söyledikleri hâlde cebine koydu. Açık bir pencerenin yanına oturdu. Küçük bir oyun masasının üzerinde tebeşirle yazılmış numaraları fark ederek, kimin oyun oynadığını öğrenmek istedi. Ev sahipleri, Nastasya Filippovna’nın Petersburg’a geldiği günden beri her akşam Rogojin’le Durak, Melnski, Vist, kısacası bütün oyunları oynadığını anlattılar. Bu kâğıt oyununa nasıl alıştığını açıkladılar. Nastasya Filippovna’nın her gün içi sıkılıyordu. Çünkü Rogojin’in bilmediği gibi bütün geceyi de ağzını açmadan geçirdiği oluyordu. Bir gün içeri girince, cebinden kartlar çıkardı. Nastasya Filippovna gülümsedi. Oynamaya başladılar. Prens oynanılan kâğıtların nerede olduğunu sordu. Fakat apartmanda kâğıt namına bir şey yoktu. Her gün Rogojin yeni bir deste kâğıtla geliyor, giderken de alıp götürüyordu.</span></p>

  <p class="normal normal-override-1" xml:lang="tr"><span class="no-style-override">Evdekiler prense tekrar Rogojin’in evine giderek kapıyı daha hızlı çalmasını tavsiye ettiler. Ama bu ziyareti derhal değil, akşamüstü, geç saatlerde yapmasının daha uygun olduğunu söylediler: “Belki de bu şekilde bir sonuç elde edilebilir” İhtiyar kadın, kendisinin de Pavlovsk’taki Darya Alekseyevna’nın evine giderek durumu öğrenmeye çalışacağını ekledi.</span></p>

  <p class="normal normal-override-1" xml:lang="tr"><span class="no-style-override">Yarınki işleri görüşmek için bu gece saat onda tekrar gelmesi için prense rica ettiler. Ev halkının teselli edici bütün sözlerine rağmen, prens son derece ümitsizdi. Büyük bir üzüntü içerisinde yürüyerek oteline döndü.</span></p>

  <p class="normal normal-override-1" xml:lang="tr"><span class="no-style-override">Petersburg’un yaz mevsimindeki sıcağı ve tozu, prensi çok sıkıyordu. Yolda yürürken rastladığı insanların yüzünü incelemişti. Belki de gereksiz yere yolunu uzatmıştı. Odasına girdiği zaman, etraf kararmaya başlamıştı. Ona tavsiye ettikleri gibi bir süre dinledikten sonra, Rogojin’in evine gitmeye karar verdi. Bir kanepenin üzerine oturdu. Masaya kollarını dayadı ve düşünceye daldı.</span></p>

  <p class="normal normal-override-1" xml:lang="tr"><span class="no-style-override">Tanrı bilir ne kadar zaman bu şekilde kaldı ve kim bilir neler düşündü. Prensi birçok şey korkutuyordu. Bu korkuyu hissetmek bile ona acı veriyordu. Bazen Vera’yı ve Lebedev’i düşünüp bu konuda bir şeyler biliyordu. Herhâlde hiçbir şey bilmese dahi, Lebedev kendisinden daha çabuk bilgi toplayabilirdi. Sonunda: En son olarak Rogojin’i, General İvolgin’in cenaze merasiminde görmüşlerdi; prens de ona parkta rastlamıştı. Sonra da onu, odasının yanında şu karanlık koridorda, elinde bir bıçakla saklamadan görür gibi oldu. Rogojin’in gözleri karanlıkta parlıyordu. Prens titredi; demin gayet önemsiz olarak düşündüğü bu fikir, şimdi yavaş yavaş aydınlanıyordu.</span></p>

  <p class="normal normal-override-1" xml:lang="tr"><span class="no-style-override">Bu düşünce aşağı yukarı şu idi: Eğer Rogojin Petersburg’ta ise uzun süre saklanamazdı. Üstelik de iyi ve kötü maksatla, prensi görmeye gelecekti. Prens “doğal olarak geçen seferki gibi kesin gelecek” diye düşündü. Eğer herhangi bir sebeple Rogojin beni ararsa, kesinlikle bu koridora gelecektir. Adresimi bilmiyor ama önceden geldiğimi düşünerek uğrayacak ve beni burada bulmaya kalkışacaktır… Eğer bana çok ihtiyacı varsa… Kim bilir? Belki de ona yardımım dokunabilir?”</span></p>

  <p class="normal normal-override-1" xml:lang="tr"><span class="no-style-override">Prens bu düşünceyi tarttığı zaman, onu tamamen kabule uygun buldu. Eğer bu fikri derinleştirmek gerekseydi, onu açıklamak imkânsızlaşırdı. Mesela Rogojin ne diye görmek ihtiyacını duysundu? Başka bir yerde ona rastlayabilirdi? Buna cevap vermek belki zordu ama ona acı veren bu düşüncenin bir anlamı vardı: “Eğer mutluysa, gelmez” diyordu. “Ancak zorda kaldığı zaman gelecektir; fakat kesin olan, şansı kötüdür…”</span></p>

  <p class="normal normal-override-1" xml:lang="tr"><span class="no-style-override">Bu düşüncenin etkisi altında, Rogojin’i beklemedi. Ama bu son düşünceye katlanamadığı için birden ayağa kalktı. Şapkasını yakaladı ve odadan dışarıya fırladı. Koridor kapkaranlıktı. Rogojin’e rastlayacağını tahmin ettiği koridorun köşesine geldiği zaman “Ya şimdi şuradan birden Rogojin çıkarak beni durdursa?” diye düşündü. Fakat o köşeden hiç kimse çıkmadı. Prens büyük kapıdan dışarı çıktı. Kaldırıma geçti. Hava karardığı hâlde sokaktaki kalabalığı hayretle seyretti -en sıcak mevsimde Petersburg sokakları gece kalabalık olurdu… Sonra P… caddesi istikametinde yürümeye başladı. Otelden elli adım yürümüştü ki, ilk ağzında, kalabalığın ortasında, birisi onu kolundan yokladı ve kulağına eğilerek yavaş sesle:</span></p>

  <p class="normal normal-override-1" xml:lang="tr"><span class="no-style-override">– Lev Nikolayeviç, beni izle, dostum. Sana ihtiyacım var, dedi.</span></p>

  <p class="normal normal-override-1" xml:lang="tr"><span class="no-style-override">Bu, Rogojin’di.</span></p>

  <p class="normal normal-override-1" xml:lang="tr"><span class="no-style-override">Çok gariptir ama prens anlatılamayacak derecede sevinç duydu. Rogojin’e otelde, koridorda onu nasıl bulacağını tahmin ettiğini anlattı.</span></p>

  <p class="normal normal-override-1" xml:lang="tr"><span class="no-style-override">Rogojin beklenilmeyen bir şekilde cevap verdi:</span></p>

  <p class="normal normal-override-1" xml:lang="tr"><span class="no-style-override">– Otele gidiyoruz… Yürüyelim!</span></p>

  <p class="normal normal-override-1" xml:lang="tr"><span class="no-style-override">Prens bu cevaba şaşırdı ve ancak iki dakika sonra anlayabildi. O zaman endişe duymaya başladı ve Rogojin’in tavırlarını dikkatle inceledi. Rogojin prensin yarım adım ilerisinde yürüyordu. Önüne bakıyordu. Yoldakileri görmüyor gibi bir hâli vardı. Etrafındakiler yanaştıkları zaman, elinde olmadan çekiliyordu.</span></p>

  <p class="normal normal-override-1" xml:lang="tr"><span class="no-style-override">Prens sordu:</span></p>

  <p class="normal normal-override-1" xml:lang="tr"><span class="no-style-override">– Mademki otele gittin… Niçin beni sormadın? Rogojin durdu, prense baktı. Bir süre düşündükten sonra, sanki hiçbir şey duymamış gibi yaptı…</span></p>

  <p class="normal normal-override-1" xml:lang="tr"><span class="no-style-override">– Bak, dinle, Lev Nikolayeviç… Sen dosdoğru yürü, benim evimi biliyorsun, değil mi? Ben öbür yoldan gideceğim. Ama dikkat et, içeri beraber girelim…</span></p>

  <p class="normal normal-override-1" xml:lang="tr"><span class="no-style-override">Bunun üzerine Rogojin karşıki kaldırıma geçti. Prensin yürüyüp yürümediğine baktı. Prens durmuştu. Şaşkın şaşkın bakınıyordu. Bunu görünce, Rogojin evin yolunu tarif etmek ister gibi kollarını oynattı ve yürüdü. İkide bir dönerek, prensin kendisini takip edip etmediğine bakıyordu. Mişkin’in onu anlayarak yürüdüğünü gördüğü zaman, yüzünde mutluluk anlatan hatlar belirdi. Prensin aklına önce Rogojin’in bir başkasının yolunu beklediği ve onu kaçırmamak istediği düşüncesi geldi. “Yalnız yakalamak istediği insanın kim olduğunu niçin söylememişti?” Bu şekilde beş yüz adım kadar ilerlediler. Birden, neden olduğunu bilmeksizin prens titremeye başladı. Rogojin daha sık aralıklarla geriye dönüp bakmaya devam ediyordu. Prens kendini tutamadı, Rogojin’i eliyle çağırdı. Rogojin derhal yanına geldi. Nastasya Filippovna sizin evde mi?</span></p>

  <p class="normal normal-override-1" xml:lang="tr"><span class="no-style-override">– Evet…</span></p>

  <p class="normal normal-override-1" xml:lang="tr"><span class="no-style-override">– Demin perdenin arkasından pencereden bakan sen miydin?</span></p>

  <p class="normal normal-override-1" xml:lang="tr"><span class="no-style-override">– Evet…</span></p>

  <p class="normal normal-override-1" xml:lang="tr"><span class="no-style-override">– Ne, sen mi?..</span></p>

  <p class="normal normal-override-1" xml:lang="tr"><span class="no-style-override">Prens cümlesini nasıl tamamlayacağını bilemedi. Zaten kalbi o derece kuvvetle çarpıyordu ki, güçlükle konuşuyordu. Rogojin de susmuştu. Tıpkı deminki gibi. Prense dalgın bir bakışla bakıyordu.</span></p>

  <p class="normal normal-override-1" xml:lang="tr"><span class="no-style-override">Rogojin birden karşı kaldırıma geçmeye hazırlanarak:</span></p>

  <p class="normal normal-override-1" xml:lang="tr"><span class="no-style-override">– Hadi, ben gidiyorum, dedi… Sen dosdoğru yürü. İkimiz de ayrı yürüyelim… Göreceksin… Böyle daha iyi olur.</span></p>

  <p class="normal normal-override-1" xml:lang="tr"><span class="no-style-override">Sonunda her ikisi de ayrı ayrı kaldırımdan ilerlemeye başladılar. Rogojin’in evine yaklaştıkları zaman prensin heyecandan bacakları titriyordu. Yürüyemeyecek bir hale gelmişti. Rogojin’in annesinin perdeleri sabahki gibi açıktı; Rogojin’in dairesi ise karanlıktı. Alçak yıldızlar karanlığın ortasında parlıyordu. Mişkin kaldırımını değiştirdi ve Rogojin’in evine doğru yürüdü. Rogojin ile birlikte içeri girdiler.</span></p>

  <p class="normal normal-override-1" xml:lang="tr"><span class="no-style-override">– Kapıcı benim geldiğimi bilmiyor. Demin Pavlovsk’a gideceğimi söyledim. Aynı şeyi annemin hizmetçisine de tekrar ettim. Onun için kimse bizi görmeden içeri girelim.</span></p>

  <p class="normal normal-override-1" xml:lang="tr"><span class="no-style-override">Rogojin bunları fısıldarken, âdeta memnun görünüyordu. Anahtarını elinde tutuyordu. Merdivenden çıkarken prense doğru döndü ve daha yavaş yürümesi için işaret etti. Kendi dairesinin kapısını gürültüsüzce açtı. Önce prensi geçirdi, tedbirli bir tavırla geride kaldı. Kapıyı kapadı ve anahtarı cebine koydu.</span></p>

  <p class="normal normal-override-1" xml:lang="tr"><span class="no-style-override">Rogojin yavaş sesle: Hadi gel, dedi.</span></p>

  <p class="normal normal-override-1" xml:lang="tr"><span class="no-style-override">Sokakta rastladığı dakikadan beri Rogojin, prens ile hep fısıldar gibi konuşuyordu. Sakin görünüşüne rağmen, aslında çok heyecanlı idi. Salondan odaya geçtikleri zaman, bir pencerenin yanına yaklaştı. Esrarengiz bir tavırla prensi çağırdı.</span></p>

  <p class="normal normal-override-1" xml:lang="tr"><span class="no-style-override">– Görüyor musun, sabahleyin kapıyı çaldığın zaman ben buradaydım. Senin olduğunu derhal anladım ve ayaklarımın ucuna basarak kapıya kadar geldim. Hizmetçi ile konuştuğunu duydum. Daha dün talimat vermiştim. Beni görmeye kim gelirse, sen ya da senin tarafından herhangi bir kimse, benim evde olmadığımı söylemesi için hizmetçiye emir verdim. Özellikle bu tedbir senin içindi. Senin ismini hizmetçiye söyledim. Dışarıya çıktığım zaman: “Belki de karşı kaldırıma geçer ve evi gözetler.” dedim, işte bu pencereye geldim. Perdeyi hafifçe kaldırdım ve seni karşıda, ayakta dururken gördüm. Bana bakıyordun… İşte sabahki mesele…</span></p>

  <p class="normal normal-override-1" xml:lang="tr"><span class="no-style-override">Prens boğulur gibi bir sesle sordu:</span></p>

  <p class="normal normal-override-1" xml:lang="tr"><span class="no-style-override">– Peki… Nastasya Filippovna nerede?</span></p>

  <p class="normal normal-override-1" xml:lang="tr"><span class="no-style-override">Rogojin, bir müddet tereddüt ettikten sonra kekeledi:</span></p>

  <p class="normal normal-override-1" xml:lang="tr"><span class="no-style-override">– O… Burada.</span></p>

  <p class="normal normal-override-1" xml:lang="tr"><span class="no-style-override">– Nerede?</span></p>

  <p class="normal normal-override-1" xml:lang="tr"><span class="no-style-override">Rogojin gözlerini muhatabına çevirdi ve onu dikkatle süzdü:</span></p>

  <p class="normal normal-override-1" xml:lang="tr"><span class="no-style-override">– Hadi, gel.</span></p>

  <p class="normal normal-override-1" xml:lang="tr"><span class="no-style-override">Gayet yavaş sesle konuşuyordu. Yüzü garip bir şekilde durgundu. Pencere konusunu anlatırken başka bir şey söylemek ister gibi bir hâli vardı.</span></p>

  <p class="normal normal-override-1" xml:lang="tr"><span class="no-style-override">Rogojin’in odasına girdiler. Prens bu odayı görmeyeli, eşya oldukça değişmişti. Orta yerde, yeşil ipekten bir perde odayı ikiye ayırıyordu. Bir tarafında Rogojin’in çalışma odası, diğer tarafında da bir yatak vardı. Bu kalın perde aşağıya kadar inikti ve geçilecek yeri kapatıyordu. Odanın içi son derece karanlıktı. Petersburg’un “mehtaplı” geceleri çoktan geçmişti. Perdelerin kapalı oluşu, karanlığı daha fazlalaştırıyor, odanın içinde bir şey fark etmeye imkân bırakmıyordu. Fakat insanın yüzü seçilebiliyordu.</span></p>

  <p class="normal normal-override-1" xml:lang="tr"><span class="no-style-override">Rogojin her zamanki gibi sapsarı idi; prensin üzerine çevrilmiş gözleri kıvılcımlar saçıyordu. Olduğu yerden kımıldamıyordu.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Bir mum yakmalısın, burası çok karanlık, dedi.</span></p>

  <p class="normal normal-override-1" xml:lang="tr"><span class="no-style-override">Rogojin prensi elinden yakaladı, zorla oturtarak cevap verdi:</span></p>

  <p class="normal normal-override-1" xml:lang="tr"><span class="no-style-override">– Hayır, yakmak doğru değil.</span></p>

  <p class="normal normal-override-1" xml:lang="tr"><span class="no-style-override">Bunun üzerine, kendisi de bir iskemle alarak prensin yanına oturdu. O kadar yakın oturmuşlardı ki, dizleri birbirine değiyordu. Biraz ilerde, küçük yuvarlak bir masa vardı. Rogojin devam etti:</span></p>

  <p class="normal normal-override-1" xml:lang="tr"><span class="no-style-override">– Otur, biraz dinlenelim.</span></p>

  <p class="normal normal-override-1" xml:lang="tr"><span class="no-style-override">Bir dakika sustular. Sonra Rogojin asıl meseleyi gizleyerek, gereksiz şeylerden söz eden bir insan tavrı ile anlatmaya başladı.</span></p>

  <p class="normal normal-override-1" xml:lang="tr"><span class="no-style-override">– Aynı otele ineceğini biliyordum; koridora girdiğim zaman, “Onu beklediğim gibi, belki o da beni bekliyor!” dedim. Öğretmenin karısının evine gittin mi?</span></p>

  <p class="normal normal-override-1" xml:lang="tr"><span class="no-style-override">Kalbi duracakmış gibi çarpan prens mırıldandı:</span></p>

  <p class="normal normal-override-1" xml:lang="tr"><span class="no-style-override">– Evet.</span></p>

  <p class="normal normal-override-1" xml:lang="tr"><span class="no-style-override">– Şüphe ediyordum. “Sonra konuşuruz” diyordum… Daha sonra “Bu geceyi beraber geçirmek için gidip onu alayım…” diye düşündüm.</span></p>

  <p class="normal normal-override-1" xml:lang="tr"><span class="no-style-override">Prens birden mırıldandı:</span></p>

  <p class="normal normal-override-1" xml:lang="tr"><span class="no-style-override">– Rogojin, Nastasya Filippovna nerede?..</span></p>

  <p class="normal normal-override-1" xml:lang="tr"><span class="no-style-override">Prens ayağa kalkmıştı, her tarafı titriyordu. Rogojin de ayağa kalktı.</span></p>

  <p class="normal normal-override-1" xml:lang="tr"><span class="no-style-override">Eliyle perdeyi göstererek yavaş sesle cevap verdi:</span></p>

  <p class="normal normal-override-1" xml:lang="tr"><span class="no-style-override">– Orada! Mişkin fısıldadı:</span></p>

  <p class="normal normal-override-1" xml:lang="tr"><span class="no-style-override">– Öyle ise! Haydi gidelim!.. Yalnız sen… Fakat hadi. Rogojin gözlerini tekrar dikerek ona baktı.</span></p>

  <p class="normal normal-override-1" xml:lang="tr"><span class="no-style-override">Rogojin perdeyi kaldırdı. Durdu ve prense döndü. İlerlemesini anlatmak ister gibi işaret etti:</span></p>

  <p class="normal normal-override-1" xml:lang="tr"><span class="no-style-override">– Gir! Prens ilerledi.</span></p>

  <p class="normal normal-override-1" xml:lang="tr"><span class="no-style-override">– Burası çok karanlık, diyebildi.</span></p>

  <p class="normal normal-override-1" xml:lang="tr"><span class="no-style-override">Rogojin, mırıldandı:</span></p>

  <p class="normal normal-override-1" xml:lang="tr"><span class="no-style-override">– Daha yaklaş!..</span></p>

  <p class="normal normal-override-1" xml:lang="tr"><span class="no-style-override">Prens iki adım daha altı ve durdu. Bir iki dakika hiçbir şey göremeden baktı. Orada durdukları süre içinde ikisi de bir kelime söylemediler. Prensin kalbi o derece atıyordu ki, bir ölü sessizliği çöken bu odada, âdeta kalbinin çarpıntısı duyulabilirdi. Sonunda bütün yatağı görebildi. Üstünde kımıldamadan birisi yatıyordu. En ufak bir gürültü yoktu. Hatta bir nefes bile duyulmuyordu. Uyuyan insanın başını beyaz bir örtü kapatıyordu. Vücudu hafifçe belliydi. Bu yatakla yalnız bir tek kişinin yattığı anlaşılıyordu. Yatak dağınıktı. Yatağın, kanepenin üzerinde, yerde, her tarafa atılmış çamaşırlar vardı. Beyaz ipekli bir tuvalet, çiçekler, kurdeleler. Yatağın başı ucunda, küçük bir masanın üstünde bırakılmış elmaslar parlıyordu. Karanlığın ortasında parlayan dantellerin arasından, çıplak bir ayak fark ediliyordu. Bu ayak mermerden yapılmış bir heykeli andırıyordu. Hareketsiz duruşu, korku veriyordu. Prens baktıkça, bu odanın sessizliği ona daha derin, daha korkunç geliyordu. Birden bir sinek belirdi. Uçarak yatağın başucuna kondu. Prens titredi.</span></p>

  <p class="normal normal-override-1" xml:lang="tr"><span class="no-style-override">Rogojin onu kolundan yakalayarak:</span></p>

  <p class="normal normal-override-1" xml:lang="tr"><span class="no-style-override">– Çıkalım, dedi.</span></p>

  <p class="normal normal-override-1" xml:lang="tr"><span class="no-style-override">Yatağın yanını terk ettiler ve karşılıklı, iskemlelerine oturdular. Prens gittikçe daha fazla titriyordu. Soru sormak ister gibi, Rogojin’e gözlerini dikmişti.</span></p>

  <p class="normal normal-override-1" xml:lang="tr"><span class="no-style-override">Nihayet Rogojin konuştu:</span></p>

  <p class="normal normal-override-1" xml:lang="tr"><span class="no-style-override">– Görüyorum ki, Lev Nikolayeviç, hastalık nöbeti tutacağı zaman titrediğin gibi titriyorsun. Hatırlıyor musun, tıpkı Moskova’daki gibi? Şimdi seni ne yapacağım diye düşünüyorum…</span></p>

  <p class="normal normal-override-1" xml:lang="tr"><span class="no-style-override">Mişkin büyük bir dikkatle onu dinliyordu. Anlamaya çalışıyor, gözleri Rogojin’in yüzünden ayrılmıyordu. Başıyla perdeyi göstererek sordu:</span></p>

  <p class="normal normal-override-1" xml:lang="tr"><span class="no-style-override">– Sen mi?..</span></p>

  <p class="normal normal-override-1" xml:lang="tr"><span class="no-style-override">Rogojin başını önüne eğerek mırıldandı:</span></p>

  <p class="normal normal-override-1" xml:lang="tr"><span class="no-style-override">– Sen…</span></p>

  <p class="normal normal-override-1" xml:lang="tr"><span class="no-style-override">Beş dakika kadar konuşmadılar.</span></p>

  <p class="normal normal-override-1" xml:lang="tr"><span class="no-style-override">Rogojin prensin sorusunu unutmuş gibi, tekrar eski konuya döndü:</span></p>

  <p class="normal normal-override-1" xml:lang="tr"><span class="no-style-override">– Anlıyor musun, eğer şimdi hastalık nöbetin tutarsa, yaygaran sokaktan duyulur ve içeride insan olduğunu anlarlar; kapıyı vururlar… İçeriye girerler… Çünkü herkes, beni burada yok biliyor. Sokaktan görülmemesi için ışık yakmadım. Burada olmadığım zamanlar, anahtarlarımı yanıma alırım. Hiç kimse içeri girmez, hatta odaları düzeltmek için bile. Ben evdekileri böyle alıştırdım. Geceyi burada geçirdiğimizi kimsenin bilmemesi için böyle bir tedbir aldım işte…</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Dur, diye sözünü kesti, demin kapıcıya ve ihtiyar hizmetçiye, Nastasya Filippovna’nın geceyi burada geçirip geçirmediğini sordum… Demek ki, vaziyetten haberleri var.</span></p>

  <p class="normal normal-override-1" xml:lang="tr"><span class="no-style-override">– Bunu onlara sorduğunu biliyorum. Nastasya Filippovna’nın dün buraya geldiğini ve on dakika sonra Pavlovsk’a hareket ettiğini hizmetçiye ben kendim söyledim. Burada yattığını hiç kimse bilmiyor. Dün içeriye girerken, bugün seninle yaptığımız gibi gayet sessiz girdik. Eve yaklaşırken, gizlice girmek istemeyeceğini düşünüyordum. Hâlbuki o gayet yavaş sesle konuşuyordu. Ayaklarının ucuna basıyordu. Elbisesinin eteğini eliyle tutuyordu. Merdivenden yukarı çıkarken yavaş olmam için eliyle bana işaret etti. O hep senden çekiniyordu. Trenin içinde gerçek bir deliye dönmüştü. O derece korkuyordu ki, burada, benim evimde saklanmak için kendisi teklif etti. Onu önce öğretmenin ihtiyar karısına götürmeyi düşünüyordum. Fakat imkânsızdı. Orada prens beni bulabilir, diyordu. Beni kendi evinde sakla, yarın ilk trenle Moskova’ya kaçacağım! Moskova’dan Oret’e gitmeyi düşünüyordu. Yatağa yatarken Oret’e gideceğimizi tekrar etti…</span></p>

  <p class="normal normal-override-1" xml:lang="tr"><span class="no-style-override">– Yeter… Şimdi ne yapmayı düşünüyorsun, Rogojin?</span></p>

  <p class="normal normal-override-1" xml:lang="tr"><span class="no-style-override">– Tamam ama aralıksız titremenle beni ürkütüyorsun! Geceyi burada geçireceğiz. Bu yataktan başka yatak yok. Fakat şunu düşündüm. Kanepenin iki yastığı var. Onları alırız. Yerde, şu perdenin yanında kendimize yatak yaparız. Bu suretle ikimiz de birbirimize yakın olarak uyuruz. Eğer içeri girerse, odayı arayacaklardır ve onu bularak, götüreceklerdir. Beni sorguya çekecekler, o zaman bunun ben olduğumu söyleyeceğim ve derhal beni de götürecekler. İşte! Şimdilik bizim yanımızda dinlensin… İkimizin yanında!..</span></p>

  <p class="normal normal-override-1" xml:lang="tr"><span class="no-style-override">Prens heyecanla onayladı:</span></p>

  <p class="normal normal-override-1" xml:lang="tr"><span class="no-style-override">– Evet, evet!</span></p>

  <p class="normal normal-override-1" xml:lang="tr"><span class="no-style-override">– Demek ki, hiçbir şey söylemeyeceğiz ve götürmelerine izin vermeyeceğiz.</span></p>

  <p class="normal normal-override-1" xml:lang="tr"><span class="no-style-override">Prens karar vermiş bir insan tavrıyla:</span></p>

  <p class="normal normal-override-1" xml:lang="tr"><span class="no-style-override">– Hayır, hayır, onu götürmelerine dünyada izin vermeyeceğiz. Hayır, hayır!</span></p>

  <p class="normal normal-override-1" xml:lang="tr"><span class="no-style-override">Rogojin devam etti:</span></p>

  <p class="normal normal-override-1" xml:lang="tr"><span class="no-style-override">– Benim de fikrim buydu, dostum. Onu kimseye vermemek… Gürültü etmeden, sabaha kadar onu bekleyeceğiz. Bütün günü onun yanında geçirdim. Yalnız sabahleyin, bir saat kadar dışarıya çıktım. Akşamüstü de seni aradım. Başka bir korkum daha var: O da havanın sıcaklığıyla ortaya çıkacak olan kokudur. Bir şey duymuyor musun?</span></p>

  <p class="normal normal-override-1" xml:lang="tr"><span class="no-style-override">– Belki de duyuyorum… Ama bilmem. Herhâlde yarın sabaha kadar etrafa dağılacaktır.</span></p>

  <p class="normal normal-override-1" xml:lang="tr"><span class="no-style-override">– Onu muma batırılmış bir Amerikan çarşafına sardım… Üstünü de örttüm. Etrafına İdanof ilacı dolu dört tane şişe koydum… Hâlâ yanında.</span></p>

  <p class="normal normal-override-1" xml:lang="tr"><span class="no-style-override">– Evet, orada… Moskova’daki gibi?</span></p>

  <p class="normal normal-override-1" xml:lang="tr"><span class="no-style-override">– Dostum, koku için… Fakat nasıl dinleniyor, bir bilsen… Yarın sabah gün doğarken, onun yüzüne bak. Fakat neyin var, ne oluyorsun? Ayağa kalkacak halin bile yok?</span></p>

  <p class="normal normal-override-1" xml:lang="tr"><span class="no-style-override">Rogojin prensin ayaklarının üstünde duracak gücü olmadığını görerek, büyük bir korku ile hayret etti ve ona, sağlığına dair, arka arkaya sorular sordu.</span></p>

  <p class="normal normal-override-1" xml:lang="tr"><span class="no-style-override">Prens mırıldandı:</span></p>

  <p class="normal normal-override-1" xml:lang="tr"><span class="no-style-override">– Bacaklarım tutmuyor; korkudan, biliyorum… Korkum geçince ayağa kalkabileceğim…</span></p>

  <p class="normal normal-override-1" xml:lang="tr"><span class="no-style-override">– Dur, ben ikimize de bir yatak yapayım, sen yatarsın… Ben de yanına uzanırım… Ve dinleniriz… Çünkü dostum, daha şimdiden… Ne olacağını bilemiyorum… Önceden haberdar olman için söyledim.</span></p>

  <p class="normal normal-override-1" xml:lang="tr"><span class="no-style-override">Bu anlaşılmaz kelimeleri mırıldanırken, Rogojin yatağı yapmaya çalışıyordu. Muhakkak ki, sabahtan beri bunu düşünüyordu. Dün geceyi kanepenin üzerinde geçirmişti. Fakat iki kişinin orada yatmasına imkân olmadığı için, şimdi dostunun yanında yatmak istiyordu ki, ağır yastığı kanepenin üstünden kaldırmış, perdenin yanına yere sermişti. İşi biter bitmez, prense yaklaştı. Derin bir şefkatle kollarının arasına aldı ve onu yaptığı yatağa doğru sürükledi. Prens, yürüyebilecek bir hâlde idi. Demek ki, “korkusu” geçmişti; bununla birlikte titremesi devam ediyordu. Rogojin sol taraftaki en iyi yatağı prense verdi. Kendisi de sağdaki yatağa uzandı. Ellerini ensesine koydu ve devam etti:</span></p>

  <p class="normal normal-override-1" xml:lang="tr"><span class="no-style-override">– Gerçekten dostum, etraf çok sıcak, yakında koku duyulacak… Pencereleri açmaya korkuyorum. Annemin dairesinde saksılarla çiçekler vardır. Gayet güzel kokarlar; onları buraya getirmeyi düşündüm. Ama hizmetçi şüphelenebilir, çünkü çok meraklıdır.</span></p>

  <p class="normal normal-override-1" xml:lang="tr"><span class="no-style-override">Prens onayladı:</span></p>

  <p class="normal normal-override-1" xml:lang="tr"><span class="no-style-override">– Doğru, çok meraklı…</span></p>

  <p class="normal normal-override-1" xml:lang="tr"><span class="no-style-override">– Dışarıdan çiçek satın almak ve onun bütün vücudunu çiçeklerle örtmek mümkün? Fakat onu bu şekilde çiçeklere örtülü görmek kalbimi parçalar!</span></p>

  <p class="normal normal-override-1" xml:lang="tr"><span class="no-style-override">Prens soracağı şeyi unutmuş bir insan tavrı ile sordu:</span></p>

  <p class="normal normal-override-1" xml:lang="tr"><span class="no-style-override">– Söyle… Söyle bana. Bunu ne ile yaptın? Bir bıçakla mı? Bu bıçakla mı?</span></p>

  <p class="normal normal-override-1" xml:lang="tr"><span class="no-style-override">– Evet, bununla…</span></p>

  <p class="normal normal-override-1" xml:lang="tr"><span class="no-style-override">– Rogojin sana sormak istediğim bir soru daha var… Sana birçok mesele hakkında soru sormak istiyorum… İyice bilmem için, teker teker anlat… Kilisenin kapısında, düğün töreni yapılmadan önce, bir bıçakla onu öldürmek niyetinde değil miydin? Evet mi, hayır mı?</span></p>

  <p class="normal normal-override-1" xml:lang="tr"><span class="no-style-override">Rogojin bu soruya biraz şaşırdı, sorulan şeyi anlamamış gibi cevap verdi:</span></p>

  <p class="normal normal-override-1" xml:lang="tr"><span class="no-style-override">– Böyle bir niyetim olup olmadığını bilmiyorum.</span></p>

  <p class="normal normal-override-1" xml:lang="tr"><span class="no-style-override">– Pavlovsk’a geldiğin zaman üstünde bıçak taşıdın mı?</span></p>

  <p class="normal normal-override-1" xml:lang="tr"><span class="no-style-override">– Hiçbir zaman!.. Üstümde bıçak yoktu. Bu bıçak konusuna gelince, işte sana hepsini söylüyorum, Lev Nikolayeviç… -Rogojin bir süre sustuktan sonra devam etti… Bu bıçağı kilitlemiş olduğum bir çekmeceden bu sabah çıkardım. Çünkü her şey, saat üçle dört arasında yaşandı. Bu bıçak hep evimde bir kitabın sayfaları arasında dururdu… Ve… Ve… Ve işte hayretimi gerekli kılacak bir şey. Bıçak sol memesinin altına, bir buçuk veya üç santim kadar girip… Kan ancak gömleğinin üzerine fışkırdı… Yarım çorba kaşığı kan, fazla değil…</span></p>

  <p class="normal normal-override-1" xml:lang="tr"><span class="no-style-override">Prens sıçradı ve müthiş bir acının etkisiyle söylendi:</span></p>

  <p class="normal normal-override-1" xml:lang="tr"><span class="no-style-override">– Doğrudur… Bu… Bun… Bunu biliyorum. Böyle bir şey okudum… Buna iç kanama diyorlar… Darbe tam kalbin üstüne rastlarsa bir damla kan bile akmazmış…</span></p>

  <p class="normal normal-override-1" xml:lang="tr"><span class="no-style-override">Rogojin dehşet içinde yatağına oturarak:</span></p>

  <p class="normal normal-override-1" xml:lang="tr"><span class="no-style-override">– Yeter, anlıyor musun, diye bağırdı. Prens de ona aynı psikoloji içinde:</span></p>

  <p class="normal normal-override-1" xml:lang="tr"><span class="no-style-override">– Hayır, diye cevap verdi.</span></p>

  <p class="normal normal-override-1" xml:lang="tr"><span class="no-style-override">– Bak yürüyorlar! İşitiyor musun? Salonda… Prens güvenle:</span></p>

  <p class="normal normal-override-1" xml:lang="tr"><span class="no-style-override">– İşitiyorum, dedi.</span></p>

  <p class="normal normal-override-1" xml:lang="tr"><span class="no-style-override">– Yürüyorlar?</span></p>

  <p class="normal normal-override-1" xml:lang="tr"><span class="no-style-override">– Yürüyorlar!</span></p>

  <p class="normal normal-override-1" xml:lang="tr"><span class="no-style-override">– Kapıyı kapatmalı mı acaba?</span></p>

  <p class="normal normal-override-1" xml:lang="tr"><span class="no-style-override">– Evet…</span></p>

  <p class="normal normal-override-1" xml:lang="tr"><span class="no-style-override">Kapıyı kilitlediler ve yattılar… Etrafa derin bir sessizlik çöktü.</span></p>

  <p class="normal normal-override-1" xml:lang="tr"><span class="no-style-override">Birden prens aynı hızlı ve şaşkın edayla söze yeniden başladı. Yakaladığı sözlerin tekrar kaybolmalarından korkuyordu sanki.</span></p>

  <p class="normal normal-override-1" xml:lang="tr"><span class="no-style-override">Yatağından sıçrayarak:</span></p>

  <p class="normal normal-override-1" xml:lang="tr"><span class="no-style-override">– Ah, evet, dedi. Sana bu kâğıtları sormak isterdim… Evet, kâğıtları… Bana onunla kâğıt oynadığını söylemişlerdi.</span></p>

  <p class="normal normal-override-1" xml:lang="tr"><span class="no-style-override">Rogojin bir an durduktan sonra:</span></p>

  <p class="normal normal-override-1" xml:lang="tr"><span class="no-style-override">– Evet, dedi.</span></p>

  <p class="normal normal-override-1" xml:lang="tr"><span class="no-style-override">– Nerede bu kâğıtlar?</span></p>

  <p class="normal normal-override-1" xml:lang="tr"><span class="no-style-override">Rogojin uzun bir suskunluktan sonra:</span></p>

  <p class="normal normal-override-1" xml:lang="tr"><span class="no-style-override">– İşte! Al…</span></p>

  <p class="normal normal-override-1" xml:lang="tr"><span class="no-style-override">Dedi ve cebinden, oynanmış ve kâğıda sarılmış bir deste çıkardı. Prens aldı fakat ne yaptığının farkında değildi. Kalbini yeni ve yürekler acısı bir hüzün kaplamaya başladı. Bu sırada ve epey zamandan beri yapması ve söylemesi gereken şeylerden büsbütün başka şeyler yaptığının ve söylediğinin farkına vardı. Mesela elindeki bu kâğıtlar ve onlara sahip olmanın verdiği mutlulukla, bu kâğıtların bir daha kullanılmayacağını, hiç kullanılmayacağını hissediyordu. Kalktı ve ellerini, bir felâket karşısında imiş gibi birbirine kenetledi. Yatağına uzanan ve hareketsiz duran Rogojin bu hareketi görmezlikten geldi fakat açık duran ve alev saçan gözleri karanlıkta şimşek gibi çakıyordu. Prens bir sandalyeye oturdu ve arkadaşına dehşetle baktı. Böylece yarım saat geçti. Rogojin alçak sesle konuşmasının gereklerini unutarak, birden bir kahkaha attı ve âdeta bağırarak:</span></p>

  <p class="normal normal-override-1" xml:lang="tr"><span class="no-style-override">– Subayı, o subayı hatırlıyor musun, dedi. Konser sırasında nasıl kırbaçlamıştı. Ha! Ha! Hatırlıyor musun? Ya astsubay… Fırlayan astsubay…</span></p>

  <p class="normal normal-override-1" xml:lang="tr"><span class="no-style-override">Yeni bir korku içinde sıçradı prens. Rogojin birden sakinleşti. Prens ona doğru eğildi, yanına oturdu ve hafifçe onu süzmeye başladı. Kalbi heyecanla çarpıyor ve güçlükle nefes alıyordu. Rogojin ona bakmıyordu bile. Onu unutmuş gibiydi. Fakat prens ona hâlâ bakıyor ve bekliyordu. Zaman geçiyor, şafak yaklaşıyordu. Ara sıra Rogojin kahkahalarla karışık bazı anlaşılmaz kelimeler homurdanıyordu. Onun bu hâli karşısında prens titreyen elini uzatıyor, yavaşça onun başına dokunuyor, saçlarını ve yanaklarını okşuyordu… Bundan başka elinden bir şey gelmiyordu. Titremeleri tekrar başlamıştı. Ayaklarında da yürüyecek derman yoktu. Bütün kalbini yeni bir hassaslık kaplamış ve içini sonsuz bir üzüntü ile doldurmuştu.</span></p>

  <p class="normal normal-override-1" xml:lang="tr"><span class="no-style-override">Şafak iyice sökmüştü artık. Sonunda bitkin ve ümitsiz bir hâlde yastığa uzandı ve yüzünü Rogojin’in solgun ve hareketsiz yüzüne dayadı. Gözlerinden Rogojin’in yüzüne yaşlar aktı; fakat beriki, belki de bunları hissetmiyordu…</span></p>

  <p class="normal normal-override-1" xml:lang="tr"><span class="no-style-override">Bununla birlikte, aradan birkaç saat geçip de sabahleyin kapı açılınca, katili sayıklarken ve şuurunu kaybetmiş bir hâlde buldular. Prens onun yanında, bir şilte üzerinde hareketsiz oturuyordu. Hastanın her bağırışında veya sayıklayışında, titreyen eliyle onun saçlarını, yanaklarını okşuyor, sanki onu yatıştıramadığı istiyordu. Fakat prens sorulan şeyleri artık anlamıyor, etrafını saranları tanımıyordu. Eğer Şnayder o esnada İsviçre’den gelip, eski öğrencisini ve hastasını görebilseydi, prensin ilk tedavi senesindeki bazı hallerini hatırlar ve ümitsizce kollarını sarkıtarak, eskisi gibi “Budala!” derdi.</span></p>

  <p class="normal normal-override-1" xml:lang="tr"><span class="no-style-override">Öğretmenin dul karısı derhal Pavlovsk’a geldi ve doğruca, bir günden beri büyük bir şaşkınlık içinde olan Darya Filippovna’nın evine gitti. Her şeyi anlattı ve onu hiçbir şeyin yatıştırılamadığı büyük bir korkuya verdi. İki kadın Lebedev ile derhal ilişkiye girmeye karar verdiler O da iki sıfatı mal sahibi ve prensin dostu olması dolayısı ile son derece perişan bir hâlde idi… Vera Lebedev bildiği her şeyi anlattı. Lebedev’in tavsiyesi üzerine üçü de Petersburg’a gitmek ve “doğabilecek şeyleri” bir an önce haber vermek konusunda aynı fikirdeydiler. Bunun sonucu olarak da ertesi sabah, saat on bire doğru polis, kadınlar ve Rogojin’in kardeşi Semion Semionoviç ile beraber soluğu Lebedev’in evinde aldı. Kapıcı da polisin işini kolaylaştıracak bazı bilgiler verdi. Bir akşam önce Parfion Semionoviç’in bir arkadaşıyla beraber sahanlıktan, ayaklarının ucuna basarak geçtiğini, her ikisinde de gizlenmek isteyen bir hâl olduğunu söyledi.</span></p>

  <p class="normal normal-override-1" xml:lang="tr"><span class="no-style-override">Bunun üzerine, boş yere çalınan kapıyı kırmakta daha fazla tereddüt edilmedi.</span></p>

  <p class="normal normal-override-1" xml:lang="tr"><span class="no-style-override">Rogojin, iki ay beyin hummasından yattı. İyileşince de onu sorguya çektiler, yargıladılar. Rogojin cinayet hakkında öyle dürüst, doğru ve memnuniyet verici itiraflarda bulundu ki, daha mahkemenin başlangıcında prens serbest bırakıldı. Mahkemede katilin ağzını bıçak açmadı. Usta ve düzgün konuşan avukatı, açıklık ve mantık dairesinde bu cinayetin, suçlunun çoktan beri rahatsız bulunduğu birtakım karışıklıkların etkisiyle yapıldığını söyledi. Bunlara cinayetten önceki günler içinde suçlunun manevî acılar içinde kıvranışının da katıldığını bildirdi. Rogojin bu müdafaa tarzına itiraz etmediği gibi, onu güçlendirecek bir kelime de söylemedi. Mahkemede de sorgu hâkiminin huzurunda olduğu gibi, cinayetin nasıl yapıldığını en küçük ayrıntısına varıncaya kadar büyük bir samimiyet ve açıklıkta anlattı. Hafifletici sebepler nedeniyle cezası indirilerek, Sibirya’da on beş yıl ağır hapis cezasına mahkûm edildi, kararı sıkıntı dolu bir yüz ile dinledi. Çılgınlıkları sırasında ancak bir kısmını harcadığı büyük serveti de bu hâlden son derece memnun olan kardeşi Semion Semionoviç’e kaldı. İhtiyar annesi hâlâ yaşıyor ve ara sıra sevgili evladı Parfion’u hatırlıyor. O felâketten zavallı kadıncağızın iyi ki, haberi olmadı</span></p>

  <p class="normal normal-override-1" xml:lang="tr"><span class="no-style-override">Lebedev, Keller, Ganya, Ptitsin ve romanımızın diğer kahramanları eskisi gibi yaşamakta devam ediyorlar. Hiç değişmediler; bu sebepten biz de söyleyecek bir şey bulamıyoruz. İppolit, Nastasya Filippovna’nın öldürülmesinden on beş gün sonra, hiç ümit etmediği bir zamanda, feci bir şekilde öldü. Bütün bu olaylar Kolya’yı çok üzdü. Annesine kesin olarak bağlandı. Nina Aleksandrovna onun için çok üzülüyor ve yaşına göre çok düşünceli ve dalgın buluyor. Kim bilir, belki de bu onun kafalı bir adam olacağına işaretti. Aslında prensin yarınki hâli için gereken girişimleri o yaptı. Bu son zamanlarda tanıştığı kimseler arasında, özellikle Ojen Pavloviç’in dikkatini çekti. Derhal gidip onu buldu ve olayla prensin yeni durumu hakkında bütün bildiklerini ona anlattı. Yanılmamıştı. Ojen Pavloviç zavallı budalanın kaderiyle sonra ilgilendi. Onun sayesinde prens tekrar İsviçre’ye, Şnayder’in kurumuna gönderildi.</span></p>

  <p class="normal normal-override-1" xml:lang="tr"><span class="no-style-override">Ojen Pavloviç uzun bir zaman için Avrupa’ya gitti; çünkü samimiyetle “Rusya’da bir şeye yaramadığını” itiraf ediyor, ara sıra yani iki üç ayda bir, hastasını Şnayder’in kurumunda ziyarete gidiyor. Fakat nedense doktorun günden güne daha düşünceli bir hâl aldığını görüyor. Şnayder başını sallıyor, kaşlarını çatıyor, akli yeteneklerin tamamen harap olduğunu anlatmak istiyor. Artık hastalığın dermansız olduğunu açıkça söylemiyorsa da birtakım kötü fikirler belirtmekten kendini alamıyor. Ojen Pavloviç, bu duruma çok üzülüyor, çünkü iyi yürekli bir adam. Bunu da, Kolya’dan mektup almaya başlamakla hatta ara sıra cevap bile yazmakla kanıtlamış oldu. Ahlakının diğer garip bir tarafı da, bu son günler zarfında göze çarptı. Bu onun lehine olduğu için onu da buraya kaydetmekten kendimizi alamayacağız. Şnayder kurumunu her ziyaretten sonra Ojen Pavloviç, prensin sağlığı hakkında Kolya’dan başka bir kimseye de gayet ayrıntılı mektuplar yazıyordu. Büyük bir saygıyla yazılan bu mektuplarda bazı görüşler, bazı fikirler, bazı hisler seziliyordu ki, bunlar eskiden gayet kapalı iken zamanla mektuplar devamlı geldikçe, daha açık bir şekilde belli oluyordu. Kısacası bunda içten bir dostluk ifadesi vardı. Ojen Pavloviç ile haberleşen ve ona karşı büyük bir saygı ve ilgi besleyen Vera Lebedev’den başka kimse değildi. Bu münasebetin ne şekilde düğümlendiğini bilmiyoruz. Buna sebep, prensin başına gelen olay olsa gerek. Öyle bir olay ki, zavallı Vera kahrından hastalandı. Bu ilişkinin diğer sebeplerine gelince, bilmiyoruz.</span></p>

  <p class="normal normal-override-1" xml:lang="tr"><span class="no-style-override">Bu mektuplaşmadan bahsetmemizin sebebi, bu mektuplarda Yepançin ailesine ve özellikle Aglaya’ya dair haberlerin bulunmasıdır. Prensten yazdığı kapalı bir mektupta Ojen Pavloviç, Aglaya’nın bir Polonyalıya âşık olduğunu ve onunla ailesinin karşı çıkmasına rağmen evlendiğini bildiriyordu. Fakat sonunda aile, bir rezalete meydan vermemek için rıza göstermek mecburiyetinde kalmıştı. Altı ay bir zaman, Ojen Pavloviç’den hiçbir haber almayan Vera, ondan uzun ve ayrıntılı bir mektup aldı. Delikanlı mektubunda, Profesör Şnayder’i ziyarete gittiği zaman orada Prens Ş.T… ya ve bütün Yepançin ailesine (işleri yüzünden Petereburg’da kalan general hariç tabii) rastladığını yazıyordu. Sohbetleri gayet garip oldu. Herkes Ojen Pavloviç’i coşkunca karşıladı. Hatta Aleksandra ile Adelaida prense karşı gösterdiği melek şefkatinden dolayı ona teşekkür ettiler. Lizaveta Prokofyevna, zavallı prensin hastalığını ve düşkün halini görünce, gözyaşlarını tutamadı. Onun bütün kusurlarını affettiği belli idi. Bu hususta Prens Ş.T… gayet akıllıca ve mantığa uygun sözler söyledi. Ojen Pavloviç, Adelaida ile nişanlısının arasında henüz tam bir anlaşma olmadığını gördü fakat zamanla Prens Ş.T… nın, akıl ve tecrübesinin, genç kızın coşkunluğuna üstün geleceğini anladı. Aslında ailesinin aldığı son dersler, Adelaida’yı bir hayli düşündürmüştü. Hele kız kardeşinin kötü talihi, onu son derece üzmüştü. Bu son altı ay içinde Aglaya’nın, göçmen kont ile evlenmesine göz yummuş olmaları, korkularını büsbütün kuvvetlendiriyordu.</span></p>

  <p class="normal normal-override-1" xml:lang="tr"><span class="no-style-override">Adam ne konttu, ne de bir göçmen. Dalgalı bir mesele yüzünden memleketinden kaçmıştı; çok da karanlık bir geçmişi vardı. Aglaya’nın gözünü, anlattığı birtakım olağanüstü maceralarla boyamıştı. Hatta ona deli gibi âşık olan zavallı kızcağız, onunla henüz evlenmeden önce Polonya’da bulunan yabancı memleketlerde oluşan bir cemiyete üye olmuştu. Bundan başka da onu, gerçek bir sofu yapan, ünlü bir rahiple temasını artırdı. Hâlbuki Lizaveta Prokofyevna Prens Ş.T..’nın varlığı hakkında bir an bile şüphe etmiyorlardı. Evliliğin arasından altı ay geçmeden, kont ile dostu rahip, Aglaya’nın ailesi ile arasını açmayı başarmışlardı. Zaten birkaç aydır genç kız ailesini görmemişti. Kısacası, anlatılacak çok şey var ama bütün bu felaketler Lizaveta Prokofyevna’yı, kızlarını, hatta Prens Ş.T…’yi o derece “dehşet” içinde bırakmıştı ki, onlar Ojen Pavloviç’le konuşurlarken, bazı hadiselere temas bile etmek istemiyorlardı. Hâlbuki onun, Aglaya’nın hatalarından tamamıyla haberdar olduğunu biliyorlardı. Lizaveta Prokofyevna Rusya’ya dönmek için can atıyordu; yine Ojen Pavloviç’in mektubuna göre, yabancı memleketlerde gördüğü şeyi eleştiriyormuş. Muhatabına “hiçbir yerde ekmek pişirmesini bilmiyorlar; kışın karanlık köşelerdeki fareler gibi donuyorlar. Hiç olmazsa burada, bu zavallı adam için gerçek bir Rus gibi ayıplayabildi mi, diyerek heyecanla kendisini hiç tanımayan prensi gösteriyormuş.</span></p>

  <p class="normal normal-override-1" xml:lang="tr"><span class="no-style-override">Ojen Pavloviç ile vedalaşırken de şöyle dedi: “Gevezelik yeterli, aklı başında olanı dinlemek sırası geldi artık. Bütün bunlar, bütün yabancı memleketleriniz, bütün şu meşhur Avrupa’nız fiyakadan ibaret… Bizler de Avrupa’da, sadece fiyakalıyız… Söylediklerimi hatırlayın… Hoş siz de göreceksiniz ya…”</span></p>

  <p style="text-align: center;"><b>SON</b></p>

</body>

</html>