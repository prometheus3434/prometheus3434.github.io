<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1" id="uf00f0935-4148-4129-af2b-5e78e516417f" xml:lang="tr">XII</h2>

  <p class="normal normal-override-1" xml:lang="tr"><span class="no-style-override">Prens, misafir odasından çıktı ve kendi odasına kapandı. Kolya onu avutmak ve yatıştırmak üzere koşup geldi. Zavallı çocuk, galiba artık ondan ayrılamıyordu.</span></p>

  <p class="normal normal-override-1" xml:lang="tr"><span class="no-style-override">- Oradan çıkmakla iyi ettiniz, dedi. Şimdi orada eskisinden daha büyük bir gürültü kopacak! Zaten bizde her gün böyle oluyor, hep şu Nastasya Filippovna yüzünden.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Sizin burada çok şeyler birikmiş ve gelişmiş, dedi.</span></p>

  <p class="normal normal-override-1" xml:lang="tr"><span class="no-style-override">- Evet, birikti. Bizden konuşmaya bile gerek yok. Hepsi kendi suçumuz, işte benim bir dostum var, o daha da bahtsız, isterseniz sizi tanıştırayım?</span></p>

  <p class="normal normal-override-1" xml:lang="tr"><span class="no-style-override">- Çok isterim. Arkadaşınız mı?</span></p>

  <p class="normal normal-override-1" xml:lang="tr"><span class="no-style-override">- Evet, hemen hemen arkadaş gibi… Sonra size hepsini açıklarım… Ya Nastasya Filippovna güzel değil mi? O kadar çabaladığım hâlde, şimdiye kadar görmemiştim. Basbayağı gözlerimi kamaştırdı. Severek evlenseydi, Ganya’ya her şeyi bağışlardım; ama ne diye para alıyor? İşte felaket burada!</span></p>

  <p class="normal normal-override-1" xml:lang="tr"><span class="no-style-override">- Evet, ağabeyiniz pek de hoşuma gitmiyor.</span></p>

  <p class="normal normal-override-1" xml:lang="tr"><span class="no-style-override">- Eh, tabii! Hem de şeyden… Sonra… Biliyor musunuz, her kafadan bir ses çıkmasını ben hiç sevmem. Delinin yahut serserinin biri ya da kötü adamın biri; çılgınlık anında bir başkasına bir tokat atıyor, işte tokadı yiyen o adam da artık ömrü boyunca şerefsiz oluyor. Bunu ancak kanı ile temizlemek veya önünde diz çöküp kendisinden af diledikleri takdirde gidermek mümkün oluyor. Bence bu saçma ve zalimliktir. Lermontov’un Maskeli Balo adlı dramı bu konu üzerine kurulmuştur. Benim düşünceme göre de saçmadır. Ama Lermontov onu çocukken yazmış.</span></p>

  <p class="normal normal-override-1" xml:lang="tr"><span class="no-style-override">- Ablanızı çok beğendim.</span></p>

  <p class="normal normal-override-1" xml:lang="tr"><span class="no-style-override">- Ganya’nın suratına nasıl tükürdü, ha? Cesur kız, Varya! Ama siz tükürmediniz, hem eminim cesaretiniz olmadığı için değil. Hah işte kendisi, iyi insan adı üstüne gelirmiş. Onun geleceğini biliyordum. Yanlışları olsa da soylu bir kızdır.</span></p>

  <p class="normal normal-override-1" xml:lang="tr"><span class="no-style-override">Varya hemen ona saldırarak:</span></p>

  <p class="normal normal-override-1" xml:lang="tr"><span class="no-style-override">- Senin burada işin yok, diye bağırdı. Babanın yanına git. Sizi rahatsız etmiyor mu, prens?</span></p>

  <p class="normal normal-override-1" xml:lang="tr"><span class="no-style-override">- Hayır, hayır, aksine…</span></p>

  <p class="normal normal-override-1" xml:lang="tr"><span class="no-style-override">- Haydi bakalım, abla hanım aldı yine! İşte onda kötü olan da bu… Hem babam, Rogojin ile gitmiştir, demiştim. Gitmediğine kim bilir ne kadar pişman olmuştur. Sahi, bakayım ne yapıyor, diye ekleyerek Kolya dışarı çıktı.</span></p>

  <p class="normal normal-override-1" xml:lang="tr"><span class="no-style-override">- Çok şükür annemi götürüp yatırdım, yeniden hiçbir şey de olmadı. Ganya utandı ve düşünce içinde. Hem düşünecek şey de yok değil. Ders nasıl!.. Size tekrar teşekkür etmeye ve şimdiye kadar Nastasya Filippovna’yı tanıyıp tanımadığınızı sormaya geldim?</span></p>

  <p class="normal normal-override-1" xml:lang="tr"><span class="no-style-override">- Hayır, tanımıyordum.</span></p>

  <p class="normal normal-override-1" xml:lang="tr"><span class="no-style-override">- Peki, nasıl oldu da onun yüzüne karşı öyle bir kadın olmadığını söylediniz? Hem galiba da iyi bildiniz, görünüşe göre gerçekten de, galiba öyle bir kadın değil. Ama yine de onu anlayamıyorum. Tabii, aşağılamak niyeti ile geldiği apaçık. Bundan önce de hakkında birçok tuhaf şey duymuştum… Ama mademki bizi çağırmaya gelmiş, anneme yaptığı davranış ne idi? Ptitsin onu iyi tanıyor, demin onu bir türlü anlayamadığını söyledi. Ya Rogojin’le olan durumu? Kendine saygın varsa bu tarzda konuşulmaz, hem de şeyinin… Evinde…. Annem de sizin için çok üzülüyor.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Zararı yok, diyerek elini silkti.</span></p>

  <p class="normal normal-override-1" xml:lang="tr"><span class="no-style-override">- Hem Nastasya Filippovna sizi nasıl dinledi…</span></p>

  <p class="normal normal-override-1" xml:lang="tr"><span class="no-style-override">- Neyi dinledi?</span></p>

  <p class="normal normal-override-1" xml:lang="tr"><span class="no-style-override">- Böyle yapmak ayıptır dediniz, o da bir anda değişiverdi. Onu etkiniz altına alabiliyorsunuz, diye eklerken hafifçe gülümsedi.</span></p>

  <p class="normal normal-override-1" xml:lang="tr"><span class="no-style-override">Kapı açıldı ve hiç beklenilmediği bir sırada Ganya içeri girdi.</span></p>

  <p class="normal normal-override-1" xml:lang="tr"><span class="no-style-override">Varya’yı görünce tereddüt bile etmedi; bir an eşikte durdu, sonra kararlı adımlarla prense yaklaştı.</span></p>

  <p class="normal normal-override-1" xml:lang="tr"><span class="no-style-override">Duygulu bir sesle:</span></p>

  <p class="normal normal-override-1" xml:lang="tr"><span class="no-style-override">- Prens, ben alçaklık ettim, beni bağışlayın dostum, dedi.</span></p>

  <p class="normal normal-override-1" xml:lang="tr"><span class="no-style-override">Suratında çektiği acının ifadesi okunuyordu. Öyle bir acı ki, yenilmesinin imkânı yoktu. Prens bu acı dolu yüze şaşkınlıkla bakıyor, cevap verebilmek için kendinde derman bulamıyordu.</span></p>

  <p class="normal normal-override-1" xml:lang="tr"><span class="no-style-override">Ganya sabırsızca ısrar ediyordu:</span></p>

  <p class="normal normal-override-1" xml:lang="tr"><span class="no-style-override">- Haydi bağışlayın, haydi bağışlayın! Eh, isterseniz şimdi elinizi öpeyim.</span></p>

  <p class="normal normal-override-1" xml:lang="tr"><span class="no-style-override">Prens büyük bir şaşkınlık içindeydi, iki eliyle Ganya’yı kucakladı, içli içli öpüştüler.</span></p>

  <p class="normal normal-override-1" xml:lang="tr"><span class="no-style-override">Prens sonunda nefes almakta zorlanarak:</span></p>

  <p class="normal normal-override-1" xml:lang="tr"><span class="no-style-override">- Sizin böyle bir insan olduğunuzu hiç düşünmemiştim, dedi. Sizin böyle başarılı olabileceğinizi hiç ama hiç beklemiyordum.</span></p>

  <p class="normal normal-override-1" xml:lang="tr"><span class="no-style-override">- Özür dilemeye mi?.. Bilmem nasıl oldu da demin sizin bir budala olduğunuzu düşündüm! Siz başkalarının hiçbir zaman fark edemediği şeyi görüyorsunuz, insan sizinle konuşabilir, ama… Konuşmamak daha iyi!</span></p>

  <p class="normal normal-override-1" xml:lang="tr"><span class="no-style-override">Prens, Varya’yı göstererek:</span></p>

  <p class="normal normal-override-1" xml:lang="tr"><span class="no-style-override">- İşte ondan da özür dilemelisiniz, dedi.</span></p>

  <p class="normal normal-override-1" xml:lang="tr"><span class="no-style-override">- Hayır, onlar artık benim düşmanım. Buna inanın prens, çok tecrübe ettik, burada kimseyi içten bağışlamazlar, diye Ganya ateşli ateşli ekledi.</span></p>

  <p class="normal normal-override-1" xml:lang="tr"><span class="no-style-override">Bunun üzerine başını Varya’dan başka tarafa çevirdi.</span></p>

  <p class="normal normal-override-1" xml:lang="tr"><span class="no-style-override">Varya birden:</span></p>

  <p class="normal normal-override-1" xml:lang="tr"><span class="no-style-override">- Hayır, bağışlarım, dedi.</span></p>

  <p class="normal normal-override-1" xml:lang="tr"><span class="no-style-override">- Akşama Nastasya Filippovna’ya da gider misin?</span></p>

  <p class="normal normal-override-1" xml:lang="tr"><span class="no-style-override">- Emredersen giderim ama iyisi mi, kendin düşün daha iyi. Şimdi ona gitmeme artık imkân var mı?</span></p>

  <p class="normal normal-override-1" xml:lang="tr"><span class="no-style-override">- Biliyorsun ki o öyle bir kadın değil. Bak ne bilmeceler veriyor! Ne marifetler!</span></p>

  <p class="normal normal-override-1" xml:lang="tr"><span class="no-style-override">Ganya, öfkeyle güldü. Varya:</span></p>

  <p class="normal normal-override-1" xml:lang="tr"><span class="no-style-override">- Öyle bir kadın olmadığını, marifetleri, hem de ne marifetleri olan bir kadın olduğunu kendim de biliyorum. Hem seni ne yerine koyuyor, Ganya? Varsın, annemin elini öpsün, varsın bunlar bir çeşit marifet olsun ama seninle asla alay etmemeli, seni aşağılamamalıydı. Bu yetmiş beş bine değmez vallahi ağabey! Sen henüz soylu duyguları olan bir insansın, onun için bunu sana söylüyorum. Beni dinlersen, kendin de gitme! Aman gözünü aç! Bu iş yolunda gidemez!</span></p>

  <p class="normal normal-override-1" xml:lang="tr"><span class="no-style-override">Bunları söyleyen Varya, heyecan içinde çabucak dışarı çıktı.</span></p>

  <p class="normal normal-override-1" xml:lang="tr"><span class="no-style-override">Ganya, gülümseyerek:</span></p>

  <p class="normal normal-override-1" xml:lang="tr"><span class="no-style-override">- İşte bunlar hep böyle, dedi. Yoksa bunlar, ben bilmiyor muyum sanıyorlar? Ben onlardan daha iyi biliyorum.</span></p>

  <p class="normal normal-override-1" xml:lang="tr"><span class="no-style-override">Ganya, bunları söyleyerek kanepeye oturdu, anlaşılan ziyaretini uzatmak niyetinde idi.</span></p>

  <p class="normal normal-override-1" xml:lang="tr"><span class="no-style-override">Prens, cesaretsizce:</span></p>

  <p class="normal normal-override-1" xml:lang="tr"><span class="no-style-override">- Mademki böyle bir çilenin yetmiş beş bine değmeyeceğini biliyorsunuz, ne diye onu seçtiniz?</span></p>

  <p class="normal normal-override-1" xml:lang="tr"><span class="no-style-override">Ganya:</span></p>

  <p class="normal normal-override-1" xml:lang="tr"><span class="no-style-override">- Söylemek istediğim o değil, diye mırıldandı. Ha, sırası gelmişken söyleyin, ben mutlaka sizin düşüncenizi bilmek istiyorum. Bu cefa, yetmiş beş bine değer mi, değmez mi?</span></p>

  <p class="normal normal-override-1" xml:lang="tr"><span class="no-style-override">- Bence, değmez.</span></p>

  <p class="normal normal-override-1" xml:lang="tr"><span class="no-style-override">- Eh, belli bir şey… Böyle evlenmek ayıp, değil mi?</span></p>

  <p class="normal normal-override-1" xml:lang="tr"><span class="no-style-override">- Çok ayıp.</span></p>

  <p class="normal normal-override-1" xml:lang="tr"><span class="no-style-override">- Eh, öyleyse bilmiş olunuz ki evleneceğim, hem şimdi artık mutlaka evleneceğim. Daha demin bocalayıp duruyor, karar veremiyordum ama şimdi kararlıyım! Bir şey söylemeyin! Ne söylemek istediğinizi biliyorum…</span></p>

  <p class="normal normal-override-1" xml:lang="tr"><span class="no-style-override">- O şey değil, düşündüğünüz şey değil, beni şaşırtan sizin bu kadar emin oluşunuz…</span></p>

  <p class="normal normal-override-1" xml:lang="tr"><span class="no-style-override">- Neden? Ne gibi emin oluşum.</span></p>

  <p class="normal normal-override-1" xml:lang="tr"><span class="no-style-override">- Nastasya Filippovna’nın mutlaka size varacağından, bütün bu işlerin sona ereceğinden, ikincisi size varmış bile olsa, yetmiş beş bini cebinize indireceğinizden… Bununla birlikte benim burada bilmediğim birçok şey var, ya.</span></p>

  <p class="normal normal-override-1" xml:lang="tr"><span class="no-style-override">Ganya, prense doğru hızlı bir harekette bulundu.</span></p>

  <p class="normal normal-override-1" xml:lang="tr"><span class="no-style-override">- Tabii her şeyi bilmiyorsunuz. Hem bu yükün altına niçin gireyim ki, dedi.</span></p>

  <p class="normal normal-override-1" xml:lang="tr"><span class="no-style-override">- Sanırım ki bu adım başında oluyor; para için evlenirler, bakarsın para kadının elinde kalır.</span></p>

  <p class="normal normal-override-1" xml:lang="tr"><span class="no-style-override">Ganya, telaşlı bir düşünce içinde:</span></p>

  <p class="normal normal-override-1" xml:lang="tr"><span class="no-style-override">- Hayır, bu bizde öyle olmayacak… Burada… Burada bazı görevler var… diye mırıldandı. Onun cevabına gelince, artık bundan şüphem yok, diye çabucak ekledi. Onun beni terk edeceğini nereden biliyorsunuz?</span></p>

  <p class="normal normal-override-1" xml:lang="tr"><span class="no-style-override">- Gördüklerimden başka bir şey bildiğim yok. İşte Varvara Ardalionovna da şimdi söyledi…</span></p>

  <p class="normal normal-override-1" xml:lang="tr"><span class="no-style-override">- E! Onlar ne söyleyeceklerini bilmiyorlar da ondan. Rogojin’e gelince, emin olun onunla alay etti, ben bunu gördüm. Hem besbelli idi. Demin korkmuştum ama şimdi anladım. Yahut onun anneme, babama, Varya’ya yaptığı davranışı ele alalım.</span></p>

  <p class="normal normal-override-1" xml:lang="tr"><span class="no-style-override">- Size yaptığı yakışıksız davranışı da…</span></p>

  <p class="normal normal-override-1" xml:lang="tr"><span class="no-style-override">- Belki; ama burada eski bir kadın intikamından başka bir şey yok. Bu dehşetli sinirli, kıskanç ve onurlu bir kadın… Tıpkı memuriyette yükseltilmemiş bir memur gibi! Kendine ve onlara karşı… Bana karşı da duyduğu küçümsemeyi göstermek istedi; bu doğru, inkâr etmiyorum… Ama ne olursa olsun bana varacaktır, insan onurunun ne marifetler gösterebileceğinden henüz şüphe etmiyorsunuz. Başkasının metresi olan onu, böyle apaçık para için aldığımı bildiği için, beni bir alçak sayıyor ama benim yerimde bir başkası olsa onu daha alçakça aldatabileceğimi anlamıyor. Böyle birisi ona yapışır, ilerici, liberalce şeyler söyler, buluşun davasını ele alıp evirir çevirirdi, öyle ki onun elinde, bir iplik gibi, iğne deliğinden geçerdi. Onuruna düşkün aptal kadını “kalbinin soyluluğu ve bahtsızlığı” yüzünden evlendiğine inandırırdı -bu, o kadar kolay ki! Ama kendisini yine de parası için alırdı. Bense, ikiyüzlülük etmek istemediğim için, beğenilmiyorum; oysa etmeliydim. Ya kendisi ne yapıyor? Yaptığı aynı şey değil mi? Öyleyse ne diye benden nefret ediyor, bütün bu oyunları oynuyor? Çünkü ben boyun eğmiyor, gururumu ileri sürüyorum da ondan. Eh, bakalım, görürüz!</span></p>

  <p class="normal normal-override-1" xml:lang="tr"><span class="no-style-override">- Gerçekten de daha önce onu seviyor muydunuz?</span></p>

  <p class="normal normal-override-1" xml:lang="tr"><span class="no-style-override">- Buna ne şüphe, elbette ki seviyorum. Ama bu kadarı da yeter artık. Bazı kadınların becerdiği tek iş metresliktir. Başka marifetleri olamaz onların. Fakat uslu durmuyorlar onlar. Akıllı, uslu durmayınca tabi ki ben de uslu durmam. Dahası, yüzüstü bırakır, bütün paraları alır, çeker giderim. Çünkü herkesi kendime güldürmeye niyetim yok.</span></p>

  <p class="normal normal-override-1" xml:lang="tr"><span class="no-style-override">Prens usulca:</span></p>

  <p class="normal normal-override-1" xml:lang="tr"><span class="no-style-override">- Öyle sanıyorum ki, dedi, Nastasya Filippovna zeki bir kadın. Böyle bir işkenceyi önceden sezdiği hâlde ne diye kapana girsin? Başka birisiyle de pekâlâ evlenebilirdi, işte şaştığım nokta bu.</span></p>

  <p class="normal normal-override-1" xml:lang="tr"><span class="no-style-override">- Burada dönen ince bir oyun var. Bunu iyi görün prens hazretleri… Filippovna yine biliyor ki, kendisini delice seviyorum. Bunun için benden geçemiyor. Hatta o da beni seviyor. Bunu çok iyi anlatan bir atasözü de vardır: “Debbağ, sevdiği deriyi yerden yere vurur”. Bütün ömrünce beni karo valesi olarak kabul edecek -zaten istediği de belki bu- yine de kendine göre sevecektir; buna hazırlanıyor, ne yaparsınız huy meselesi. Şunu da söyleyeyim; tam deyimiyle bir Rus kadınıdır; eh ben de ona bir sürpriz hazırlıyorum. Demin Varya ile olan sahne yanlışlıkla oldu ama işime yaradı. Nastasya Filippovna şimdi artık kendisine ne kadar bağlı olduğumu, uğruna bütün bağlarımı koparabileceğimi gördü. Demek ki biz de aptal değiliz, buna emin olun. Sırası gelmişken, sakın beni bir geveze olarak kabul etmeyin. Sevgili dostum prens, içimi size açmakla belki de iyi yapmıyorum. Ama buna sebep, karşıma çıkan ilk soylu insan olmanız. Ben hemen size atıldım, yani “atıldım” sözünü mecazi manada anlamayın. Demin olanlar için darılmıyorsunuz, değil mi? Tam iki yıldan beri, belki ilk defa yürekten konuşuyorum. Burada pek az namuslu insan var; Ptitsin’den namuslusu yok. Ne o, galiba gülüyorsunuz, yoksa gülmüyor musunuz? Alçak insanlar, namuslu insanları severler, yoksa bunu bilmiyor muydunuz? Bense… Ama vicdanınıza elinizi koyarak söyleyin, benim alçaklığım ne? Neden burada herkes beni onun arkasından alçak diye adlandırıyor? Hem biliyor musunuz onlara ve Nastasya Filippovna’ya bakarak ben de kendime alçak diyorum! İşte asıl alçaklık buna derler!</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Bu nasıl söz, sizi nasıl alçak olarak görebilirim, dedi. Aslında ilk gördüğümde sizi geçinilmez, mızmız, kötü bir insan olarak düşünmüştüm. Ama yanıldım. Onun için insanlara ilk bakışta iyi ya da kötü demek hiç de doğru bir şey değilmiş. Siz bırakın kötü olmayı, bozulmuş birisi bile değilsiniz. Sizin tek farkınız, fazlaca zayıf olmanız, orijinal olmayışınız.</span></p>

  <p class="normal normal-override-1" xml:lang="tr"><span class="no-style-override">Ganya, içinden alayla gülümsedi ama ses çıkarmadı. Prens, tarifinin ötekinin hoşuna gitmediğini anladı, utandı ve sustu.</span></p>

  <p class="normal normal-override-1" xml:lang="tr"><span class="no-style-override">Ganya birden:</span></p>

  <p class="normal normal-override-1" xml:lang="tr"><span class="no-style-override">- Babam sizden para istedi mi, diye sordu.</span></p>

  <p class="normal normal-override-1" xml:lang="tr"><span class="no-style-override">- Hayır.</span></p>

  <p class="normal normal-override-1" xml:lang="tr"><span class="no-style-override">- İsterse kesinlikle vermeyin. Oysa, hatırlıyorum, edepli bir insandı, iyi insanlarla düşüp kalkıyordu. Bütün eski edepli insanlar ne kadar çabuk tükeniyorlar! Durum değişir değişmez, geçmişten bir şey kalmıyor, sanki yanmış anıt gibi oluyor. Eskiden böyle yalan söylemezdi, yemin ederi ki; eskiden sadece coşkulu bir insandı, işte görüyorsunuz, ne hâle geldi! Tabii içkinin suçu var. Biliyor musunuz, onun metresi bile var! Şimdi artık yalnız bir yalancı değil. Annemin bu kadarına nasıl katlandığını aklım almıyor. Size Kars kuşatmasını ya da boz atın nasıl konuştuğunu anlattı mı? Hatta yalanını buraya kadar vardırıyor. Ganya birden kahkahalarla gülmeye başladı.</span></p>

  <p class="normal normal-override-1" xml:lang="tr"><span class="no-style-override">- Niçin bana öyle bakıyorsunuz, diye birden prense sordu.</span></p>

  <p class="normal normal-override-1" xml:lang="tr"><span class="no-style-override">- Böyle içten gülüşünüz beni şaşırttı. Gülüşünüz hâlâ bir çocuk gülüşü. Demin barışmaya geldiniz ve “isterseniz elinizi öpeyim” dediniz, tıpkı çocukların barışması gibi… Demek ki henüz böyle sözler söylemek, böyle hareketlerde bulunmak elinizden geliyor. Sonra birden bu karanlık işe ve yetmiş beş bine dair tutuyor, tam bir konferans veriyorsunuz. Vallahi bütün bunlar çok biçimsiz ve olacak şeyler değil.</span></p>

  <p class="normal normal-override-1" xml:lang="tr"><span class="no-style-override">- Peki bundan ne sonuç çıkarıyorsunuz?</span></p>

  <p class="normal normal-override-1" xml:lang="tr"><span class="no-style-override">- Acaba pek uçarı bir hâlde hareket etmiyor musunuz, daha önce etraflıca düşünmeniz gerekmez mi? Varvara Ardalionovna belki de doğru söylüyor.</span></p>

  <p class="normal normal-override-1" xml:lang="tr"><span class="no-style-override">Ganya:</span></p>

  <p class="normal normal-override-1" xml:lang="tr"><span class="no-style-override">- Bana ahlak dersi veriyorsunuz. Haksız da sayılmazsınız hani. Çünkü ben küçük bir çocuğum, diye hararetli bir şekilde sözünü kesti. Sizinle bu konuları konuşmam bile çocuk olduğumu kanıtlıyor. Prens hazretleri, bu evlilikte kesinlikle bir çıkar beklentim yoktur -gururuna dokunulmuş yaralı bir aslanı andırıyordu… Eğer çıkar beklentilerimi göz önüne alsaydım, şimdiye kadar çoktan yanılırdım. Benim muazzam bir amacım var, o amaç uğruna yılmadan ilerliyorum. Sanmayın ki yetmiş beş bin elime geçer geçmez bir araba alırım. Öyle olsaydı, bütün çevremden kopar, sosyeteye girerdim. Dayandığımız insanların hepsi tefeci iseler de ben her şeye rağmen sonuna kadar direnmek istiyorum. Burada en önemlisi işi sonuna kadar götürmektir, bütün gaye bu! Ptitsin on yedi yıldan beri sokakta yatmış, çakı satmış ve işe kuruştan başlamış; şimdi altmış bin rublesi var, hem nasıl bir cambazlıktan sonra! İşte ben bütün bu cambazlıkları atlayıp işe doğrudan sermaye ile başlayacağım; ama beş yıl sonra. “İşte Ivolgin, Yahudiler kralı” diyeceklerdir. Bana orijinal bir adam olmadığımı söylüyorsunuz. Sevgili prens, şunu işaret ediniz ki, zamanımızda orijinal, kendine göre yetenekleri olmadığını, basit, zayıf karakterli bir adam olduğu söylemek kadar güce giden bir şey yoktur. Hatta beni mükemmel bir alçak olarak bile kabul etmediniz, biliyor musunuz, bunun için demin elimden gelse sizi yiyecektim! Siz bana Yepançin’den çok hakaret ettiniz, o beni -sessizce, baştan çıkarmadan, ruh saflığı içinde; buna dikkat edin- kendisine karımı satacak yaradılışta bir insan olarak kabul ediyor! Bu, azizim, beni çoktan beri kudurtuyor, ben de para istiyorum. Zengin olduktan sonra biliniz ki, son derece orijinal bir adam olacağım. Para insana güzellikler verebilir. Ama aslında madalyonun öbür yüzü var. O insanın huyunu değiştiren, kötü alışkanlıklar kazandıran bir alçaktır dostum. Belki bunları çocukça bir düşünce olarak kabul edeceksiniz, ona da bir şey diyemem. Eğer “İş ne olacak?” diye sorarsanız, inanın o da yapılacaktır. Sonuna kadar, bıkmadan gideceğim bu yolda. Rira bien gui rira le dernier. Yepançin’in bana karşı kini var ki beni böyle üzüyor, aziz dostum. Beni insan yerine bile koymuyor. Artık yetti, zamanı geldi. Kolya kapıda göründüğü zaman, bilin ki öğle yemeğine çağırıyor. Beni merak etmeyin. Bazen size uğrarım. Burada kendinizi kötü bulmayacaksınız. Şimdi artık sizi aileden biri imiş gibi kabul ederler. Dikkat edin, beni ele vermeyin, öyle sanıyorum ki, sizinle ya dost ya da düşman olacağız. Ne dersiniz prens, demin canı gönülden yapmak istediğim gibi elinizi öpseydim, bu hareketim için daha sonra size düşman olur muydum?</span></p>

  <p class="normal normal-override-1" xml:lang="tr"><span class="no-style-override">Prens, biraz düşünüp güldükten sonra:</span></p>

  <p class="normal normal-override-1" xml:lang="tr"><span class="no-style-override">- Muhakkak düşman olurdunuz ama ezeli değil, sonra kendiniz dayanamaz bağışlardınız, diye kararını bildirdi.</span></p>

  <p class="normal normal-override-1" xml:lang="tr"><span class="no-style-override">- Ha! Bakıyorum da sizinle dikkatli olmak gerek. Bu ne biçim şey, burada da zehrinizi döktünüz. Kim bilir siz, belki bana düşmansınız? Söz gelişi, ha ha ha! Ha, sormayı unuttum, Nastasya Filippovna’nın pek hoşunuza gittiğini fark eder gibi oldum, bu doğru mu?</span></p>

  <p class="normal normal-override-1" xml:lang="tr"><span class="no-style-override">- Evet… Hoşuma gidiyor.</span></p>

  <p class="normal normal-override-1" xml:lang="tr"><span class="no-style-override">- Âşık mısınız?</span></p>

  <p class="normal normal-override-1" xml:lang="tr"><span class="no-style-override">- Ha… hayır.</span></p>

  <p class="normal normal-override-1" xml:lang="tr"><span class="no-style-override">- Ama kıpkırmızı oldu, acı da çekiyor. Eh, canım, zarar yok, gülecek değilim; hoşça kalın. Ama biliyor musunuz, o erdemli bir kadındır, buna inanabilir misiniz? Şu Tostki ile yaşadı mı sanıyorsunuz? Hayır, hayır! Hem de çoktan beri. Pek beceriksiz olduğunu fark ettiniz mi, demin bazı anlar utangaçtı da! Vallahi. İşte böyleleri başkalarını emirleri altına almayı severler. Haydi, hoşça kalın!</span></p>

  <p class="normal normal-override-1" xml:lang="tr"><span class="no-style-override">Ganeçka içeri girdiğinden daha saygısız, daha iyi bir ruh hâli içinde dışarı çıktı.</span></p>

  <p class="normal normal-override-1" xml:lang="tr"><span class="no-style-override">Kolya, yine kapı aralığından başını soktu.</span></p>

  <p class="normal normal-override-1" xml:lang="tr"><span class="no-style-override">- Yemek istemiyorum, Kolya; demin Yepançinlerde iyi bir kahvaltı yaptım.</span></p>

  <p class="normal normal-override-1" xml:lang="tr"><span class="no-style-override">Kolya büsbütün kapıdan içeri girdi ve prense bir pusula verdi. Generaldendi, katlanmış ve mühürlenmişti. Kolya’nın yüzünden, bu pusulayı vermenin ağırına gittiği belliydi. Prens okudu, kalktı, şapkasını giydi .</span></p>

  <p class="normal normal-override-1" xml:lang="tr"><span class="no-style-override">Kolya sıkılarak:</span></p>

  <p class="normal normal-override-1" xml:lang="tr"><span class="no-style-override">- Buradan iki adım, dedi. Şimdi orada önünde şişe, oturuyordur. Orada nasıl kredi sağladığına bir türlü aklım ermiyor. Prens, dostum, sonra size pusulayı verdiğimi bizimkilere söylemeyin! Bu pusulaları vermemeye bin defa yemin ettim ama acıyorum ona; hem biliyor musunuz, lütfen ona karşı yumuşak davranmayın; az bir şey verin ve kesip atın.</span></p>

  <p class="normal normal-override-1" xml:lang="tr"><span class="no-style-override">- Kolya, zaten benim aklımda bir şey var; babanızı görmem gerekiyor… Bir mesele için…. Haydi gidelim….</span></p>

  <p class="normal normal-override-1" xml:lang="tr"><span class="no-style-override">Kolya, prensi pek uzağa götürmedi. Liteyni’de, alt katta bilardolu bir kahveye getirdi, girişi sokaktandı. Burada bir köşede, ayrı bir odada, eski müşteri sıfatı ile Ardalion Aleksandroviç oturmuştu. Önündeki masada bir Independance Belge vardı; prensi bekliyordu; onu görür görmez gazeteyi bir kenara bıraktı ve uzun uzun açıklamaya girişti. Fakat prens pek bir şey anlayamadı, çünkü general, artık hemen hemen kıvamındaydı.</span></p>

  <p class="normal normal-override-1" xml:lang="tr"><span class="no-style-override">Prens onun sözünü keserek:</span></p>

  <p class="normal normal-override-1" xml:lang="tr"><span class="no-style-override">- On rublem yok, dedi, işte yirmi beş ruble, bozdurup on beş rublesini geri verin, çünkü kendim de beş parasız kalacağım.</span></p>

  <p class="normal normal-override-1" xml:lang="tr"><span class="no-style-override">- Ah, şüphesiz, şüphesiz; hem emin olun, derhal…</span></p>

  <p class="normal normal-override-1" xml:lang="tr"><span class="no-style-override">- Bundan başka sizden bir ricam var, general. Siz hiç Nastasya Filippovna’nın evine gittiniz mi?</span></p>

  <p class="normal normal-override-1" xml:lang="tr"><span class="no-style-override">- Hayır, gitmedim. Olur mu öyle şey, sevgili prens. Çok şaşırdım buna -sonra birden ciddileşerek… Tabi ki gittim, diye bağırdı -tavırları dünyayı önünde diz çöktürmüş bir komutanı andırıyordu. Ama en sonunda ayağımı kestim oradan, bana göre değildi çünkü. Bu sabah da her şeyi gördünüz zaten. O kadını, benim bir baba olarak gösterdiğim çabaları ve uysallıkları… Çok geçmeden başka bir sahne çıkacak ortaya. Orada emektar bir esir askerin entrikalara kafa tutuşunu, ar namus yoksunu bir Kamelya’nın soylu bir aile arasına katılmak için gösterdiği çabaları göreceksiniz. Bakalım kim başaracak. Bekle de gör dostum.</span></p>

  <p class="normal normal-override-1" xml:lang="tr"><span class="no-style-override">- Sizden bu akşam bir tanıdık sıfatı ile beni Nastasya Filippovna’nın evine götürüp götürmeyeceğinizi sormak istemiştim? Bunu mutlaka bugün yapmak zorundayım, bir işim var; ama içeri nasıl gireceğimi hiç bilmiyorum. Demin tanıştırılmıştım ama davet edilmedim. Akşam orada davet var. Bununla birlikte, bazı görgü kurallarını çiğnemeye hazırım, varsın isterse benimle alay etsinler, yeter ki bir çaresini bulup içeri gireyim.</span></p>

  <p class="normal normal-override-1" xml:lang="tr"><span class="no-style-override">General hayranlıkla:</span></p>

  <p class="normal normal-override-1" xml:lang="tr"><span class="no-style-override">- Tam üstüne bastınız genç dostum, diye bağırdı. Size bu değersiz şey için bağırmış değilim, diyerek, bu arada parayı kapıp cebine sokmayı da unutmadı. Zaten sizi Nastasya Filippovna’ya, onun üzerine sefere çıkmak için çağırmıştım. General Ivolgin ile Prens Mişkin! Bakalım buna ne diyecek? Ben de doğum gününde kibarlık maskesi altında sonunda kararımı herkese duyururum. Doğrudan doğruya değil tabii, çıtlatarak ama her şey doğrudan doğruya söylenmiş gibi olur. O zaman Ganya nasıl hareket edeceğini kendisi düşünsün. Emektar babası mı?.. Yani… yoksa… Yoksa… Ama ne olacaksa olsun! Düşünceniz son derece verimli. Saat dokuzda yola çıkarız, daha zamanımız çok.</span></p>

  <p class="normal normal-override-1" xml:lang="tr"><span class="no-style-override">- Nerede oturuyor?</span></p>

  <p class="normal normal-override-1" xml:lang="tr"><span class="no-style-override">- Buradan uzakta; Bolşov tiyatrosunun yanında, Mitovtsov’un evi, hemen meydanlıkta, birinci katta… Doğum günü olmakla beraber, toplantı kalabalık olmayacaktır ve erkenden dağılırlar…</span></p>

  <p class="normal normal-override-1" xml:lang="tr"><span class="no-style-override">Akşam çoktan olmuş, karanlık iyice bastırmıştı. Prens oturmaya devam ediyor, bir sürü kısa, tarihsel hikâyeler anlatan, biri bitmeden öbürüne atlayan generali bekliyordu. Bu bekleme onun sabırsızlığını artırıyordu. General geldiğinde, prens ikinci içki şişesini istemişti bile. Bu şişe ise bir saat içinde bitti. General bu arada prensin kafasını iyice şişirmiş, hayatının tamamını da general bitirmişti. Prens ümitsizlik içindeydi. Böyle sersemcesine ona güvenmiş olmasına bir türlü aklı yatmıyordu. Hoş ona hiçbir zaman güvenmiş değildi ya; ne yapıp edip, hatta küçük bir kepazelik çıkararak da olsa Nastasya Filippovna’nın evine girebilmek için generale bel bağlamıştı ama büyük bir kepazeliği hesaba katmamıştı. General tam deyimi ile sarhoştu, son derece konuşkandı, durmadan duygulu duygulu, ruhunda gözyaşlarıyla konuşuyordu. Meseleyi, aile fertlerinin kötü gidişleri yüzünden her şeyin yıkıldığı, buna artık bir son vermenin, bir sınır çizmenin zamanı geldiğini gösteriyordu. Lodos hâlâ sürüyor, hüzünlü, koşu ve yük arabalarının atlarının nallarıyla erimiş karların altlarındaki kaldırıma çarpıyorlardı. Yayalar, hüzünlü, ıslak bir kalabalık hâlinde yaya kaldırımlarında avare dolaşıyorlardı. Sarhoşlara da rastlanıyordu.</span></p>

  <p class="normal normal-override-1" xml:lang="tr"><span class="no-style-override">General:</span></p>

  <p class="normal normal-override-1" xml:lang="tr"><span class="no-style-override">- Aydınlatılmış evlerin şu birinci katlarını görüyor musunuz, buralarda oturanlar arkadaşlarımdır, bense onlardan daha çok çile çekmiş, daha çok hizmet etmiş olduğum hâlde yaya olarak Bolşov tiyatroya şüpheli bir kadının dairesine gidiyorum! Ben, göğsünde on üç kurşun taşıyan bir insan… İnanmıyor musunuz? Oysa Piragov, sırf benim için Paris’e telgraf çekmek üzere kuşatılmış Sivastopol’u bir zaman bırakmıştı, Parisli saray doktoru Nelaton da bilim adına kuşatılmış Sivastopol’a girip beni muayene edebilmek için izin kâğıdı çıkarttı. Bu husus en üstün âmirlerimce bilinmektedir. “Ha, bu on üç kurşun taşıyan Ivolgin mi?.. İşte benim için böyle söylüyorlar. Şu evi görüyor musunuz, prens? Burada, birinci katta eski bir arkadaşım, General Sokoloviç, soylu ve kalabalık ailesiyle oturuyor. Nevski’de üç ev daha, iki de Moskovski’de, işte şimdi tanıdıklarımın hepsi bu kadar, yani şahsen benim tanıdıklarımın demek istiyorum. Nina Aleksandrovna çoktan kadere boyun eğdi. Bense henüz hatırlamaya devam ediyorum… Ve hâlâ bana karşı hayranlıkları devam eder; eski arkadaşlarım ve dostlarımın aydın çevrelerinde dinlenebiliyorum. Bu General Skoloviç -sahi çoktan beri onu ziyaret etmedim, Anna Feodorovna’yı da görmedim- biliyor musunuz sevgili prens, kendin kabul edemedikten sonra ister istemez başka evlerden de ayağını kesiyorsun. Oysa… Hım!.. Siz, galiba inanmıyorsunuz… Durum bu iken, neden en iyi dostumun ve çocukluk arkadaşımın oğlunu, bu hoş aile evine sokmayayım? General Ivolgin ile Prens Mişkin! Şaşılacak bir kız göreceksiniz, yalnız bir değil, iki, hatta üç kız, başşehrin ve sosyetenin süsü, güzellik, okumuşluk, ileri görüş… Kadın davası, şiir; bunların hepsi mutlu bir şekilde onlarda birleşmiştir, her biri için çeyiz olarak verilecek seksen ‘bin ruble nakit para hariç, ki bu hiçbir kadınlık davasına ve sosyal davaya engel değildir… Kısacası, sizi mutlaka ve mutlaka bu eve sokmak zorundayım ve bu benim görevimdir. General Ivolgin ile Prens Mişkin! Sözün kısası… Büyük bir etkileri ve yaptırımları vardır.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Hemen mi? Şimdi mi? Ama unuttunuz galiba, diye söze başlayacak oldu.</span></p>

  <p class="normal normal-override-1" xml:lang="tr"><span class="no-style-override">- Önemi yok, önemi yok, haydi! Buraya, bu güzel merdivene, nasıl olur da kapıcı verilmez? Şaştım buna, ama… Bayramda, kapıcı da gitmiştir. Bu sarhoşu hâlâ kovmamışlar. Bu Sokoloviç, mutluluğunu ve memuriyet hayatını bana borçlu, yalnız bana ve başka hiç kimseye, yoksa… ama… İşte geldik.</span></p>

  <p class="normal normal-override-1" xml:lang="tr"><span class="no-style-override">Prens artık ziyaretin yapılmasına karşı koymuyor, onu kızdırmamak için uslu uslu peşinden gidiyordu. Çünkü General Sokoloviç ile bütün ailesinin, yavaş yavaş bir serap gibi dağılarak bir hayal olacağına ve kendilerinin de sessizce merdivenlerden inip gideceklerine inanıyordu. Ama bu ümidini kaybetmek üzere olduğunu büyük bir korku ile gördü. General, burada gerçekten de tanıdıkları olan bir insan gibi, onu merdivenlerden yukarı çıkarıyor, durmadan da matematikman doğru biografik, topografik bilgiler veriyordu. Sonunda birinci katın merdivenlerini çıkıp ilerde sağda, gösterişli bir kapının önünde durdular. General çıngırak koluna yapışınca, prens büsbütün kaçmaya karar verdi; tuhaf bir durum onu bir dakika alıkoydu.</span></p>

  <p class="normal normal-override-1" xml:lang="tr"><span class="no-style-override">- Yanıldınız, general, dedi. Kapıda Kulakov yazılı, sizse Sokoloviç’in çıngırağını çalacaksınız.</span></p>

  <p class="normal normal-override-1" xml:lang="tr"><span class="no-style-override">- Kulakov… Kulakov olmuş ne çıkar. Burası Sokoloviç’in dairesi, ben de Sokoloviç’in kapısını çalıyorum; Kulakov bana vız gelir… Hem işte açıyorlar.</span></p>

  <p class="normal normal-override-1" xml:lang="tr"><span class="no-style-override">Kapı gerçekten de açıldı. Başını uzatan uşak, “efendilerinin evde olmadıklarını” bildirdi.</span></p>

  <p class="normal normal-override-1" xml:lang="tr"><span class="no-style-override">- Ne yazık, ne yazık, hem sanki bilerek, diye büyük bir üzüntü ile Ardalion Aleksandroviç sözlerini tekrarladı. Azizim, General Ivolgin ile Prens Mişkin’in saygılarını ve pek, pek üzüntü ile…</span></p>

  <p class="normal normal-override-1" xml:lang="tr"><span class="no-style-override">Bu sırada odalardan açık kapıya doğru bir baş daha uzandı, bu, siyah elbise giymiş kırk yaşlarında bir kadındı. Ya evin vekilharcı yahut çocuk bakıcısıydı. General Ivolgin ile Prens Mişkin adını duyunca merak ve şüphe ile yaklaştı.</span></p>

  <p class="normal normal-override-1" xml:lang="tr"><span class="no-style-override">Ayrı bir merakla generali süzerek:</span></p>

  <p class="normal normal-override-1" xml:lang="tr"><span class="no-style-override">- Marya Aleksandrovna evde yok, dedi. Küçük hanım, Aleksandra Mihaylovna ile büyük annelerine gittiler.</span></p>

  <p class="normal normal-override-1" xml:lang="tr"><span class="no-style-override">- Aleksandra Mihaylovna da beraber mi, ah, Tanrım ne felâket! Ne dersiniz hanımefendi, her zaman böyle bir bahtsızlık başıma gelir! Saygılarımı bildirmenizi haddim olmayarak rica ederim, Aleksandra Mihaylovna da hatırlasınlar… Kısacası, perşembe akşamı Shopen’in baladının nağmeleri arasında arzuladıkları şeyin gerçekleşmesini canı gönülden arzuladığımı bildiriniz; onlar hatırlayacaklar… Kalpten gelen dileklerimle! General Ivolgin ile Prens Mişkin.</span></p>

  <p class="normal normal-override-1" xml:lang="tr"><span class="no-style-override">Karşısındakilere iyice güvenen hanım:</span></p>

  <p class="normal normal-override-1" xml:lang="tr"><span class="no-style-override">- Unutmam efendim, diye onları selamladı.</span></p>

  <p class="normal normal-override-1" xml:lang="tr"><span class="no-style-override">Merdivenlerden aşağı inerken, general henüz sönmeyen ateşiyle, aradıklarını evde bulamadıklarına, prensin de böyle güzel bir tanışmadan yoksun oluşuna acıyıp duruyordu.</span></p>

  <p class="normal normal-override-1" xml:lang="tr"><span class="no-style-override">- Biliyor musunuz dostum, ben ruhça biraz şairimdir, bunu fark ettiniz mi? Ama galiba… Galiba biz başka bir yere girdik, diye hiç beklenmedik bir sonuca vardı. Sokoloviçler, şimdi hatırladım, başka bir evde oturuyorlar, hem galiba şimdi Moskova’da bulunuyorlar. Evet, biraz yanıldım ama bunun zararı yok.</span></p>

  <p class="normal normal-override-1" xml:lang="tr"><span class="no-style-override">Prens boynunu bükerek acıklı bir sesle:</span></p>

  <p class="normal normal-override-1" xml:lang="tr"><span class="no-style-override">- Yalnız bir şeyi bilmek isterdim, dedi. Sizden büsbütün ümidimi kesip yalnız başıma gitsem daha iyi olmaz mı?</span></p>

  <p class="normal normal-override-1" xml:lang="tr"><span class="no-style-override">- Ümidi kesmek? Yalnız başına gitmek? Ama sebep? Hele ki ailemin birçok şeyi bu göz kamaştırıcı girişime bağlı olduğu bir sırada? Ama genç dostum, siz Ivolgin’i iyi anlamamışsınız, Ivolgin” demek “duvar” demektir: Ivolgin’e duvara güvenir gibi güven, işte ilk hizmete başladığım süvari bölüğünde, benim için böyle diyorlardı. Yalnız yol üzerinde, birçok heyecan ve çileden sonra, yıllardır ruhumu dinlendirdiğim bir eve uğrayayım da…</span></p>

  <p class="normal normal-override-1" xml:lang="tr"><span class="no-style-override">- Eve mi uğramak istiyorsunuz?</span></p>

  <p class="normal normal-override-1" xml:lang="tr"><span class="no-style-override">- Hayır! Ben… Yüzbaşı karısı Terentyeva’ya, eski dostlarımdan… Hatta dostum yüzbaşı Terentyev’in dul karısına… Burada, yüzbaşı karısının evinde ruhum dinleniyor, buraya hayatımın ve ailemin acılarını getiriyorum… Bugün de manevi yüküm fazla olduğu için ben…</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">- Sanırım, demin sizi rahatsız etmekle zaten çok saçma bir iş yaptım, diye homurdandı. Üstelik siz şimdi… Hoşça kalın!</span></p>

  <p class="normal normal-override-1" xml:lang="tr"><span class="no-style-override">General:</span></p>

  <p class="normal normal-override-1" xml:lang="tr"><span class="no-style-override">- Ama sizi böyle, böyle bırakamam ki genç dostum, diye bağırdı. Dul kadın, aile anası, hem kalbimin tellerinden çıkardığı seslerle bütün varlığımı sarsıyor. Onu ziyaretimiz beş dakika sürer, ben bu evde teklifsizim, hemen hemen burada yaşıyorum. Yıkanır, temizlenir, kendime çeki düzen veririm, o zaman arabaya biner Bolşov tiyatroya yollanırız. Emin olun size bütün bu akşam muhtacım… İşte bu ev, geldik bile… Ha, Kolya, demek buradasın? Marfa Borisovna evde mi? Yoksa sen de daha yeni mi geldin?</span></p>

  <p class="normal normal-override-1" xml:lang="tr"><span class="no-style-override">Tam kapıda onlarla karşılaşan Kolya:</span></p>

  <p class="normal normal-override-1" xml:lang="tr"><span class="no-style-override">- Çoktan beri buradayım, İppolit’le… Durumu daha kötüleşti, bu sabah hep yattı. Şimdi oyun kâğıdı almak için aşağı, bakkala inmiştim. Marfa Borisovna sizi bekliyor. Ama babacığım, bu ne hâl, diye Kolya generalin yürüyüşüne ve ayakta güçlükle duruşuna bakarak ekledi: Eh, haydi çıkalım!</span></p>

  <p class="normal normal-override-1" xml:lang="tr"><span class="no-style-override">Kolya ile karşılaşan prens, generali Marfa Borisovna’nın yanına kadar götürmek zorunda kaldı ama sadece bir dakika bekleyecek prense Kolya gerekliydi. Generali artık bırakmaya karar verdi, demin ona ümit bağlamış olmasını kendi kendine affedemiyordu. Uzun uzadıya merdivenlerden, hem de arka merdivenlerden dördüncü kata tırmanmaya başladılar.</span></p>

  <p class="normal normal-override-1" xml:lang="tr"><span class="no-style-override">Kolya, yolda:</span></p>

  <p class="normal normal-override-1" xml:lang="tr"><span class="no-style-override">- Prensi tanıştırmak mı istiyorsunuz, diye sordu.</span></p>

  <p class="normal normal-override-1" xml:lang="tr"><span class="no-style-override">- Evet dostum, tanıştırmak, General Ivolgin ile Prens Mişkin ama şey… Marfa Borisovna nasıl?..</span></p>

  <p class="normal normal-override-1" xml:lang="tr"><span class="no-style-override">- Biliyor musunuz baba, iyisi mi hiç gitmeyin! Sizi çiy çiy yer! Üç günden beri görünmemişsiniz, oysa para bekliyor. Ne diye -para vereceğim- sözü verdiniz? Her zaman böyle yaparsınız! Şimdi ayıklayın pirincin taşını.</span></p>

  <p class="normal normal-override-1" xml:lang="tr"><span class="no-style-override">Dördüncü katta, daracık bir kapı önünde durdular.</span></p>

  <p class="normal normal-override-1" xml:lang="tr"><span class="no-style-override">General galiba cesaretini kaybetmişti, prensi öne sürüyordu.</span></p>

  <p class="normal normal-override-1" xml:lang="tr"><span class="no-style-override">- Ben burada kalacağım, diye mırıldandı, sürpriz yapmak istiyorum…</span></p>

  <p class="normal normal-override-1" xml:lang="tr"><span class="no-style-override">İlk olarak Kolya girdi. Çok allık ve pudra sürmüş, terlik ve tavşan derisi yelek giymiş, saçları küçük örgüler hâlinde örülmüş, kırk yaşlarında bir kadın, kapıdan baktı, generalin sürprizi de balon gibi patladı. Kadın onu görür görmez, hemen bağırdı:</span></p>

  <p class="normal normal-override-1" xml:lang="tr"><span class="no-style-override">- İşte aşağılık, hileci adam, kalbim zaten seziyordu!</span></p>

  <p class="normal normal-override-1" xml:lang="tr"><span class="no-style-override">General daha hâlâ saf saf gülümsemeye devam ederek:</span></p>

  <p class="normal normal-override-1" xml:lang="tr"><span class="no-style-override">- Girelim, bu böyle, diye homurdandı.</span></p>

  <p class="normal normal-override-1" xml:lang="tr"><span class="no-style-override">Ama bu böyle değildi. Karanlık ve basık holden, yarım düzine hasır sandalye, iki oyun masası ile döşeli daracık salona girmişlerdi ki, ev sahibesi ağlamaklı, ezberlenmiş, biteviye bir sesle sözlerine devam etmeye başladı.</span></p>

  <p class="normal normal-override-1" xml:lang="tr"><span class="no-style-override">- Utanmıyor musun, utanmıyor musun barbar? Ailemin zalimi, barbar, canavar! Beni soydu, soğana çevirdi, hâlâ yetmiyor ona. Daha ne kadar sabredeceğim, utanmaz, namussuz adam!</span></p>

  <p class="normal normal-override-1" xml:lang="tr"><span class="no-style-override">Tir tir titreyen ve şaşıran general:</span></p>

  <p class="normal normal-override-1" xml:lang="tr"><span class="no-style-override">- Marfa Borisovna, Marfa Borisovna! Bu… Prens Mişkin… General Ivolgin ile Prens Mişkin, diye mırıldanıyordu.</span></p>

  <p class="normal normal-override-1" xml:lang="tr"><span class="no-style-override">Yüzbaşı karısı birden prense dönerek:</span></p>

  <p class="normal normal-override-1" xml:lang="tr"><span class="no-style-override">- Prens hazretleri, bu utanmaz herif, babasız çocuklarıma acımadı. Beni soyup soğana çevirdi. Her şeyimi sattı, yetmedi, borçlarını ödemek için mallarımı rehin verdi. Her şeyim ipotek altında. Bana borç senetleri veriyor, ne yapayım onları ben? Niye susuyorsun vicdan fukarası düzenbaz herif? Ben şimdi çocuklarıma nasıl bakacağım, cevap ver? Şu hâline bakın, sarhoş yine… Tanrı senin yüzünden cezalandırdı beni, cevap ver.</span></p>

  <p class="normal normal-override-1" xml:lang="tr"><span class="no-style-override">Ama general cevap verecek hâlde değildi.</span></p>

  <p class="normal normal-override-1" xml:lang="tr"><span class="no-style-override">- Marfa Borisovna, yirmi beş ruble… İşte, soylu dostum prensin yardımı ile verebileceğim… Hepsi bu kadar! Dehşetli yanılmışım! Hayat… Böyle işte… Ama şimdi… Özür dilerim, takatim yok, diye devam eden general, odanın ortasında durmuş, eğilip doğrularak her yana selam veriyordu. Çok kötü hâldeyim, özür dilerim! Lenoçka! Yastık ver… Güzelim!</span></p>

  <p class="normal normal-override-1" xml:lang="tr"><span class="no-style-override">Sekiz yaşında bir kız olan Lenoçka hemen yastık getirmeye koştu ve onu, muşamba kaplı delik deşik sert kanepeye koydu. General daha uzun uzadıya konuşmak niyeti ile oturdu ama kanepeye oturur oturmaz hemen yan geldi, duvara döndü, sızarak horul horul uyumaya başladı.</span></p>

  <p class="normal normal-override-1" xml:lang="tr"><span class="no-style-override">Marfa Borisovna, acı bir yüzle ve teklifli bir hâlde prense oyun masası yanındaki sandalyeyi gösterdi, kendisi de karşısına oturdu, sağ kolunu yanağına dayadı, sessizce iç çekerek prense bakmaya başladı. Üç küçük çocuğu, iki kız ve bir oğlan, bunlardan Lenoçka büyükleriydi, masaya yaklaşıp ellerini masaya koydular ve her üçü birden dikkatle prensi süzmeye başladılar. Öteki odadan Kolya göründü.</span></p>

  <p class="normal normal-override-1" xml:lang="tr"><span class="no-style-override">Prens ona:</span></p>

  <p class="normal normal-override-1" xml:lang="tr"><span class="no-style-override">- Sizle burada karşılaşmak benim için o kadar iyi oldu ki, çok sevindim Kolya, dedi. Sizden küçük bir yardım rica edecektim, tabi mümkünse. Benim Nastasya Filippovna’yı görmem gerekiyor, çok önemli. Generale rica ettim., gördüğünüz gibi sızdı kaldı. Lütfen beni oraya kadar götürün. Kendi başıma gidemem, çünkü yolların yabancısıyım. Bendeki adrese göre, Bolşoy tiyatrosunun yanındaki Mitovtsova’nın evinde oturuyor. Umarım kırmazsınız bu isteğimi!..</span></p>

  <p class="normal normal-override-1" xml:lang="tr"><span class="no-style-override">- Nastasya Filippovna, öyle mi? O, hiçbir zaman Bolşov tiyatro yanında oturmadı, babam da, bilmek isterseniz, hiçbir zaman Nastasya Filippovna’yı ziyaret etmiş değildir; ondan bir şey beklemiş olmanız tuhaf. Nastasya Filippovna, Vlademirski yakınlarında, beş yol ağzında oturur, buraya da oldukça yakındır. Şimdi mi gidecektiniz? Şimdi saat dokuz buçuk. Buyurun sizi götüreyim.</span></p>

  <p class="normal normal-override-1" xml:lang="tr"><span class="no-style-override">Prens ve Kolya hemen çıktılar. Ne yazık ki, prensin araba tutacak parası bile yoktu, yaya gitmek gerekiyordu.</span></p>

  <p class="normal normal-override-1" xml:lang="tr"><span class="no-style-override">Kolya:</span></p>

  <p class="normal normal-override-1" xml:lang="tr"><span class="no-style-override">- Sizi İppolit’le tanıştırmak istemiştim, şu deri yelekli yüzbaşı karısının büyük oğludur. Başka odadaydı, rahatsız, bugün bütün gün yataktan çıkmadı. Ama öyle tuhaf ki; dehşetli alıngan, böyle bir dakikada evlerine geldiğiniz için dehşetli utanır, demiştim… Ne de olsa benim için onun kadar utanılacak bir şey yok, çünkü benimki baba, onunki ise anne. Burada ne de olsa bir fark var, çünkü bu gibi hâllerde erkek cinsi için şerefsizlik diye bir şey yok. Durum böyle iken bu olayda cinsiyet üstünlüğü batıl inanıştan başka bir şey olmasa gerek… İppolit, olgun bir delikanlı ama bazı boş inanışlara, hurafelere de çok bel bağlar.</span></p>

  <p class="normal normal-override-1" xml:lang="tr"><span class="no-style-override">- Onda verem mi var, dediniz?</span></p>

  <p class="normal normal-override-1" xml:lang="tr"><span class="no-style-override">- Evet, galiba, çabuk ölse daha iyi olurdu. Ben onun yerinde olsam, mutlaka ölmek isterdim. Oğlan ve kız kardeşlerine acıyor, şu gördüğünüz küçüklere, imkân olsa, paramız olsa, onunla ayrı bir ev tutup ailelerimizden uzaklaşırdık. Bu bizim hayalimiz. Biliyor musunuz, demin başımıza gelenleri ona anlattığım zaman, dehşetli kızdı, yediği tokadı bağışlayan, karşısındakini düelloya çağırmayan bir adam alçaktır, diyor. Sinirleri iyice bozulmuş senin anlayacağın. Artık onunla tartışmayı bile bıraktım. Demek böyle, Nastasya Filippovna hemen sizi evine çağırdı, öyle mi?</span></p>

  <p class="normal normal-override-1" xml:lang="tr"><span class="no-style-override">- Hayır, çağrılmadım, davetsiz gidiyorum. Keşke çağrılmış olsaydım. Kolya şaşkın şaşkın bakıyordu:</span></p>

  <p class="normal normal-override-1" xml:lang="tr"><span class="no-style-override">- Peki nasıl gidersiniz, diye bağırarak yaya kaldırımın ortasında duraladı. Hem de böyle bir elbise ile orada ise çağrı var?</span></p>

  <p class="normal normal-override-1" xml:lang="tr"><span class="no-style-override">- Vallahi nasıl gireceğimi bilmiyorum. Kabul ederlerse ne âlâ, etmezlerse iş yok demektir. Elbiseye gelince, yapılacak ne var?</span></p>

  <p class="normal normal-override-1" xml:lang="tr"><span class="no-style-override">- İş için mi gidiyorsunuz? Yoksa sadece soylu bir toplantıda, pour passer le tempu için mi?</span></p>

  <p class="normal normal-override-1" xml:lang="tr"><span class="no-style-override">- Hayır, daha doğrusu… Yani iş için… Bunu anlatmak güç ama…</span></p>

  <p class="normal normal-override-1" xml:lang="tr"><span class="no-style-override">- Eh, ne iş için olduğu beni ilgilendirmez, asıl mesele sizin çağırılmadan akşam davetine kamelyaların, generallerin, tefecilerin toplantısına zorla gitmenizdir. Gerçekten de böyle olmasaydı da aksi olsaydı sizi alaya alır, sizden nefret ederdim. Burada pek az namuslu insan var, öyle ki saygı gösterilecek bir kimse bile yok. İster istemez yüksekten bakıyorsun, onlarsa kendilerine saygı gösterilmesini istiyorlar; Varya başta gelir. Fark ettiniz mi prens, zamanımızda herkes madrabazdır! Daha çok bu bizim Rusya’da böyle, sevgili vatanımızda. Bunlar böyle çabucak nasıl oluverdi, aklım almıyor. Oysa o kadar sağlam duruyordu, ya şimdi nasıl? Bunu herkes söylüyor ve yazıyor. İspat ediyorlar. Önce anne babalardan başladı bozulma, onlar geleneklerinden bugünlere getiren güzel ahlaklardan utanıyor ve o güzelliği terk ediyorlar. İş o hâle geldi ki, baba oğlunu kandırıyor. Niye? Ara bulmak, zengin olmak için. Gazeteler boy boy yazdı bunları. En iyi örnek, bir Rus generali işte… Herif karaktersizin teki olup çıkıverdi. Aslında çok iyi, soylu ve temiz insan. Fakat ah bu para yok mu? Artık koskoca general bile acınacak durumda. İnsanlar tefeci olmuş. Alkışlıyorlar bu alçaklığı. Bunun adına da ekonomik yükselme, çağdaşlığın gereği diyorlar. Düşünün bir kere; Yüzbaşı’nın karısı generalden borç alıyor, yüksek faizleri geri ödüyor. Bu karı üstelik çocukları da yüzüstü bırakarak çekip gidiyor. Zavallı çocuklara da annem, generalin karısı gibi birkaç hayırsever elini uzatıp onlar için parçalanıyor. Ha, bu yardımseverler arasında Varya da var, hakkını yemeyelim. Durum çok vahim, aziz dostum. Böyle giderse Rusların yarını çok karanlık olacak.</span></p>

  <p class="normal normal-override-1" xml:lang="tr"><span class="no-style-override">- İşte görüyor musunuz, namuslu ve kuvvetli insanlar yok, hepsi sadece tefeci diyordunuz. İşte kuvvetli insanlar da meydanda. Bu durum karşısında yardımda bulunmak manevi bir kuvvetin belirtisi değil de nedir?</span></p>

  <p class="normal normal-override-1" xml:lang="tr"><span class="no-style-override">- Varya, övünmek için, onurundan, annemden geri kalmamak için yapıyor; ama annem gerçekten de… Onu sayıyorum. Evet, onu sayıyor ve yaptıklarını doğru buluyorum. Büsbütün kızgın olmakla beraber, yapılan bir alçaklık diye kabul ediyordu; ama şimdi bazen hissetmeye başlıyor. Hım! Demek siz buna kuvvet diyorsunuz? Bunu belirtmeyi kendime borç biliyorum. Ganya bilmiyor, yoksa buna özenti derdi.</span></p>

  <p class="normal normal-override-1" xml:lang="tr"><span class="no-style-override">Düşünceyle dalan prensin ağzından:</span></p>

  <p class="normal normal-override-1" xml:lang="tr"><span class="no-style-override">- Ya, demek Ganya bilmiyor. Ganya, sanırım daha birçok şeyi bilmiyor, diye bir söz kaçırdı.</span></p>

  <p class="normal normal-override-1" xml:lang="tr"><span class="no-style-override">- Biliyor musunuz prens, sizi pek beğeniyorum. Deminki olay aklımdan çıkmıyor.</span></p>

  <p class="normal normal-override-1" xml:lang="tr"><span class="no-style-override">- Ben de sizi beğeniyorum, Kolya.</span></p>

  <p class="normal normal-override-1" xml:lang="tr"><span class="no-style-override">- Bana bakın, burada nasıl yaşamak niyetindesiniz? Yakında bir iş bulacağım ve biraz para kazanmaya başlayacağım, gelin… Ben, siz, İppolit üçümüz beraber yaşayalım, ev tutarız. Generalin ziyaretlerini de kabul ederiz.</span></p>

  <p class="normal normal-override-1" xml:lang="tr"><span class="no-style-override">- Ben, büyük bir istekle. Ama daha bakarız. Şimdi sinirlerim pek… Pek bozuk. Ne? Geldik mi? Bu evde mi?.. Ne güzel giriş kapısı var! Kapıcı da… Eh Kolya, bundan ne çıkacağını bilmiyorum.</span></p>

  <p class="normal normal-override-1" xml:lang="tr"><span class="no-style-override">Prens ne yapacağını şaşırmış, duruyordu.</span></p>

  <p class="normal normal-override-1" xml:lang="tr"><span class="no-style-override">- Boş verin, canınızı sıkmayın, yarın anlatırsınız. İnanıyorum ki Tanrı’nın yardımı sizinledir. Şu an inanın , ben de aynen sizin gibi düşünüyorum. Durumunuzu İppolit’e de anlatacağım. Hiç endişe etmeyin, sizi kabul edeceklerdir. O, sizin bildiğinizden çok daha farklı bir kadın. Merdivenlerden inin, tam birinci kat. Kapıcı yardımcı olur size.</span></p>

</body>

</html>