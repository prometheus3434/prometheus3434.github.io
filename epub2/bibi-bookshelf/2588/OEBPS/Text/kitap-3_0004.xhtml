<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1 stil1-override" id="sigil_toc_id_15" xml:lang="tr"><span class="no-style-override-5">IV</span></h2>

  <p class="normal normal-override-1" xml:lang="tr"><span class="no-style-override">Prens, Rogojin ile birlikte villasına doğru yaklaşınca taraçasını, aydınlık ve gürültülü bir kalabalık ile dolu görerek şaşırdı. Neşe ile gülüyorlar ve yüksek sesle konuşuyorlardı. Hatta heyecanla tartışır gibi görünüyorlardı. İlk bakışta, hepsinin zamanlarını boşu boşuna öldürdükleri kolayca anlaşılabilirdi. Gerçekten de prens taraçaya çıktığı zaman, onları şampanya içerken buldu. Birçokları oldukça sarhoştu; bu da, küçük eğlencenin epey zamandır sürdüğünü gösteriyordu. Buradaki insanlar hep Mişkin’in dostları idi. Fakat garip tarafı, nasıl oluyordu da bütün bu insanlar hepsi de misafirliğe hep beraber gelmişlerdi… Çünkü prens hiç kimseyi çağırmamıştı; hatta demin bile, doğum günü olduğunu bir rastlantı ile hatırlamıştı.</span></p>

  <p class="normal normal-override-1" xml:lang="tr"><span class="no-style-override">Rogojin:</span></p>

  <p class="normal normal-override-1" xml:lang="tr"><span class="no-style-override">– Sen birisine şampanya ikram ederim demişsin; bunlar da koşuştular, diye prensi taraçada izleyerek mırıldandı. Sonra da yakın bir hatıranın doğurduğu acı bir hisle: Ben bunları bilirim… Bunları çağırmak için ıslık çalmak yeter de artar bile… diye ekledi.</span></p>

  <p class="normal normal-override-1" xml:lang="tr"><span class="no-style-override">Prens bağrışmalar ve tebriklerle karşılandı. Herkes etrafını sardı. Bazıları çok gürültücü idi. Diğerleri gereğinden fazla sakindi fakat hepsi de bugün doğum günü olduğunu duyarak onu tebrik etmek için birbirleriyle yarış ediyorlardı. Bazılarının varlığı, özellikle Burdovski’ninki, prensi şaşırttı. Fakat onu en çok şaşırtan bu toplantıda Ojen Pavloviç’e rastlamak oldu. Onu görünce, sanki gözlerine inanmak istemedi… Ve âdeta bir korku duydu. Bu sırada Lebedev kiracısına açıklama yapmak için telaşla yaklaştı. Kıpkırmızı idi. Bütün bu insanların gayet doğal olarak, hatta rastlantı eseri burada buluştuklarını heyecanla anlattı. Hepsinden önce, akşamüzeri İppolit gelmiş, kendini gayet iyi hissetmiş ve prensin dönüşünü taraçada beklemek için divanın üstüne uzanmıştı. Sonra sıra ile Lebedev ve aile fertleri General İvolgin Burdovski gelmişti. Ganya ile Ptitsin villanın yakınından geçerken, bir rastlantı sonucu girmişlerdi. Onlar geleli pek az olmuştu. (Buraya gelişleri Waux Halle’deki olay ile aynı zamana rastlıyordu) Sonra Keller görünmüş, yıldönümünden söz etmiş ve şampanya istemişti. Ojen Pavloviç geleli yarım saat oluyordu. Kolya da Keller’in geldiği sırada gelmişti. Kolya muhakkak bir eğlence düzenlenmesi için ısrar ediyordu ve şampanya istiyordu.</span></p>

  <p class="normal normal-override-1" xml:lang="tr"><span class="no-style-override">Lebedev şarap getirmek için acele etti.</span></p>

  <p class="normal normal-override-1" xml:lang="tr"><span class="no-style-override">– Fakat benim şarabımdan, benimkinden, diye prense seslenerek kapalı bir tarzda konuştu; ziyaret benden. Bir de ufak akşam yemeği olacak; kızım hazırlıyor. Ah prens tartıştığımız meseleyi bir bilseniz! Hamlet’teki şu cümleyi hatırlıyor musunuz “To be or not to be!” İşte modern bir konu… Çok modern! Sorular ve cevaplar… Terentief de kıvamını buldu! Hâlbuki bir yudum şampanya içti, bir tek yudum. Bu, insanı çarpar mı hiç? Prens yaklaşın ve meseleyi halledin! Herkes sizi bekliyor ve keskin zekânıza güveniyordu.</span></p>

  <p class="normal normal-override-1" xml:lang="tr"><span class="no-style-override">Prens, Vera Lebedev’in tatlı ve okşayıcı bakışının farkına vardı. Vera da kalabalığın arasından kendine yol açarak ona doğru ilerledi. Herkesten önce prens, Vera’ya elini uzattı. Vera sevincinden kızardı. Ve ona “bugünden itibaren mutlu bir hayat” diledi. Sonra da soğuk yemek hazırlamakta olduğu mutfağa koştu. Fakat prens gelmeden önce Vera, işinden biraz zaman bulur bulmaz taraçaya koşuyor ve şarabın etkisiyle saçma sapan meseleler hakkında tartışan misafirleri can kulağı ile dinliyordu. Yandaki odada, Vera’nın küçük kız kardeşi bir iskemlenin üzerinde oturmuş, ağzı açık bir hâlde uyuyup kalmıştı. Lebedev’in küçük oğluna gelince, Kolya ile İppolit’in yanında duruyordu; yüzünün ifade ettiği memnuniyetten, bu sohbeti on saat boyunca kımıldamadan dinleyebileceği hemen anlaşılıyordu.</span></p>

  <p class="normal normal-override-1" xml:lang="tr"><span class="no-style-override">Prens, Vera’nınkini sıktıktan sonra elini İppolit’e uzatırken, karşısındaki ona:</span></p>

  <p class="normal normal-override-1" xml:lang="tr"><span class="no-style-override">– Sizi özel olarak bekliyordum ve sizi bu kadar mutlu görmekten çok mutluyum, dedi.</span></p>

  <p class="normal normal-override-1" xml:lang="tr"><span class="no-style-override">– Peki, benim “bu kadar mutlu” olduğumu nereden biliyorsunuz?</span></p>

  <p class="normal normal-override-1" xml:lang="tr"><span class="no-style-override">– Yüzünüzden belli. Şu insanlara hoş geldin deyin ve derhal benim yanıma, bizim yanımıza gelmeye acele edin. Sizi çok özel olarak bekliyordum, diye bu son cümlesinin üstünde anlamlı bir şekilde durarak tekrar etti.</span></p>

  <p class="normal normal-override-1" xml:lang="tr"><span class="no-style-override">Prens ona, bu kadar geç yatmanın sağlığı için zararlı olup olmadığını sordu. İki üç gün önce ölüm hâlinde iken, bu akşamki kadar kendini iyi hissetmediği, bu hâline kendisinin de şaştığını ekleyerek cevap verdi.</span></p>

  <p class="normal normal-override-1" xml:lang="tr"><span class="no-style-override">Burdovski, acele ile ilerledi ve “bu şekilde” “İppolit ile beraber” geldiğini mırıldanarak anlattı. Çok memnundu. Mektubunda “saçmalamıştı” ama şimdi “oldukça memnundu…” Cümlesini bitirmedi. Prensin elini büyük bir heyecanla sıktı ve tekrar yerine oturdu.</span></p>

  <p class="normal normal-override-1" xml:lang="tr"><span class="no-style-override">Prens, herkesi selamladıktan sonra, Ojen Pavloviç’e yaklaştı. Ojen Pavloviç prensi kolundan yakaladı:</span></p>

  <p class="normal normal-override-1" xml:lang="tr"><span class="no-style-override">– Size söyleyecek bir iki lafım var, diye yavaş sesle söylendi. Çok önemli bir olaya dair, bir dakika bir kenara çekilelim.</span></p>

  <p class="normal normal-override-1" xml:lang="tr"><span class="no-style-override">– İki kelime, diye prensin diğer kulağına ikinci bir ses mırıldandı ve başka bir el, boş kalan kolunu çekti.</span></p>

  <p class="normal normal-override-1" xml:lang="tr"><span class="no-style-override">Mişkin, gülen ve parıldayan gözleriyle, saçları dağınık, kırmızı bir yüzü hayretle gördü. Ferdişçenko’yu derhal tanıdı… Bu bela adam da nereden çıkmıştı?</span></p>

  <p class="normal normal-override-1" xml:lang="tr"><span class="no-style-override">– Ferdişçenko’yu hatırlıyor musunuz? Prens:</span></p>

  <p class="normal normal-override-1" xml:lang="tr"><span class="no-style-override">– Nereden çıktınız, diye bağırdı.</span></p>

  <p class="normal normal-override-1" xml:lang="tr"><span class="no-style-override">Alelacele yaklaşan Keller:</span></p>

  <p class="normal normal-override-1" xml:lang="tr"><span class="no-style-override">– Pişman oldu, diyerek atıldı. Saklanmıştı… Önünüze çıkmak istemiyordu. Şuraya, köşeye büzülmüştü. Pişman oldu, Prens, kendisinin suçlu olduğunu biliyor.</span></p>

  <p class="normal normal-override-1" xml:lang="tr"><span class="no-style-override">– Peki neden, neden canım?</span></p>

  <p class="normal normal-override-1" xml:lang="tr"><span class="no-style-override">– Prens, Ona yolda rastladım ve derhal buraya getirdim. En iyi dostlarımdan biridir… Fakat emin olun, pişman oldu.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Memnun oldum, efendim; buyurun oturun… Şimdi geliyorum dedi ve onlardan kurtulmak istedi. Ojen Pavloviç ile konuşmak için acele ediyordu.</span></p>

  <p class="normal normal-override-1" xml:lang="tr"><span class="no-style-override">Ojen Pavloviç:</span></p>

  <p class="normal normal-override-1" xml:lang="tr"><span class="no-style-override">– Sizin evde zaman su gibi akıyor, dedi. Sizi beklerken de gayet hoş bir yarım saat geçirdim. Aziz dostum Lev Nikolayeviç; ben Kurmiçef ile her şeyi hallettim. Sizi yatıştırmak için geldim… Endişe edilecek bir şeyiniz kalmadı… Çok mantıklı hareket etti. Zaten bence suç ondaydı.</span></p>

  <p class="normal normal-override-1" xml:lang="tr"><span class="no-style-override">– Hangi Kurmiçef?</span></p>

  <p class="normal normal-override-1" xml:lang="tr"><span class="no-style-override">– Biraz önce, hani kollarını tuttuğunuz insan… O kadar kızmıştı ki, size yarın sabah şahitlerini göndermek istiyordu.</span></p>

  <p class="normal normal-override-1" xml:lang="tr"><span class="no-style-override">– Hadi canım, düpedüz aptallık bu!</span></p>

  <p class="normal normal-override-1" xml:lang="tr"><span class="no-style-override">– Şüphesiz, aptallık ve muhakkak ki, aptalca bir hareketle de bitecekti; fakat bizde bu gibi insanlar vardır…</span></p>

  <p class="normal normal-override-1" xml:lang="tr"><span class="no-style-override">– Ojen Pavloviç, siz buraya belki de başka bir şey için geldiniz.</span></p>

  <p class="normal normal-override-1" xml:lang="tr"><span class="no-style-override">– Oh! Evet! Beni buraya sürükleyen sebep sade bu değil elbette. Yarın, aziz prens, sabahleyin erkenden bu üzücü konu için Petersburg’a gidiyorum. Amcamın meselesi, hatırlıyorsunuz değil mi?! Düşünün, bütün bunlar doğru… Benden başka herkes de biliyordu. O kadar şaşkına döndüm ki, oraya Yepançinlere bile gitmeye zaman bulamadım; yarın da gidemeyeceğim. Çünkü Petersburg’a gidiyorum: Anlıyorsunuz, değil mi? Olabilir ki, iki üç gün gelemem… Sözün kısası, işlerim kötü gidiyor. Mesele o kadar korkunç olmadığı hâlde, sizinle hareketimden önce zaman kaybetmeden, açıkça konuşmayı uygun gördüm. Şimdi, izin verirseniz burada, misafirleriniz gidinceye kadar kalayım. Zaten yapacak başka işim yok. O kadar heyecanlıyım ki, uyumama imkân yok. Neyse, bir insana bu kadar bulaşmak doğru olmadığı hâlde, size açık söylüyorum prens, buraya sizin dostluğunuzu ricaya geldim. Saygıdeğer prens, siz eşi bulunmayan bir insansınız! Şu şekilde ki, siz her zaman yalan söylemiyorsunuz ve hatta belki de hiçbir zaman yalan söylemiyorsunuz. Bundan dolayı, bir iş konusunda öğüt verecek bir dosta ihtiyacım vardı. Çünkü ben şimdi kötü talihliler arasına karıştım…</span></p>

  <p class="normal normal-override-1" xml:lang="tr"><span class="no-style-override">Tekrar gülmeye başladı.</span></p>

  <p class="normal normal-override-1" xml:lang="tr"><span class="no-style-override">Prens, bir dakika düşündükten sonra:</span></p>

  <p class="normal normal-override-1" xml:lang="tr"><span class="no-style-override">– İşin kötü tarafı nedir, biliyor musunuz, diye cevap verdi: Misafirlerin gitmelerini beklemek istiyorsunuz ama, ne zaman gideceklerini Tanrı bilir! Parka çıksak. Ne dersiniz? Beni beklerler… Olur biter, izinlerini isterim.</span></p>

  <p class="normal normal-override-1" xml:lang="tr"><span class="no-style-override">– Hayır, hayır, bazı sebeplerden dolayı, ikimizin böyle gizli konuşmasından şüphelenmelerini istemiyorum. Burada, aramızdaki ilişkileri öğrenmek isteyen insanlar var. Siz onları bilmezsiniz, prens, iki saate kalmaz onlar çekilir giderler… Ben de sizi yirmi dakika, bilemediniz yarım saat kadar rahatsız ederim.</span></p>

  <p class="normal normal-override-1" xml:lang="tr"><span class="no-style-override">– Estağfurullah, rica ederim! Çok memnun olurum… Açıklama yapmanıza gerek yok efendim. Dostane ilişkilerimizi ilgilendiren kıymetli sözlerinizden dolayı size hararetle teşekkür etmek isterdim. Bağışlayın, bugün o kadar dalgınım ki, biliyor musunuz, benim bu sıralarda dikkatli olmam elimde değil.</span></p>

  <p class="normal normal-override-1" xml:lang="tr"><span class="no-style-override">Ojen Pavloviç:</span></p>

  <p class="normal normal-override-1" xml:lang="tr"><span class="no-style-override">– Görüyorum, farkındayım, diye hafif bir gülümsemeyle mırıldandı. Bu akşam fazlaca gülüyordu.</span></p>

  <p class="normal normal-override-1" xml:lang="tr"><span class="no-style-override">Prens şaşkın bir hâlde:</span></p>

  <p class="normal normal-override-1" xml:lang="tr"><span class="no-style-override">– Neyi görüyorsunuz, diye sordu.</span></p>

  <p class="normal normal-override-1" xml:lang="tr"><span class="no-style-override">– Fakat benden şüphelenmiyor musunuz, aziz prens! Ojen Pavloviç gülerek devam etti: Benim, buraya sizi aldatmak ve ağzınızdan laf almak için geldiğimden şüphelenmiyor musunuz?</span></p>

  <p class="normal normal-override-1" xml:lang="tr"><span class="no-style-override">Prens de dayanamayarak güldü:</span></p>

  <p class="normal normal-override-1" xml:lang="tr"><span class="no-style-override">– Diyelim ki, ağzımdan laf almaya geldiniz, buna şüphe yok… Hatta biraz beni aldatmayı düşündüğünüzü kabul edelim… Fakat benim sizden korkum yok. Zaten bu sırada bana her şey vız geliyor; inanır mısınız? E… ve… Her şeyden önce, eninde sonunda, anladım ki, sizinle dost olacağız. Benim çok hoşuma gittiniz. Ojen Pavloviç, siz… Çok, bence çok mükemmel bir insansınız!</span></p>

  <p class="normal normal-override-1" xml:lang="tr"><span class="no-style-override">Ojen Pavloviç:</span></p>

  <p class="normal normal-override-1" xml:lang="tr"><span class="no-style-override">– Eh! Her ne ise, sizinle iş yapmak çok zevkli, hatta bu iş ne olursa olsun, diye düşüncesini bildirdi. Haydi, sağlığınıza içiyorum. Sizinle anlaştığıma çok memnunum. Birdenbire durdu:</span></p>

  <p class="normal normal-override-1" xml:lang="tr"><span class="no-style-override">– Ah! Şu İppolit sizin evde kalmaya mı geldi?</span></p>

  <p class="normal normal-override-1" xml:lang="tr"><span class="no-style-override">– Evet.</span></p>

  <p class="normal normal-override-1" xml:lang="tr"><span class="no-style-override">– Pek çabuk gebermez sanırım!</span></p>

  <p class="normal normal-override-1" xml:lang="tr"><span class="no-style-override">– Bunun için sordunuz?</span></p>

  <p class="normal normal-override-1" xml:lang="tr"><span class="no-style-override">– Hiç! Burada yarım saattir beraberdik de…</span></p>

  <p class="normal normal-override-1" xml:lang="tr"><span class="no-style-override">Bu karşılıklı konuşmanın olduğu sırada prensi bekleyen İppolit, gözlerini ne Ojen Pavloviç’ten, ne de prensten ayırmıyordu. Onların masaya yaklaştıklarını gördüğü zaman heyecanla kıpırdadı. Şaşkın ve sinirli bir hâl aldı. Alnında ter taneleri sıralandı. Parıldayan ve sürekli endişeli gözlerinden anlaşılmaz bir sabırsızlık okunuyordu. Bakışı, hiçbir yere takılmadan bir eşyadan diğerine, bir insandan başka bir insana çevriliyordu. O zamana kadar etrafında yapılan konuşmalara katıldığı hiç kimseyle ilgilenmiyor, kendisine söylenenleri de dinlemiyordu. Tartışmanın içinde saplanıp kaldı, tuhaf, bazen de tereddüde düşen bir hâli vardı. Bir dakika önce büyük bir hararetle başladığı tartışmayı da tam ortasında kesiyordu. Onun bu akşam, iki bardak şampanya içmesine izin verdiklerini prens hayret ve üzüntüyle öğrendi. Önünde dolu duran bu bardak üçüncüsü idi. Fakat bunu çok sonra öğrendi. Şimdilik, pek fazla bir şey görecek hâli yoktu.</span></p>

  <p class="normal normal-override-1" xml:lang="tr"><span class="no-style-override">İppolit:</span></p>

  <p class="normal normal-override-1" xml:lang="tr"><span class="no-style-override">– Bugün doğum gününüz olması, bilir misiniz beni ne kadar memnun etti, diye bağırdı.</span></p>

  <p class="normal normal-override-1" xml:lang="tr"><span class="no-style-override">– Niçin?</span></p>

  <p class="normal normal-override-1" xml:lang="tr"><span class="no-style-override">– Görürsünüz! Çabuk masaya oturun. Önce şu sebeple ki, bütün tanıdıklarınız buraya toplanmış. Bu kadar kalabalık olacağını tahmin etmiştim zaten. Hayatımda ilk defa yaptığım hesap doğru çıktı! Fakat yaş gününüz olduğunu hatırlayamadığım için üzgünüm. Ben de bir hediye getirirdim… Ha ha! Fakat kim bilir? Belki de getirdiğim şey cebimde?.. Sabah olmasına daha çok zaman var mı?</span></p>

  <p class="normal normal-override-1" xml:lang="tr"><span class="no-style-override">Ptitsin saatine baktıktan sonra, “Şafağın sökmesine en az iki saat var…” dedi.</span></p>

  <p class="normal normal-override-1" xml:lang="tr"><span class="no-style-override">– Şafağın sökmesine gerek yok, dışarısı apaydınlık diye birisi ortaya bir laf attı.</span></p>

  <p class="normal normal-override-1" xml:lang="tr"><span class="no-style-override">– Çünkü güneşi bir parça görmek istiyorum. Güneşin şerefine içilebilir, değil mi prens, buna ne dersiniz? İppolit bütün bu soruları herkese karşı emreden bir eda ile soruyor ve bu hâlinden kendisi de habersiz görünüyordu.</span></p>

  <p class="normal normal-override-1" xml:lang="tr"><span class="no-style-override">– Öyle olsun! İçelim! Yalnız, İppolit, siz dinlenmelisiniz, değil mi?</span></p>

  <p class="normal normal-override-1" xml:lang="tr"><span class="no-style-override">– Bana hep gidip yatmamı söylüyorsunuz, prens. Adeta bir çocuk dadısı hâliniz var. Güneş görünür görünmez ve “semada sis dağılınca” -kimindi bu mısra? “Güneşin sisi semada dağılınca” anlamsız ama güzel!- O zaman uyuruz, Lebedev! Güneş hayatın kaynağı mı? “Hayatın kaynağı!” bu karışık ve anlaşılmaz kelimeler neyi anlatmak istiyor? “Absent yıldızı”ndan söz edildiğini hiç duydunuz mu, prens? Hatta bana dediler ki, Lebedev bu Absent yıldızında Avrupa trenlerini bile görmüş.</span></p>

  <p class="normal normal-override-1" xml:lang="tr"><span class="no-style-override">Her taraftan kahkahalar yükseldi. Lebedev birden ayağa kalktı ve:</span></p>

  <p class="normal normal-override-1" xml:lang="tr"><span class="no-style-override">– Hayır, izin verin, bu şaka değil, dedi ve gülenleri susturmak ister gibi, kollarını kaldırarak bağırdı. Sonra da birden prense dönerek: İzin verin! Fakat bu beylere… Bütün bu adamlara… Bazı meseleler vardır ki… İşte bu… diye kekeledi.</span></p>

  <p class="normal normal-override-1" xml:lang="tr"><span class="no-style-override">Ve bu sırada, masanın üstüne iki defa sertçe vurdu. Bu hareket oradakilerin kahkahasını bir kat daha arttırdı.</span></p>

  <p class="normal normal-override-1" xml:lang="tr"><span class="no-style-override">Lebedev her akşamki gibi idi; fakat bu defa, kendisinin başlattığı bu bilimsel tartışmaya çok kızmıştı. Etrafında aksini iddia edenler vardı.</span></p>

  <p class="normal normal-override-1" xml:lang="tr"><span class="no-style-override">– Bu doğru değil, efendiler! Demin, yarım saat oluyor, içimizden birisi konuşurken gülmemeyi ve onun sözünü kesmemeyi, herkesin serbestçe bütün düşüncelerini söylemesini kararlaştırmıştık. Eğer inanmayanlar varsa ve ille kendi düşüncelerinde ısrar ediyorlarsa iddialarını açıklayabilirler. Tartışmanın idaresini generale vermiştik! Yoksa ne bileyim? Kim olsa, istediği kadar yüksek düşünceler ileri sürse, yine de şaşırabilir…</span></p>

  <p class="normal normal-override-1" xml:lang="tr"><span class="no-style-override">– Anlatın! Anlatın! Hiç kimse size uymayacak nasıl olsa, diye birkaç ses duyuldu.</span></p>

  <p class="normal normal-override-1" xml:lang="tr"><span class="no-style-override">– Konuşun. Fakat konudan uzaklaşmayın!</span></p>

  <p class="normal normal-override-1" xml:lang="tr"><span class="no-style-override">– Bu “Absent yıldızı” da nedir, diyen General İvolgin, büyük bir gururla başkanlık ipini tekrar eline aldı.</span></p>

  <p class="normal normal-override-1" xml:lang="tr"><span class="no-style-override">– Bu tartışmalar benim çok hoşuma gider, prens! Özellikle bilimsel bir konu olursa, diye içkinin verdiği sarhoşlukla sandalyesinde sallanarak mırıldanıyordu. Yakınında oturan Ojen Pavloviç’e döndü “Bilimsel ve politik konular!” diyerek devam etti. Bilmezsiniz, İngiliz Parlamentosu’ndaki tartışmaları gazetelerde okumaya bayılırım. Beni ilgilendiren, doğrudan doğruya asıl tartışmalar değildir -biliyorsunuz ki, bir politikacı değilim… Hayır, fakat şu İngilizlerin, tartışırken aralarında konuştukları dile hayranım: “Karşımda oturan soylu Vikont”, “Benim görüşüme katılan soylu Kont” veyahut “Teklifi bütün Avrupa’yı hayrete düşüren benim soylu rakibim.” Hep bu türden küçücük cümleler! Bütün bu hür milletin parlamentosu hoşuma gidiyor! Belki cazibesine kapıldım. Ruhen ben hep bir artistim, size yemin ederim, Ojen Pavloviç!</span></p>

  <p class="normal normal-override-1" xml:lang="tr"><span class="no-style-override">Ganya:</span></p>

  <p class="normal normal-override-1" xml:lang="tr"><span class="no-style-override">– Öyle ise, sizin gözünüzde trenler lanetli bir şey. İnsanlığın ortadan kalkmasına yarayan, “hayvan kaynaklarını” kurutmak için dünya yüzüne düşmüş bir zehir, diye köşesinden bağırdı.</span></p>

  <p class="normal normal-override-1" xml:lang="tr"><span class="no-style-override">Gabriel Ardolionoviç bu akşam, prensin deyimiyle, neşeden titrer gibi insanı şaşırtan bir sinir krizi geçiriyordu. Sorusu, Lebedev’i kızdırmak için, şakadan başka bir şey değildi. Fakat kendisi de çok geçmeden kızmaya başladı:</span></p>

  <p class="normal normal-override-1" xml:lang="tr"><span class="no-style-override">Korkunç kızan, aynı zamanda tarifsiz derecede tatmin olan Lebedev:</span></p>

  <p class="normal normal-override-1" xml:lang="tr"><span class="no-style-override">– Hayır, trenler değil, diye cevap verdi… Trenler “hayatın kaynaklarını” kendiliklerinden çürütemezler. Asıl lanetli olan, kendi bünyeleri son asırların bilime ve pratik ruha olan eğilimi, evet bütün bunlar lanetli olabilir.</span></p>

  <p class="normal normal-override-1" xml:lang="tr"><span class="no-style-override">Ojen Pavloviç:</span></p>

  <p class="normal normal-override-1" xml:lang="tr"><span class="no-style-override">– Acaba bunlar gerçekten lanetli mi, yoksa lanet edilebilecek bir hâlde mi? Bunu bilmek çok büyük bir bela, diye fikrini bildirdi.</span></p>

  <p class="normal normal-override-1" xml:lang="tr"><span class="no-style-override">Lebedev:</span></p>

  <p class="normal normal-override-1" xml:lang="tr"><span class="no-style-override">– Belâ olduğu muhakkak, hatta bundan daha kesin bir şey olamaz, diye şiddetle doğruladı.</span></p>

  <p class="normal normal-override-1" xml:lang="tr"><span class="no-style-override">Ptitsin gülümseyerek:</span></p>

  <p class="normal normal-override-1" xml:lang="tr"><span class="no-style-override">– Şaşırmayınız Lebedev… Sabahleyin siz daha iyi idiniz, size ne oldu, dedi.</span></p>

  <p class="normal normal-override-1" xml:lang="tr"><span class="no-style-override">Lebedev öfkeyle ona doğru döndü:</span></p>

  <p class="normal normal-override-1" xml:lang="tr"><span class="no-style-override">– Evet, fakat akşamları daha doğru söylerim! Akşam daha candan, daha ciddi, daha basit, daha kesin, daha namuslu, saygıya daha layık bir insan olurum. Efendiler, bu şekilde belki eleştirilerinize konu olabilirim. Fakat aldırmam. Şimdi, hepinize karşı koyan bir fikir ortaya atıyorum, içinizde hiçbir şeye inanmayan insanlar da olsa, hepinize soruyorum: Dünyayı nasıl kurtarabilirsiniz? Dünyayı refaha götürecek en doğal ve kestirme yol hangisidir? Siz ki, bilginlerin, sanatkârların, oluşumların, amele ücretlerinin ve daha bilmem neyin savunucuları, dünyayı ne ile kurtarabilirsiniz? Kredi ile mi? Kredi nedir? Size ne verebilir?</span></p>

  <p class="normal normal-override-1" xml:lang="tr"><span class="no-style-override">– Siz çok meraklı bir insansınız, diye Ojen Pavloviç düşüncesini bildirdi.</span></p>

  <p class="normal normal-override-1" xml:lang="tr"><span class="no-style-override">– Bence, bu sorulara ilgi göstermeyen insan dünyanın en haydut, en kepaze insanıdır, evet efendim!</span></p>

  <p class="normal normal-override-1" xml:lang="tr"><span class="no-style-override">Ptitsin:</span></p>

  <p class="normal normal-override-1" xml:lang="tr"><span class="no-style-override">– Kredi hiç olmazsa, genel bir dayanışmaya, çıkarların dengelenmesine yarar, diye açıklama yaptı.</span></p>

  <p class="normal normal-override-1" xml:lang="tr"><span class="no-style-override">– Fakat işte o kadar! Maddî ihtiyaçların ve kişisel egoizmin tatmininden başka ahlaki hiçbir esasa dayanmıyor. Dünyadaki barış, genel mutluluk hep ihtiyaçtan mı doğuyor? Bunu sizden sormama izin verin, bunu sizden öğrenmeliyim, efendim?</span></p>

  <p class="normal normal-override-1" xml:lang="tr"><span class="no-style-override">Gabriel Ardolionoviç:</span></p>

  <p class="normal normal-override-1" xml:lang="tr"><span class="no-style-override">– Fakat bütün dünyada yaşamak, yemek yemek, içmek ihtiyacı var. Bu ihtiyacı da ancak genel bir oluşum ile çıkarların birbirlerine bağlanması karşılayabilir. Bence, gelecek asırlarda insanlık için bir “hayat kaynağı” ve bir dayanma noktası oluşturabilecek kesin ve kuvvetli bir düşüncedir, diyerek hararetle lafa karıştı.</span></p>

  <p class="normal normal-override-1" xml:lang="tr"><span class="no-style-override">– Yemek ve içmek ihtiyacı, yani sadece insan vücudunun iç güdü ile korunması…</span></p>

  <p class="normal normal-override-1" xml:lang="tr"><span class="no-style-override">– Bu yeterli değil mi? İnsan vücudundan iç güdü ile korunması insan ömrünün insanlığın en doğal kanunudur.</span></p>

  <p class="normal normal-override-1" xml:lang="tr"><span class="no-style-override">Ojen Pavloviç, birdenbire:</span></p>

  <p class="normal normal-override-1" xml:lang="tr"><span class="no-style-override">– Bunu da kim söyledi, diye atıldı. Bu belki bir kanun, fakat tahrip kanunundan, hatta insan ömrünün mahvolması kanunundan, ne aşağı ne de yukarı derecede bir kanun. Acaba insanlığın bütün tabiî kanunu, sırf insan ömrünün korunması esasına mı dayanıyor?</span></p>

  <p class="normal normal-override-1" xml:lang="tr"><span class="no-style-override">İppolit birdenbire Ojen Pavloviç’e döndü ve ona garip bir bakışla bakarak! “Öf” dedi. Fakat Radomski’nin güldüğünü görerek o da gülmeye başladı. Yanında oturan Kolya’nın kolunu dürterek ona tekrar saati sordu. Hatta Kolya’nın gümüş saatini kendisi çekti ve acele ile baktı. Sonra, etrafını unutmuş gibi, divanın üzerine uzandı. Ellerini başının arkasına koydu ve havaya bakmaya başladı. Yarım dakika sonra tekrar masaya oturdu ve Lebedev’in, Ojen Pavloviç’e dair heyecanlı yorumunu dinlemeye başladı.</span></p>

  <p class="normal normal-override-1" xml:lang="tr"><span class="no-style-override">Lebedev:</span></p>

  <p class="normal normal-override-1" xml:lang="tr"><span class="no-style-override">– Bu hain ve alaycı bir düşünce, kışkırtıcı bir düşünce, diyerek. Ojen Pavloviç’in deminki fikrine saldırıyordu. Bu fikir, tartışmayı alevlendirmek için ortaya atıldı. Fakat doğrudur! Siz ki, her şeyle alay eden bir süvari subayısınız -hem de her şeye sahip… Fikrinizin ne kadar doğru, ne kadar derin olduğunu bilmiyor musunuz? Evet, insan ömrünün korunması ve insanların mahvolması, aynı derecede kuvvetli kanunlardır. Şeytan, insanlık üzerinde henüz bizce bilinmeyen bir zamana kadar hükmünü geçirecek. Gülüyorsunuz, değil mi? Şeytana inanmıyor musunuz? Şeytanın varlığı hakkındaki şüphe, bir Fransız fikridir, dehşet verici bir fikir. Bilir misiniz şeytan kimdir? Biliyor musunuz adı nedir? İsmini bile bilmediğiniz hâlde “Voltarie” gibi ona bir şekil vererek alay ediyorsunuz… Hayal gücünüzün ürünü olan boynuzlarına, kuyruğuna, tırnaklı ayaklarına gülüyorsunuz. Şeytan, gerçekte kötü ve müthiş bir ruhtur. Ne tırnaklı ayakları, ne de boynuzu vardır. Bu özellikleri ona siz verdiniz. Fakat ondan söz etmenin sırası değil!</span></p>

  <p class="normal normal-override-1" xml:lang="tr"><span class="no-style-override">İppolit birden gülümseyerek:</span></p>

  <p class="normal normal-override-1" xml:lang="tr"><span class="no-style-override">– Ondan söz etmenin sırası olup olmadığını nereden biliyorsunuz, diye bağırdı.</span></p>

  <p class="normal normal-override-1" xml:lang="tr"><span class="no-style-override">Lebedev:</span></p>

  <p class="normal normal-override-1" xml:lang="tr"><span class="no-style-override">– Doğru ve düşünülecek bir fikir, diye devam etti fakat, bir daha söylüyorum, bunun sırası değil. Asıl mesele, “hayatın kaynakları”nın, bunların bulunmasıyla zayıflayıp zayıflamamasıdır.</span></p>

  <p class="normal normal-override-1" xml:lang="tr"><span class="no-style-override">Kolya:</span></p>

  <p class="normal normal-override-1" xml:lang="tr"><span class="no-style-override">– Demiryollarının bulunması ile mi, diye bağırdı.</span></p>

  <p class="normal normal-override-1" xml:lang="tr"><span class="no-style-override">– Hayır, demiryollarının kendileri değil fakat genel olarak onların ifade ettiği mana, sembole eğilim. İnsanlığın mutluluğa erişmesi için acele ediliyor, büyük gürültülerle hareket ediliyor, hız artırılıyor. “İnsanlık daha gürültülü ve daha endüstriyel bir hâl alıyor,” diye belki yalnız bir düşünür şikâyet edebilir. “Olabilir fakat aç insanlığa ekmek getiren küçük arabaların gürültüsü, ruhun sessizliğinden daha çok tercih edilebilir,” diye dünyaca tanınmış diğer bir düşünür kuvvetle cevap verir ve ilk fikri gururla tenkit edebilir… Fakat Lebedev kulunuzun, insanlığa ekmek getiren ufak arabalara güveni yoktur. Çünkü onları bir ahlakî düşünce yönetmese, bu küçük arabalar insanlığın büyük bir kısmını ekmeksiz bırakabilirler. Bu görülmüş bir olaydır…</span></p>

  <p class="normal normal-override-1" xml:lang="tr"><span class="no-style-override">– Ekmeksiz bırakanlar bu küçük arabalar mı, diye birisi itirazda bulundu.</span></p>

  <p class="normal normal-override-1" xml:lang="tr"><span class="no-style-override">Lebedev bu soruyu duymazdan gelerek tekrar etti:</span></p>

  <p class="normal normal-override-1" xml:lang="tr"><span class="no-style-override">– Bu görülmüş bir olaydır. Malthus, insanlığın bir dostu idi. Fakat inandığı değerler biraz sakattı. İnsanlığın dostu, aynı zamanda insan eti yiyen bir yaratıktı. Kibrini bir tarafa bırakın; bu sayısız insancıl kişilerden birinin gururunu incitin, derhal küçük erdeminin hıncını almak için dünyayı dört bucağından yakabilir. Fakat tarafsız biri olarak şunu belirteyim ki, bu ateşe gerekli olacak çalı çırpıyı bendeniz getireceğim, sonra da ilk önce bendeniz kaçacağım belki de… Fakat tekrar ediyorum. Asıl mesele burada değil.</span></p>

  <p class="normal normal-override-1" xml:lang="tr"><span class="no-style-override">– Peki, mesele nedir?</span></p>

  <p class="normal normal-override-1" xml:lang="tr"><span class="no-style-override">– Bu da ne kadar can sıkıyor!</span></p>

  <p class="normal normal-override-1" xml:lang="tr"><span class="no-style-override">– Asıl konumuzu ilgilendiren olan mesele, eski asırlara dayanan bir hikâyedir… Çünkü uzak bir zamandan söz etmek zorunda kalıyorum. Zamanımızda sevdiğiniz vatanımızı ümit ederim ki, benim sevdiğim gibi seviyorsunuz; çünkü ben, vatanım için son damlasına kadar kanımın akmasına razıyım.</span></p>

  <p class="normal normal-override-1" xml:lang="tr"><span class="no-style-override">– Asıl konuya gel! Asıl konuya!</span></p>

  <p class="normal normal-override-1" xml:lang="tr"><span class="no-style-override">– Vatanımızda, Avrupa’da olduğu gibi, genel korkunç kıtlıklar şimdi insanlığı eğer doğru hesap ediyorsam, evet insanlığı yirmi beş senede bir defa ziyaret ediyor. Sayının doğruluğu hakkında tartışmıyorum, fakat olay şu ki, kıtlıklar nispeten azdır.</span></p>

  <p class="normal normal-override-1" xml:lang="tr"><span class="no-style-override">– Neye nispeten?</span></p>

  <p class="normal normal-override-1" xml:lang="tr"><span class="no-style-override">– XII. ve onları izleyen diğer birkaç asra nispeten… Zira o asırlarda, yazarların yazdıklarına göre genel kıtlıklar insanlığın üzerine her iki üç senede bir çökermiş. Bu durum karşısında insanlar, yeryüzünde insanların azalması taraftarıdır. Aç kalan insanlık, o zaman gizlice, birbirlerini yemek zorunda kalırmış. Emin olun, bu doğru. Bu şekilde yaşayanlardan biri, yaşı epeyce ilerlediği zaman, bu aşağılık ve uzun hayatı süresince tam altmış kadar papazı ile birkaç da çocuk öldürüp yemiş. Bu çocukların sayısı altıyı geçmiyormuş, yani ruhban sınıfından, öldürüp yediği insanların miktarı yanında, çocukların miktarı pek önemsizmiş. Büyük insanlara gelince, onların hiçbirine dokunmadığını itiraf etmiş.</span></p>

  <p class="normal normal-override-1" xml:lang="tr"><span class="no-style-override">Tartışmayı yöneten general, çatan bir eda ile bağırdı:</span></p>

  <p class="normal normal-override-1" xml:lang="tr"><span class="no-style-override">– İmkânı yok!.. Lebedev’le her zaman tartışırım. Hep bu tarz konular üzerinde konuşurum, fakat çoğunlukla, kulağa hoş gelmeyen saçmalıkları, hep böyle anlatır. Bu anlattıklarının da gerçekle hiçbir ilgisi yok.</span></p>

  <p class="normal normal-override-1" xml:lang="tr"><span class="no-style-override">– General! Kars kuşatmasını hatırla! Efendiler, siz de bilin ki, anlattığım bu hikâye tamamen gerçektir. Şunu da ekleyeyim ki, hemen hemen sürekli gerçek, değişmez yasalara uymakla beraber, gerçeğe benzemeyen bir karakter taşır. Hatta bazen, bir şey ne kadar gerçek ise, o kadar gerçekten uzak gibi görünür.</span></p>

  <p class="normal normal-override-1" xml:lang="tr"><span class="no-style-override">Dinleyenler gülerek sordular:</span></p>

  <p class="normal normal-override-1" xml:lang="tr"><span class="no-style-override">– Fakat böylece altmış tane papaz yenilebilir mi?</span></p>

  <p class="normal normal-override-1" xml:lang="tr"><span class="no-style-override">– Muhakkak ki, hepsini birden yemedi, fakat belki on beş yirmi yıl içinde… Mesele apaçık, ortada ve doğal…</span></p>

  <p class="normal normal-override-1" xml:lang="tr"><span class="no-style-override">– Doğal mı?</span></p>

  <p class="normal normal-override-1" xml:lang="tr"><span class="no-style-override">– Elbette doğal, diye Lebedev bilmişçesine ısrar etti.</span></p>

  <p class="normal normal-override-1" xml:lang="tr"><span class="no-style-override">– Zaten Katolik papaz çok meraklı bir insandır. Bu şekilde onu bir ormana veya esrarengiz bir yere çekmek ve ona, yukarıda anlattığım şekilde davranmak çok kolaydır. Fakat parçalanmış ölen insan sayısının şaşılacak derecede fazla olduğunu ve aşırıya gittiğini inkâr etmiyorum.</span></p>

  <p class="normal normal-override-1" xml:lang="tr"><span class="no-style-override">Prens birdenbire:</span></p>

  <p class="normal normal-override-1" xml:lang="tr"><span class="no-style-override">– Belki doğrudur, dedi.</span></p>

  <p class="normal normal-override-1" xml:lang="tr"><span class="no-style-override">Prens tartışmaya karışmadan o zamana kadar sessizce dinlemişti. Çoğunlukla diğerleriyle beraber, sadece gülüyordu. Onların hoş zaman geçirdiklerini, gürültü ile konuştuklarını ve hatta neşe ile içtiklerini memnuniyetle seyrediyordu. Belki de bütün gece bir kelime söylemeyecekti. Fakat birdenbire söze karışmak istedi. Bunu da o kadar ciddi bir tavırla söyledi ki, herkes hayretle ona baktı.</span></p>

  <p class="normal normal-override-1" xml:lang="tr"><span class="no-style-override">– Demek istiyorum ki, söz edilen hikâyeden haberim olmadığı hâlde, sık sık kıtlıklar olduğunu duydum. Fakat bana öyle geliyor ki, başka türlü olmasına da imkân yoktu. İsviçre’de bulunduğum sırada, yüksek kayaların üstüne yapılan eski derebeylerin harap olmuş şatolarını hayretle seyrederdim… Eski şatoların ne demek olduğunu biliyorsunuz. Taştan birer dağ yapılması imkânsız, müthiş bir çalışma eseri! Şüphesiz bunu yapanlar de, bütün bu yoksul halk, derebeylerin vatandaşları. Zavallı bu halk, üstelik her türlü vergi vermek ve ruhban sınıfını beslemekle sorumluydu. Peki, neyle yaşayacaklardı? Çok az bir kısmı çok iyi yaşıyordu ama çoğu açlıktan ölüyordu. Ben bile bazen kendi kendime, bu milletin nasıl tamamen ortadan kalkmadığına, bu kadar perişanlığa katlandığına hayret ettim. Lebedev, birbirlerini yiyen insanlardan söz ederken şüphesiz yanılmadı belki de insan yiyenlerin miktarı oldukça çoktu. Fakat niçin Lebedev bu meseleye papazları karıştırdı, bununla neyi anlatmak istiyor, bilmiyorum.</span></p>

  <p class="normal normal-override-1" xml:lang="tr"><span class="no-style-override">Gabriel Ardolionoviç atıldı:</span></p>

  <p class="normal normal-override-1" xml:lang="tr"><span class="no-style-override">– Elbette XII. asırda sade papazlar yenilebilirdi, çünkü yağlı olanlar sadece onlardı.</span></p>

  <p class="normal normal-override-1" xml:lang="tr"><span class="no-style-override">– Güzel ve doğru bir fikir, diye Lebedev bağırdı. Çünkü papazlardan başkalarına kimse dokunmuyordu. Bu altmış rahipten başka hiçbir layık yoktu. Bu müthiş bir fikir, tarihî ve istatistik kıymeti olan bir fikir… Bir devri tekrar canlandırmak için, zeki bir tarihçiye bu olay yeterlidir. Çünkü bundan şu gerçeğin hesabı çıkar ki, o da, ruhban sınıfı insanlığın diğer kısmından en aşağı altmış kere daha mutludur, karnı da daha toktur.</span></p>

  <p class="normal normal-override-1" xml:lang="tr"><span class="no-style-override">Lebedev:</span></p>

  <p class="normal normal-override-1" xml:lang="tr"><span class="no-style-override">– Alay ediyorsunuz. Fazla ileri gidiyorsunuz, diyerek etrafındakilerin kahkahaları arasında bağırdı.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Bunun tarihî bir fikir olduğunu kabul ediyorum. Fakat çıkardığınız sonuç nedir, diye sordu.</span></p>

  <p class="normal normal-override-1" xml:lang="tr"><span class="no-style-override">Herkesin alay ettiği Lebedev’e seslenirken o kadar ciddi konuşuyordu ki, alaydan çok uzak olan sesi, diğerlerinin sesleriyle komik bir zıtlık ortaya çıkarıyordu. Biraz daha ileri gitseydi, onunla alay edeceklerdi. Fakat o bunun farkında bile değildi.</span></p>

  <p class="normal normal-override-1" xml:lang="tr"><span class="no-style-override">Ojen Pavloviç, prensin kulağına eğilerek:</span></p>

  <p class="normal normal-override-1" xml:lang="tr"><span class="no-style-override">– Görmüyor musunuz prens, bu delinin biri, dedi. Demin bana onun avukatlığa özendiğini söylediler. Gerçekten de onda hukukî, güzel konuşma sanatını göstermek hastalığı var. Ben de bu güzel sahneyi bekliyordum zaten…</span></p>

  <p class="normal normal-override-1" xml:lang="tr"><span class="no-style-override">Lebedev güldürücü bir sesle devam etti.</span></p>

  <p class="normal normal-override-1" xml:lang="tr"><span class="no-style-override">– Muazzam bir sonuca varıyorum… Fakat önce suçlunun hukukî ve ruhî durumunu inceleyelim. Görüyoruz ki, başka gıdaların temini imkânsız olduğu hâlde suçlu, daha doğrusu, müvekkilim, bir çok defa, bu garip hayatı süresince, rahiplerden gıda sağlamak konusunda hakkından vazgeçmiş ve pişman olmuştur. Olaylar, bu noktayı şüphe edilmeyecek bir hale sokuyor. Beş altı tane çocuk yemiş, bu âdet diğerlerine oranla önemsiz, fakat buna karşılık başka bir cepheden önemli. Muhakkak ki, vicdan azabından acı duyarak -çünkü müvekkilim hem dindar, hem de vicdanlıdır… Bunu size ispat edeceğim- günahını mümkün olduğu kadar hafifletmek gayesiyle, altı defa ruhban sınıfından başka bir gıda aramaya yeltenmiş. Bu bir tecrübe niteliğindeydi… Bundan şüphe edilemez. Çünkü bunu sadece midesinin çeşnisini değiştirmek için yapsaydı, altı tanesi çok az gelirdi. Niçin otuz değil de sadece altı?</span></p>

  <p class="normal normal-override-1" xml:lang="tr"><span class="no-style-override">Fakat eğer bu, yeni bir kutsal şeye uzatmamak korkusundan kaynaklanabilir. Gerçekten altı defa girişim, iyi sonuçlar vermediği hâlde, vicdan azabını dindirmeye fazlası ile yetiyor. Önce bana göre, çocuk çok küçüktü. Demek istiyorum ki, fazla semiz değildir. Belirli bir süre içinde de, papaz yerine üç dört misli çocuk yemek gerekecekti. Günah bir taraftan azaldı ama diğer taraftan, miktar ve nitelik bakımından ağırlaştı. Tabii, bu tarzda fikir yürütürken, Ortaçağ suçlusunu dikkate alıyorum… Bana gelince, XIX. asrın adamı olarak belki daha başka türlü fikir yürütürüm. Size öncelikle şunu söyleyeyim: Benimle alay etmeyin, size gelince general, bu sizin için imkânsız bir olay. İkinci olarak kişisel görüşüme göre, çocuğun eti besleyici değildir. Belki de fazla lezzetsizdir ve onu yiyen için vicdan azabından başka bir işe yaramaz.</span></p>

  <p class="normal normal-override-1" xml:lang="tr"><span class="no-style-override">“İşte çıkardığım sonuç, zamanımızın ve o zamanki en önemli meselenin cevabını oluşturuyor! Suçlu sonunda, rahiplere itirafta bulunuyor ve hükûmete teslim oluyor. Düşünelim. O zaman için bir suçluya ne ceza verilebilir, ne gibi bir mahkûmiyet? Çarkların altında vücudunu ezmek mi, yoksa bir odun yığınının üzerinde yakmak mı gerekiyor? Peki, onu itirafta bulunmaya kim zorladı? Niçin sadece altmış sayısı ile yetinerek son nefesine kadar sırrını saklamadı? Burada papazları bırakarak ve tövbekâr olup, bir çölde çilesini doldurmaya gidemez miydi? Artık kendisi de papaz olamaz mıydı? İşte bilmece… Demek burada cezadan, yakılmaktan ve hatta yirmi senelik bir alışkanlıktan daha kuvvetli bir şey vardı; öyle kuvvetli bir fikir ki, bütün belaların, açlıklardan, işkenceden; cüzam hastalığından, vebadan daha kuvvetli… O kadar kuvvetli ki, kalpleri yönlendirerek, hayatın kaynaklarını genişleterek, cehennemi insana daha ılıman hale sokan müthiş bir fikir!”</span></p>

  <p class="normal normal-override-1" xml:lang="tr"><span class="no-style-override">“Trenler ve eğlence asrımızın ortasında, bana, bu kuvvete” yaklaşan bir şey gösterin… “Buharlı vapur ve trenler asrımızda” demek gerekirdi, “Eğlence ve trenler” asrı dedim. Çünkü sarhoşum, fakat gerçeği söylüyorum. Bana, bugünkü insanlık üzerine bu kuvvetin yarısı kadar etkisini gösteren bir fikir gösterin… İnsanların, ayaklarına dolaştıkları bu “yıldız”ın, bu tren ağının etkisi altında hayat kaynaklarının zayıflamış olduğunu söylemeye hâlâ cesaret ediyor musunuz? Bana refahınızı, zenginliğinizi, kıtlıkların seyrek oluşunu, taşıma araçlarının hızını anlatmaya çalışmayın! Servet ne kadar çoğaldı ise kuvvet de o oranda azaldı; kalpleri birbirine bağlayan Mir artık ortada katmadı. Hepsi dağıldı, bütün bağlar gevşedi. Hepsi mahvoldu. Hepimiz mahvolduk. Hepimiz, hepimiz!.. Fakat bu kadar yeterli… Banlardan söz etmenin sırası değil. Şimdi misafirlerimize akşam yemeği ikram etmemizin zamanı, öyle değil mi saygıdeğer prens?”</span></p>

  <p class="normal normal-override-1" xml:lang="tr"><span class="no-style-override">Lebedev’in kelimeleri oturanların çoğu üzerinde gerçek bir kızgınlık ve şaşkınlık uyandırmıştı. (Şurasını da kaydedelim ki, bütün bu sohbet sırasında şişelerin açılması bitmemişti.) Fakat bu beklenilmeyen şekilde sonuca varış, bütün fikirleri birdenbire durdurdu. Lebedev, kendi kendine “işte usta bir avukat, meseleyi böyle açıklar” deyip duruyordu. Yeni bir kahkaha, oturanlar arasında tekrar bir eğlence konusu oldu. Hepsi ayağa kalktılar ve taraçada biraz gezinmeye başladılar. Yalnız Keller, Lebedev’in bu nutkundan memnun görünmüyordu. Son derece sinirli bir hâlde, bir taraftan bir tarafa geziniyor, yüksek sesle bağırıyordu:</span></p>

  <p class="normal normal-override-1" xml:lang="tr"><span class="no-style-override">– Lebedev toplumumuzun bünyesini baltalıyor, XII. asrın bağnazlığını övüyor. Hiçbir temiz kalplilik eseri göstermeden şarlatanlık ediyor. İzin verirseniz, size bir şey sorayım… Sanki kendisi bu oturduğu evin parasını neyle kazanmış?</span></p>

  <p class="normal normal-override-1" xml:lang="tr"><span class="no-style-override">Diğer köşede, birçok dinleyici ortasında General Ardolion Aleksandreviç bir şeyler anlatıyor ve özellikle redingotunun düğmesini tuttuğu Ptitsin’e sesleniyordu:</span></p>

  <p class="normal normal-override-1" xml:lang="tr"><span class="no-style-override">– Ben gerçek bir yorumcu olarak Greguar Semenoviç Burnistrof’u gördüm. Kalpleri bir ateş gibi tutuşturuyordu. Önce gözlüklerini takıyor, siyah kaplı büyük bir kitap açıyordu. Beyaz bir sakalı ve hayır derneklerinden kazandığı iki madalyası göze çarpardı. Kalın ve ciddi bir sesle okumaya başlardı. Onun önünde generaller eğilir, kadınlar kendinden geçerdi Fakat Lebedev de cümlesini, bizi yemeğe çağırmakla tamamladı. Bunun ne başı, ne de sonu belli.</span></p>

  <p class="normal normal-override-1" xml:lang="tr"><span class="no-style-override">Ptitsin, generali dinledikten sonra gülümsedi. Kalkıp gidecekmiş gibi bir hâl aldı; fakat karar veremedi, daha doğrusu kararını unuttu. Davetliler masadan ayrılmadan önce Ganya birdenbire içkisini bıraktı ve bardağını ileri doğru itti. Yüzüne bir karanlık çöktü. Ayağa kalktıkları zaman doğruca Rogojin’in yanına gitti, oturdu. İlk bakışta Ganya ile Rogojin’in arasında gayet sıkı dostluk bağları olduğu söylenebilirdi, önceleri hiçbir laf etmeden sıvışmayı düşünen Rogojin, şimdi başını öne doğru eğmiş oturuyor; demin kalkıp gitmek istediğini bile unutmuşa benziyordu. Bütün gece bir yudum bile şarap içmedi, sadece hayallere dalmıştı. Bazen, arada sırada gözlerini kaldırıyor ve etrafındakileri inceliyordu. Şimdi, kendisi için çok önemli olan bir sebepten dolayı gitmek istemediği tahmin edilebilirdi.</span></p>

  <p class="normal normal-override-1" xml:lang="tr"><span class="no-style-override">Prens, bir iki bardak şampanya içmişti. Neşeli idi. Masadan kalkarken Ojen Pavloviç ile göz göze geldi. Onunla konuşacağı şeyi hatırladı ve nazik bir şekilde gülümsedi. Ojen Pavloviç de başıyla işaret etti ve dikkatle izlediği İppolit’i gösterdi. Hasta uzanmış sedirin üstünde uyuyordu. Radomski birdenbire:</span></p>

  <p class="normal normal-override-1" xml:lang="tr"><span class="no-style-override">– Söyleyin bakalım bana prens, bu yumurcak sizin eve nasıl girmiş, iddiaya girerim, kafasına yanlış fikirler koymuş, diye kızgın bir eda ile sordu. O kadar kızgın bir hâli vardı ki, prens bile şaşırdı.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Dikkat ettim ki, daha doğrusu bana öyle geliyor ki, siz, Ojen Pavloviç, bu akşam onunla fazlaca oyalandınız. Doğru değil mi, diye cevap verdi.</span></p>

  <p class="normal normal-override-1" xml:lang="tr"><span class="no-style-override">– Kişisel uğraşım arasında, kafamda daha nice nice şeylerin bulunduğunu da hesaba katın. Ben de bu akşam, deminden beri bu iğrenç surattan gözlerimi ayırmadığım için kendi kendime şaşıyorum.</span></p>

  <p class="normal normal-override-1" xml:lang="tr"><span class="no-style-override">– Onun yüzü güzeldir…</span></p>

  <p class="normal normal-override-1" xml:lang="tr"><span class="no-style-override">– İşte! İşte! Bazen, diye Ojen Pavloviç prensin kolundan çekerek bağırdı… İşte!..</span></p>

  <p class="normal normal-override-1" xml:lang="tr"><span class="no-style-override">Prens yeniden karşısındakini şaşkın bir bakışla süzdü.</span></p>

  <p class="normal normal-override-1" xml:lang="tr"><span class="no-style-override">Lebedev’in nutkunun sonlarına doğru, sedirin üstünde uyumuş kalmış olan İppolit birden, bir tarafına tekme vurulmuş gibi sıçradı. Titredi. Doğruldu ve oturdu. Etrafına baktı ve sarardı. Gözleri etrafında oturanlara endişe ile bakıyordu; fakat belleği yerine gelip de nerede olduğunu farkedince, bir dehşet halini aldı.</span></p>

  <p class="normal normal-override-1" xml:lang="tr"><span class="no-style-override">– Ne, gidiyorlar mı? Bitti, mi? Her şey bitti mi? Güneş mi göründü, diyerek prensin elinden tutarak heyecanla sordu. Saat kaç, Tanrı aşkına? Uyumuşum değil mi, çok mu uyumuşum? Sanki uyumadan önce bütün geleceği için önemli olan bir işi unutmuş gibi, üzgün, ekledi:</span></p>

  <p class="normal normal-override-1" xml:lang="tr"><span class="no-style-override">Ojen Pavloviç:</span></p>

  <p class="normal normal-override-1" xml:lang="tr"><span class="no-style-override">– Yedi sekiz dakika kadar uyudunuz, diye cevap verdi. İppolit ona hırslı bir bakışla baktı ve bir an düşündü:</span></p>

  <p class="normal normal-override-1" xml:lang="tr"><span class="no-style-override">– Ah!.. Yalnız!.. Demek ben…,</span></p>

  <p class="normal normal-override-1" xml:lang="tr"><span class="no-style-override">Ve ağır bir yükün altından kurtulmuş bir adam gibi, derin derin nefes aldı. Şimdi gayet iyi anlıyordu ki, “hiç bir şey bitmemişti”. Güneş de henüz doğmamıştı. Konuklar da gitmek için kalkmamışlardı. Sadece sona eren bir şey varsa, o da” Lebedev’in gevezeliği idi. Gülümsedi. Yanaklarında, veremin, tipik alâmeti olan kırmızı lekeler belirmeye başladı.</span></p>

  <p class="normal normal-override-1" xml:lang="tr"><span class="no-style-override">İppolit alaycı bir tavırla:</span></p>

  <p class="normal normal-override-1" xml:lang="tr"><span class="no-style-override">– Ben uyurken dakikaları mı saydınız, Ojen Pavloviç, diye mırıldandı… Bu gece, geldiğinizden beri gözlerinizi benden ayırmadınız, bunun farkındayım… Ah! Rogojin, demin onu rüyamda gördüm.</span></p>

  <p class="normal normal-override-1" xml:lang="tr"><span class="no-style-override">Sonra kaşlarını çattı ve prensin kulağına eğilerek, uzaktan Parfen Semionoviç’in oturduğu masayı işaret etti. Sonra birden başka bir konuya geçerek:</span></p>

  <p class="normal normal-override-1" xml:lang="tr"><span class="no-style-override">– Ah! Evet! Peki ama şu nutuk çeken ne oldu? Lebedev nerelerde? Demek Lebedev işini bitirdi? Neden söz etti? Prens dünyayı ancak “güzelliğin” kurtarabileceğini bir defa söylemiştiniz, öyle değil mi? Bütün oturanlara var gücüyle bağırdı: Prens, dünyayı “güzelliğin” kurtarabileceğini iddia ediyor! Bana inanın ki, âşık olduğu için bu kadar delice fikirler besliyor. Efendiler, prens âşık; demin içeri girer girmez bunun farkına vardım, kızarmayın! Kendinizi acınacak hale sokuyorsunuz. Dünyayı kurtaracak olan hangi “güzellik”tir? Bu sözü bana Kolya tekrar etti… Siz koyu bir Katoliksiniz? Bu sıfatı kendi kendinize layık gördüğünüzü Kolya iddia etti.</span></p>

  <p class="normal normal-override-1" xml:lang="tr"><span class="no-style-override">Prens ona dikkatle baktı ve sessizliğini korudu. İppolit:</span></p>

  <p class="normal normal-override-1" xml:lang="tr"><span class="no-style-override">– Bana cevap vermiyor musunuz? Belki sizi çok sevdiğimi sanıyorsunuz, diye ekledi.</span></p>

  <p class="normal normal-override-1" xml:lang="tr"><span class="no-style-override">– Hayır, bunu düşünmedim. Beni sevmediğinizi biliyorum.</span></p>

  <p class="normal normal-override-1" xml:lang="tr"><span class="no-style-override">– Nasıl olur! Dünkü olaylardan sonra? Size doğru söylediğimi mi sanıyorsunuz?</span></p>

  <p class="normal normal-override-1" xml:lang="tr"><span class="no-style-override">– Hayır, dün de, beni sevmediğinizi biliyordum.</span></p>

  <p class="normal normal-override-1" xml:lang="tr"><span class="no-style-override">– Çünkü sizi kıskanıyorum, çünkü size haset ediyorum demek istiyorsunuz. Değil mi? Hep böyle sandınız… Belki de hâlâ bu şekilde düşünüyorsunuz… Fakat… Bundan size bahsetmeye ne gerek var? Ben biraz daha şampanya içmek istiyorum. Keller, biraz şampanya kor musunuz?</span></p>

  <p class="normal normal-override-1" xml:lang="tr"><span class="no-style-override">– Hayır, içemezsiniz İppolit, buna engel olurum… Prens, hastanın önünde duran bardağı uzaklaştırdı.</span></p>

  <p class="normal normal-override-1" xml:lang="tr"><span class="no-style-override">– Doğru! İppolit birden düşünceli bir hâl aldı. Onlar söylemekten çekinmezler… Fakat ne derlerse desinler! Doğru değil mi? İstediklerini söylesinler, öyle değil mi prens? Bizler, sonradan olacak şeylerden neden çekinelim?.. Bundan başka, üstümde uyku sersemliği var. Ne korkunç bir rüya gördüm! Hayal meyal hatırlıyorum… Sizi sevmediğim hâlde prens, sizin bile böyle rüyalar görmenizi istemem. Sonra, bir insanı sevmiyorum diye ona beddua etmenin bir anlamı yok, değil mi? Niçin boyuna soru soruyorum? Bana elinizi uzatın, heyecanla sıkacağım. Evet, tamam, işte böyle… Her şeye rağmen bana elinizi uzattınız? Demek elinizi ciddi olarak sıkacağımı sandınız? Öyle olsun, artık bir şey içmeyeceğim. Saat kaç? Onu sormak gereksiz, saatin kaç olduğunu biliyorum. Zaman geldi! İşte sırası. Oraya, köşeye masa kurulmuş, bu masa boş mu? Çok iyi! Efendiler, ben… Bununla birlikte onların hiçbir i beni dinlemiyor… Prens, ben bir şey okumak niyetindeyim… Herhâlde, yemek yemek muhakkak ki, daha cazibeli bir şey; fakat…</span></p>

  <p class="normal normal-override-1" xml:lang="tr"><span class="no-style-override">Birdenbire ve hiç beklenilmeyen bir şekilde İppolit redingotunun yan cebinden, kırmızı damgalı bir büyük zarf çıkardı ve masanın üzerine koydu. Bu beklenilmeyen hareket, etkisini gösterdi. Etrafındakiler bir şeyler bekliyorlardı ama bunu akıllarına bile getirmiyorlardı. Ojen Pavloviç sandalyesinin özerinde kımıldadı. Ganya masaya doğru uzandı… Rogojin de yaklaştı fakat yüzünde, işin sonunun kötü biteceğini bilen bir insan gibi kızgın bir eda seziliyordu. Ayakta duran Lebedev, meraklı küçük gözleriyle, bu zarfın içinde ne olduğunu tahmin etmeye çalışarak yaklaştı. Endişeli bir eda ile prens:</span></p>

  <p class="normal normal-override-1" xml:lang="tr"><span class="no-style-override">– Nedir o, diye sordu. İppolit bağırdı:</span></p>

  <p class="normal normal-override-1" xml:lang="tr"><span class="no-style-override">– Prens, güneş doğarken ben batacağım, bunu size namusum üzerine söylüyorum. Göreceksiniz! Fakat… Fakat… Benim bu paketi açamayacak bir hâlde bulunduğumu mu sanıyorsunuz, diyerek etrafındakilerin hepsinin yüzüne korkuyla baktı. Prens Mişkin, hastanın titrediğinin farkına vardı ve oturanlar namına lafa karıştı.</span></p>

  <p class="normal normal-override-1" xml:lang="tr"><span class="no-style-override">– Hiçbirimizin fikri bu değil. Bunu nasıl düşünebilirsiniz ve tahmin edebilirsiniz ki… Ne garip fikriniz var!.. Nedir bu okuyacağınız şey İppolit?</span></p>

  <p class="normal normal-override-1" xml:lang="tr"><span class="no-style-override">– Ne olabilir? Buna ne oldu, diyerek etraftakiler birbirlerine sordular. Herkes yaklaşmıştı. Bazıları hâlâ yemek yiyorlardı. Kırmızı mühürle ortada duran, paket, mıknatıs gibi herkesi çekiyordu.</span></p>

  <p class="normal normal-override-1" xml:lang="tr"><span class="no-style-override">– Prens, bunlar, dün sizin evde yerleşeceğine dair size söz verdikten sonra kendi kendime yazdığım yazılardır. Bunu yazmak için dün bütün günümü geçirdim. Sonra bütün gecemi… Bu sabah bitirdim. Sabah olmadan önce, bir rüya gördüm…</span></p>

  <p class="normal normal-override-1" xml:lang="tr"><span class="no-style-override">Prens utangaç bir eda ile sözünü kesti:</span></p>

  <p class="normal normal-override-1" xml:lang="tr"><span class="no-style-override">– Bunu yarına bıraksaydınız daha iyi edersiniz. İppolit alayla karışık gülerek cevap verdi.</span></p>

  <p class="normal normal-override-1" xml:lang="tr"><span class="no-style-override">– Yarına mı? Zaman kalmazdı, o kadar endişe etmeyin. Bunu okumak için kırk dakikanızı, en çok bir saatinizi alacağım… Görmüyor musunuz, herkeste nasıl ilgi uyandı. Herkes buraya yaklaştı. Hepsi benim şu kâğıdıma bakıyor; eğer söyleyeceğim şeyi, şu zarfın içine koymasaydım, etkisi sıfır olurdu. Ha, ha! İşte bunun sırrı burada! Açacak mıyım, açmayacak mıyım? Gözleri parıldarken, garip bir gülme ile bağırıyordu. Bu bir sır! Sır! Hatırlıyor musunuz prens, “Zaman kalmazdı” diye kim söylemişti? Bunu Apokalips’in büyük ve kudretli azizi söylemiştir.</span></p>

  <p class="normal normal-override-1" xml:lang="tr"><span class="no-style-override">Ojen Pavloviç atıldı:</span></p>

  <p class="normal normal-override-1" xml:lang="tr"><span class="no-style-override">– Okumasanız daha iyi olur.</span></p>

  <p class="normal normal-override-1" xml:lang="tr"><span class="no-style-override">O kadar endişeli bir hâli vardı ki, etraftakilere garip göründü. Prens de elini paketin üzerine koyarak:</span></p>

  <p class="normal normal-override-1" xml:lang="tr"><span class="no-style-override">– Okumayınız, dedi. Başka birisi de:</span></p>

  <p class="normal normal-override-1" xml:lang="tr"><span class="no-style-override">– Nasıl, şimdi bir şey mi okuyacaksınız? Sırası değil, yemek yenilecek, diye fikir yürüttü.</span></p>

  <p class="normal normal-override-1" xml:lang="tr"><span class="no-style-override">– Bir makale mi? Muhakkak onu bir dergiye yollayacak?</span></p>

  <p class="normal normal-override-1" xml:lang="tr"><span class="no-style-override">Bir başkası da ekledi:</span></p>

  <p class="normal normal-override-1" xml:lang="tr"><span class="no-style-override">– Belki de can sıkıcı.</span></p>

  <p class="normal normal-override-1" xml:lang="tr"><span class="no-style-override">Diğerleri sordular. “Peki, acaba ne olabilir?” Prensin korkan hâli İppolit’i bile ürküttü. Prens yavaş sesle:</span></p>

  <p class="normal normal-override-1" xml:lang="tr"><span class="no-style-override">– Demek okunmayacak, diye mırıldandı ve zoraki bir gülüşle yüzü buruştu. Dudakları morardı:</span></p>

  <p class="normal normal-override-1" xml:lang="tr"><span class="no-style-override">– Okumamak, gerekiyor!</span></p>

  <p class="normal normal-override-1" xml:lang="tr"><span class="no-style-override">Etrafındaki bütün yüzlere baktı, her şeyi anlatmak ihtiyacını duyarak:</span></p>

  <p class="normal normal-override-1" xml:lang="tr"><span class="no-style-override">– Siz de… Korkuyor musunuz, diye tekrar prense dönerek sordu.</span></p>

  <p class="normal normal-override-1" xml:lang="tr"><span class="no-style-override">Yüzü renkten rengi giren prens:</span></p>

  <p class="normal normal-override-1" xml:lang="tr"><span class="no-style-override">– Neden korkayım, diyebildi.</span></p>

  <p class="normal normal-override-1" xml:lang="tr"><span class="no-style-override">İppolit, oturduğu yerden sanki zorla kaldırmışlar gibi birden ayağa kalktı:</span></p>

  <p class="normal normal-override-1" xml:lang="tr"><span class="no-style-override">– Kimde yirmi kopek var, dedi. Lebedev hastaya parayı uzatarak:</span></p>

  <p class="normal normal-override-1" xml:lang="tr"><span class="no-style-override">– İşte, dedi. Lebedev onun belki de delirdiğini aklından geçiriyordu.</span></p>

  <p class="normal normal-override-1" xml:lang="tr"><span class="no-style-override">İppolit acele ile:</span></p>

  <p class="normal normal-override-1" xml:lang="tr"><span class="no-style-override">– Vera Lukionovna, diye bağırdı. Bu parayı alın ve masanın üstüne atın. Yazı mı tura mı şeklinde karar vereceğiz. Tura çıkarsa okunacak.</span></p>

  <p class="normal normal-override-1" xml:lang="tr"><span class="no-style-override">Genç kız, ürkek gözlerle paraya, İppolit’in yüzüne ve babasına baktı. Neden sonra da harekete geçti. Fakat sanki bu paraya bakmaya izin vermiyorlarmış gibi, gözlerini havaya kaldırarak endişe ile parayı masanın üzerine attı. Yirmilik kopek, turayı gösteriyordu.</span></p>

  <p class="normal normal-override-1" xml:lang="tr"><span class="no-style-override">Çıkan sonucun ektisi altında İppolit mırıldandı:</span></p>

  <p class="normal normal-override-1" xml:lang="tr"><span class="no-style-override">– Okumak gerekiyor!</span></p>

  <p class="normal normal-override-1" xml:lang="tr"><span class="no-style-override">Sanki idam hükmünü işitmiş gibi sararmıştı. Yarım dakika bir suskunluktan sonra titreyerek bağırdı:</span></p>

  <p class="normal normal-override-1" xml:lang="tr"><span class="no-style-override">– Zaten bu ne demek? Ben nasıl kaderimle oynayabilirim, dedi ve etrafındakilere, her zamanki gibi her halini belli eden açık bir ifade ile baktı ve birden prense dönerek, şaşılacak bir tavırla:</span></p>

  <p class="normal normal-override-1" xml:lang="tr"><span class="no-style-override">– Garip, inanılmayacak bir durum, prens, dedi. Sonra da kendine gelen bir adam gibi tekrar etti: Bunu kaydedin ve unutmayın, prens; sanırım ölüm cezasına ait belgeler topluyormuşsunuz… Bana öyle dediler. Ha ha! Oh!.. Tanrım, ne saçma!</span></p>

  <p class="normal normal-override-1" xml:lang="tr"><span class="no-style-override">Sedirin üzerine oturdu. Dirseklerini masaya dayadı ve başını ellerinin arasına aldı.</span></p>

  <p class="normal normal-override-1" xml:lang="tr"><span class="no-style-override">– Hatta ne kadar ayıp, diye devam etti. Fakat utanılacak bir şey de olsa, bana ne?</span></p>

  <p class="normal normal-override-1" xml:lang="tr"><span class="no-style-override">Ve başını kaldırarak ani bir sonuca varmış gibi:</span></p>

  <p class="normal normal-override-1" xml:lang="tr"><span class="no-style-override">– Beyler!.. dedi, paketi açıyorum. Beyler, ben… Dinlemek hususunda kimseyi zorlamıyorum!..</span></p>

  <p class="normal normal-override-1" xml:lang="tr"><span class="no-style-override">Heyecandan titreyen ellerle paketi açtı, içinden, gayet ince yazılmış birkaç mektup kâğıdı çıkardı ve düzelterek önüne koydu.</span></p>

  <p class="normal normal-override-1" xml:lang="tr"><span class="no-style-override">Etrafındakiler, anlaşılmayan bir eda ile mırıldandılar:</span></p>

  <p class="normal normal-override-1" xml:lang="tr"><span class="no-style-override">– Fakat ne var? Ne oluyor? Ne okunacak?</span></p>

  <p class="normal normal-override-1" xml:lang="tr"><span class="no-style-override">Diğerleri sessizliklerini koruyorlardı. Fakat hepsi de oturmuş, bu sahneyi merakla seyrediyorlardı. Belki de anormal bir olayın çıkmasını bekliyorlardı.</span></p>

  <p class="normal normal-override-1" xml:lang="tr"><span class="no-style-override">Vera, babasının iskemlesine dayanmıştı… O kadar korkan bir hâli vardı ki, gözyaşlarını zor tutuyordu. Kolya da onun kadar ürkek görünüyordu. Oturmuş olan Lebedev, birden ayağa kalktı. Şamdanı aldı ve İppolit’in okuyabilmesi için onu yaklaştırdı.</span></p>

  <p class="normal normal-override-1" xml:lang="tr"><span class="no-style-override">İppolit:</span></p>

  <p class="normal normal-override-1" xml:lang="tr"><span class="no-style-override">– Beyler, bu… Göreceksiniz ki, bu neden olduğu bilinmeden… dedi ve derhal okumaya başladı: “Gerekli açıklamaların” önsöz: “Benden sonra varsın tufan olsun!..” Sanki intihar eder gibi bir sesle, Tanrı cezasını versin, diye bağırdı. Bu önsözü ne aptallık etmişim de başa geçirmişim… Dinleyin beyler!.. Bana inanın ki, bütün bunlar belki de bir yığın saçma! Bunlar sadece benim birkaç fikrim… Eğer siz bunların içinde… Bazı sırların olduğunu sanıyorsanız veya… Söylenilmesi saklanan… En sonunda bir kelime ile…</span></p>

  <p class="normal normal-override-1" xml:lang="tr"><span class="no-style-override">Ganya:</span></p>

  <p class="normal normal-override-1" xml:lang="tr"><span class="no-style-override">– Değiştirme yapmadan okumak gerekli, diye sözünü kesti.</span></p>

  <p class="normal normal-override-1" xml:lang="tr"><span class="no-style-override">Başka biri de ekledi:</span></p>

  <p class="normal normal-override-1" xml:lang="tr"><span class="no-style-override">– Uzatıyor!</span></p>

  <p class="normal normal-override-1" xml:lang="tr"><span class="no-style-override">O zamana kadar sessiz duran Rogojin de:</span></p>

  <p class="normal normal-override-1" xml:lang="tr"><span class="no-style-override">– Bunlar gereksiz laflar, dedi.</span></p>

  <p class="normal normal-override-1" xml:lang="tr"><span class="no-style-override">İppolit ona birden dönüp baktı. Göz göze geldikleri zaman Rogojin’in yüzünde acı bir gülümseme belirdi. Yavaşça şu garip cümleyi söyledi:</span></p>

  <p class="normal normal-override-1" xml:lang="tr"><span class="no-style-override">– Bu meselede bu şekilde hareket etmek doğru değil, evladım, hayır…</span></p>

  <p class="normal normal-override-1" xml:lang="tr"><span class="no-style-override">Muhakkak ki, Rogojin’in söylemek istediğini kimse anlamamıştı. Bununla birlikte bu kelimeler herkeste, oldukça garip bir etki uyandırdı. Her biri ayrı ayrı aynı fikri düşündüler Rogojin’in cümlesi, İppolit’e müthiş bir etki yaptı. O kadar titredi ki, prens ona yardım etmek için kolunu uzattı. Eğer sesi gırtlağında tıkanmasaydı muhakkak bağıracaktı. Bir dakika, hiçbir kelime söylemedi. Derin derin nefes alarak Rogojin’in yüzüne bakmaya devam etti. Sonunda, boğuk birkaç hece çıkartabildi:</span></p>

  <p class="normal normal-override-1" xml:lang="tr"><span class="no-style-override">– Demek siz… Geldiniz… Siz?</span></p>

  <p class="normal normal-override-1" xml:lang="tr"><span class="no-style-override">Bu sorudan bir şey anlamamış olan Rogojin:</span></p>

  <p class="normal normal-override-1" xml:lang="tr"><span class="no-style-override">– Ben mi geldim? Nasıl? Neden, diye cevap verdi. Fakat İppolit kıpkırmızı oldu. Kudurmuş gibi, kesin ve keskin bir sesle atıldı:</span></p>

  <p class="normal normal-override-1" xml:lang="tr"><span class="no-style-override">– Siz, geçen hafta, gece yarısı saat birde evime gelen sizdiniz. O gecenin sabahı sizi görmeye gelmiştim. Sizdiniz… İtiraf edin… Sizdiniz!</span></p>

  <p class="normal normal-override-1" xml:lang="tr"><span class="no-style-override">Sessizce, şahadet parmağını alnına götürerek bir dakika düşündü. Fakat birdenbire dudakları korkunç bir gülümsemeyle gerildi. Cehresi hilekâr bir anlam ifade ediyordu.</span></p>

  <p class="normal normal-override-1" xml:lang="tr"><span class="no-style-override">– Sizdiniz!</span></p>

  <p class="normal normal-override-1" xml:lang="tr"><span class="no-style-override">Yavaş, fakat söylediğine inanan bir sesle tekrar etti:</span></p>

  <p class="normal normal-override-1" xml:lang="tr"><span class="no-style-override">– Bana gelmiştiniz ve oturmuştunuz. Hiçbir şey söylemeden pencerenin yanında, bir iskemlenin üstünde; orada bir saat, hatta daha fazla kalmıştınız. Bu ziyaretiniz gece yarısı saat birde idi. Kalkıp gittiğiniz zaman saat ikiyi geçiyordu… Sizdiniz. Siz! Niçin beni korkuttunuz, ne diye beni üzmeye geldiniz, anlamıyorum ama sizdiniz.</span></p>

  <p class="normal normal-override-1" xml:lang="tr"><span class="no-style-override">Korkunç bir kinle gözleri parıldadı ve korkudan titreyerek devam etti:</span></p>

  <p class="normal normal-override-1" xml:lang="tr"><span class="no-style-override">– Bütün bunları şimdi göreceksiniz, beyler, ben… Ben… Dinleyin.</span></p>

  <p class="normal normal-override-1" xml:lang="tr"><span class="no-style-override">Acele ile kâğıtları aldı. Onları sıraya koydu. Fakat elleri titrediğinden bu işi zahmetle yapabildi. Rogojin mantıklı bir sesle mırıldandı:</span></p>

  <p class="normal normal-override-1" xml:lang="tr"><span class="no-style-override">– Sinir krizi mi geçiriyor?</span></p>

  <p class="normal normal-override-1" xml:lang="tr"><span class="no-style-override">Okuyanın hançeresini saran heyecanla, ilk beş dakika içinde pek bir şey anlaşılmadı ama yavaş yavaş net ve açık bir okuma faslı başladı. Bazen kuvvetli bir öksürük hastanın cümlelerini yarısında kesiyordu. Makalesinin ortasına geldiği zaman, sesi kısılmıştı. Okudukça daha fazla coşuyor ve dinleyenler üstünde hastalıklı bir etki bırakıyordu. İşte “Makale!” “Gerekli açıklamalarım” “Benden sonra varsın tufan olsun!” “Dün sabah, prens beni görmeye geldi; konuşurken bana villasında yerleşmemi teklif etti. Bu nokta üzerinde ısrar edeceğini biliyordum. Bana teklifini kabul ettirmek için şu kelimeleri söyleyeceğini biliyordum: “Yazlıkta ağaçların ve tanıdıkların ortasında ölüm daha güzeldir.” Çünkü her zaman bu şekile anlatırdı. Fakat ölüm kelimesini bugün kullanmadı. Sadece: “Hayat sizin için orada daha güzeldir.” dedi. Benim durumumda olan insan için aşağı yukarı bu aynı anlamı ifade eder. Ona, sık sık söz ettiği bu ağaçlardan neyi kast ettiğini sordum. Cevabı beni şaşırtacak bir şey oldu. Kendi kendime, sanki Pavlovsk’a bu “ağaçları” son defa olarak görmeye geldim, dedim. İnsan ölürken, gözünün önünde tuğladan bir duvarla ağaçlar arasında ne fark olabilir, diye cevap verdim. Hele on beş gün için bu kadar sıkıntıya katlanmaya ne gerek var? Prens bunları haklı bulmakta tereddüt etmedi. Fakat yeşillik ve temiz havanın, bedenim için daha iyi olacağını anlattı; hatta benim hırçınlığımı ve hayallerimi bu yazlığın değiştireceğini düşünüyordu. Gülerek, ona, basit bir materyalist gibi konuştuğu için tekrar karşı çıktım. Bana, o zamanki materyalist gülümsemesiyle cevap verdi. Asla yalan söylemediği için bu boş bir söz değildi. Gülüşü güzel ve anlamlı idi, şimdi onu iyice inceledim. Onu sevip sevmediğimi bilmiyorum. Bu mesele üzerinde kafamı yoracak zamanım yok. Yalnız bir şeye dikkat ettim. Ona karşı beş aydan beri beslediğim kin, bu son haftalar süresince tamamen söndü. Kim bilir? Belki de Pavlovsk’a özellikle onu görmeye gittim. Fakat… Niçin odamı terk ettim? Bir ölüm mahkûmu köşesinden kıpırdamamalıdır. Kesin bir karar vermiş olmasaydım, eğer… Son saate kadar orada beklemeyi kararlaştırır ve dünyada, her ne pahasına olursa olsun, prensin çağrısını kabul ederek Pavlovsk’ta, onun evinde “ölmeyi” istemezdim.</span></p>

  <p class="normal normal-override-1" xml:lang="tr"><span class="no-style-override">“Acele etmeyelim… Yarına kadar bütün bu “açıklamalarımı” bitirmiş olmalıyım. Bu yazımı tekrar okuma imkânım ve zamanım yok. Ancak ikinci defa olarak prense ve onun evinde bulacağım birkaç kişiye okuyacağım. Bu yazı göz kamaştırıcı bir gerçek olduğundan, tekrar okuduğum zaman kendi üzerimde bile ne gibi bir etki doğuracağını görmeyi merak ediyorum. Zaten bu “Göz kamaştırıcı” kelimelerini yazmak tamamen gereksiz… On beş gün yaşamak nasıl uğraşmaya değmezse, bu kadar az zaman içinde, yalan söylemeye de gerek yok! İşte, sadece gerçeği yazdığımı ifade eden en güzel delil…</span></p>

  <p class="normal normal-override-1" xml:lang="tr"><span class="no-style-override">“Bana öyle geliyor ki, çok saçma şeyler yazdım fakat söylemiştim. Düzeltecek zamanım yok; zaten bu satırları, hiçbir ine dokunmadan, olduğu gibi bırakmayı kendi kendime söz verdim. Bilinçli olarak hiçbir şeyi değiştirmiyorum, yarın bu yazıyı okurken, fikirlerimin mantıkî bir silsile izleyip izlemediğini görmek, bu şekilde de yanlışlarımı anlamak istiyorum. Bu şekilde, bu oda içerisinde bütün bu son aylar içinde düşündüğüm fikirlerin gerçek veya bir cinnet belirtisi olduğunu anlayacağım. Eğer iki ay önce, bugünkü gibi odamı büsbütün terk etmek zorunda kalarak, Meyer’in duvarına, hoşça kal diyecek olsaydım, eminim ki, çok üzülecektim. Şimdi hiçbir şeyi hissetmiyorum. Bununla birlikte yarın odamı bir daha görmemek üzere terk ediyorum… Ve inancımca, bir iki hafta için bunları hatırlayarak üzülmeye veya herhangi bir hisse kapılmaya değmez. Bu inancın, şimdi bir esiri gibi oldum. Bütün benliğime ve duygularıma bu fikir hükmediyor. Fakat doğru mu? Acaba benliğim tamamıyla yenilebildi mi? Beni şimdi işkence tahtasına yatırsalar, muhakkak bağırırdım, önümde, yaşamak için on beş günüm olduğu hâlde, acı çekmenin anlamsız olduğunu söyleyemem.</span></p>

  <p class="normal normal-override-1" xml:lang="tr"><span class="no-style-override">“Fakat önümde, yaşamak için on beş gün kaldığı acaba doğru mu? Geçen akşam, Pavlovsk’ta yalan söyledim. Bana hiçbir şey söylememişti ve beni hiç görmemişti fakat sekiz gün oluyor, bana bir öğrenci olan Kislorodof’u getirdiler; tamamen materyalist, her şeyi inkâr eden ve hiçbir kuvvete inanmayan bir insan; işte zaten ben de bunun için onu çağırtmıştım. Bana gerçeği bütün çıplaklığıyla söyleyecek bir adam gerekliydi. O da bunu, sadece tereddütsüz değil, hem de zevkle yaptı. Bana tek açıkladığı, önümde yaşamak için bir ay zamanım vardır; fakat belki de daha çabuk zamanda ortadan kaybolabilirim. Kislorodof’a göre, ani olarak, mesela yarın da ölebilirmişim. Şunu da ekledi: Bu gibi durumlara sık sık rastlanırmış. Hatta önceki gün, Kolormon’da durumu tıpkı size benzeyen veremli gene bir kadın, yürümeye çıktığı zaman, birden kötüleşmiş, bir kanepenin üstüne yaslanmış, inleyerek ölmüş, dedi. Kislorodof bütün bunları bana gayet sakin bir tavırla anlattı; duygularına mağlûp olmayan bir insan gibi konuşurken, beni de kendisi kadar, her şeyi inkâr eden, hayatı terk ederken hiçbir üzüntü duymayacak insanüstü bir yaratık sayıyordu. Ne olursa olsun, ortada muhakkak olan bir olay var ki: O da yaşamak için önümde bir ayın bulunmasıdır!</span></p>

  <p class="normal normal-override-1" xml:lang="tr"><span class="no-style-override">“Şuna inandım ki, Kislorodof bu noktada yenilmiyor.” “Demin prens kötü hayaller” den söz ettiği zaman, adamakıllı şaşırdım. Bunları nasıl anlayabilmişti? Açıkça bana, Pavlovsk’taki “hırçınlıkların ve hayallerin tamamen değişecektir” dedi. Ne diye hayallerimden söz etti? Prens, ya bir doktordur yahut da, birçok şeyleri anlamak melekesine sahip müthiş zeki bir insan. Fakat bununla beraber, bir “budala” olabilir, buna şüphe yok. Tam prensin geldiği sırada mükemmel bir hayal kuruyordum. Şu sırada yüzlercesini düşündüğüm gibi sanırım o gelmeden önce bir saat kadar uyumuşum. Bir rüya gördüm. Rüyamda, bir odada bulunuyordum. Bu oda aydınlıktı. Benim yatak odamdan daha zengin döşenmişti; daha da genişti. Şurada bir dolap bulunuyordu. Bir sedir ve bir de yatak; geniş ve büyük olan bu yatağın üstünde ipekli yeşil bir örtü vardı. Birden odanın içinde müthiş, acayip bir hayvan gördüm. Akrebe benziyordu. Fakat değildi. Bu, eşi benzeri bulunmayan, çok daha korkunç ve çirkin bir hayvandı; ve sanırım özellikle benim odama gelmişti. Bu rastlantıda garip bir gizem saklı olduğu kararına vardım. Onu gayet iyi inceleyebilmek imkânını buldum. Bu siyah, üstü pullu, yerde sürünen hayvanlardan biri idi. Uzunluğu dört beş santimetre kadardı; kafası iki parmak kalınlığında idi; fakat vücudu kuyruğuna doğru gittikçe inceliyordu. Kafasının biraz ilerisinden gövdesinin iki tarafından, kırk beş derecelik bir açı ile iki ayak çıkıyordu. Yukarıdan bakınca, bu hayvan üç dişli bir çatala benziyordu. Başı, pek iyi dikkat edemedim ama kuvvetli iğnelere benzeyen iki tane olup, tüyleri de tarçın rengindeydi. Kuyruğunun ve ayaklarının ucunda, yine aynı cinsten ikişer tane kıl bulunuyordu; bu şekilde her tarafında sekiz tane kuvvetli iğneye benzeyen bu kıldan mevcuttu. Hayvan kuyruğuna ve ayaklarına dayanarak odanın içinde gayet hızlı koşuyordu. Gövdesi ve ayakları, küçük yılanlar gibi, görülmemiş derecede bir hızla kıvrılıyordu. Bu, görülmesi gayet çirkin bir manzara idi. Bana bunun zehirli olduğunu söylemişlerdi. Bu hayvanın bir tarafımı sokacağından çok korkuyordum. Fakat beni daha çok endişeye düşüren şey, bunu benim odama acaba kim göndermişti? Bana ne yapılmak isteniliyordu ve bunda, ne gibi bir gizem saklı diye kendi kendime derin bir acı ile soruyordum. Hayvan, dolabın altına saklanıyor, köşelere kayıyordu. Ayaklarımı altıma alarak, onu gözlerimle arıyordum. İskemlenin üzerinde bu şekilde dönen hayvan, iskemlemin yanında ortadan kayboldu. Ürkerek, onu gözlerimle arıyordum, iskemlenin üzerinde bu şekilde oturduktan sonra, beni rahat bırakacağını ümit ediyordum. Birden arkamda, ensemin yakınında bir gürültü işittim, derhal döndüm; henüz başımın hizasında bulunuyor, gayet hızlı hareketler yapan kuyruğu ile saçlarımı okşuyordu. Birden kalktım; hayvan kaybolmuştu. Yastığın altına girmiştir korkusu ile yatağa yatmaktan çekiniyordum. Annem o sırada tanıdığı bir adam ile odaya girdi. Yerde sürünen hayvanların nasıl yakalanacağından söz etmeye başladılar. Fakat çok sakin konuşuyorlar ve korku diye bir şey duymuyorlardı. Muhakkak ki, hiçbir şeyin farkında değillerdi. Ansızın o acayip hayvan, saklandığı yerden çıktı ve kapıya doğru yürüdü. Bu sefer gayet yavaş, gürültü etmeden hareket ediyordu. Önceden düşünülmüşe benzeyen vaziyetindeki bu yorgunluk ona, daha nefret edilecek bir durum veriyordu. Bu sırada annem kapıyı açtı ve köpeğimizi, Norma’yı çağırdı. Bu, siyah kıvırcık tüylü, büyük bir Terreneuve köpeğiydi… Öleli beş yıl oluyor. Norma odaya gelir gelmez, taş gibi, hayvanın karşısında kalakaldı. Bu garip hayvan da durmuştu. Bununla birlikte kuyruğunun ucu ile ve ayakları ile yere vuruyordu. Yanılmıyorsam, esrarlı korkuyu hayvanların duymalarına imkân yoktur; bununla beraber, Norma’da olağan dışı bir korku gördüğümü sandım. Sanki Norma, bu garip hayvanın birden ortaya çıkmasından, bilinmeyen gizemli bir şeyin meydana geleceğini önceden hissediyordu. Köpek, yavaş yavaş bu hayvanın önünde geri çekiliyordu. Yerde sürünen bu hayvana gelince, o da düşmanına doğru dikkatle, yavaşça ilerliyordu. Herhâlde köpeğin üstüne atılıp onu sokmak için uygun bir zamanı bekliyordu. Fakat Norma’nın, korkudan bütün vücudu titrediği hâlde, gözleri kinle dolu bu hayvanı kolluyordu. Ansızın köpek, korkunç dişlerini gösterdi. Kırmızı ağzını açtı… ve atılarak karşısındaki hayvanı ağzının içine aldı. Yerde sürünen garip hayvan, köpeğin ağzından kurtulmak için, büyük bir çaba harcıyordu. Fakat Norma havada onu bir daha yakaladı. Ağzının içine aldı, yutmak ister gibi havaya kaldırdı. Hayvanın üst derisi, köpeğin dişleri arasında çatırdadı. Kuyruğu ve ayakları köpeğin ağzından dışarıda kalmıştı. Bunlar, korkunç bir şekilde çırpınıyordu. Birdenbire Norma acı acı havladı; bu müthiş hayvan her şeye rağmen köpeğin dilini sokmayı başarmıştı. Acının etkisi ile köpek dişlerini açmak zorunda kaldı. Norma’nın ağzında, yarı çiğnenmiş bu çirkin hayvanın hâlâ kımıldadığını gördüm. Lapa hâlinde gelen vücudundan beyaz bir sıvı fışkırıyordu; bu zehir de, Norma’nın dilini ıslatmakta idi… O sırada uyandım ve prens içeri girdi.”</span></p>

  <p class="normal normal-override-1" xml:lang="tr"><span class="no-style-override">İppolit birden okumasını kesti. Zoraki:</span></p>

  <p class="normal normal-override-1" xml:lang="tr"><span class="no-style-override">– Beyler, dedi, bunu tekrar düzeltmek için okuyamadım, fakat… Öyle tahmin ediyorum ki, birçok gereksiz şey yazmışım. Bu rüya…</span></p>

  <p class="normal normal-override-1" xml:lang="tr"><span class="no-style-override">Ganya söylemekte tereddüt etmedi.</span></p>

  <p class="normal normal-override-1" xml:lang="tr"><span class="no-style-override">– Çok doğru.</span></p>

  <p class="normal normal-override-1" xml:lang="tr"><span class="no-style-override">– Biliyorum, burada çok ayrıntı var. Sadece beni ilgilendiren şeyler…</span></p>

  <p class="normal normal-override-1" xml:lang="tr"><span class="no-style-override">Bu kelimeleri söylerken yorgun ve bitkin bir hâli vardı Alnından damlayan terleri mendili ile sildi. Lebedev manalı bir sesle:</span></p>

  <p class="normal normal-override-1" xml:lang="tr"><span class="no-style-override">– Evet, kendinizden çok söz ediyorsunuz, dedi.</span></p>

  <p class="normal normal-override-1" xml:lang="tr"><span class="no-style-override">– Beyler, bir daha tekrar ediyorum, ben hiç kimseyi zorlamıyorum; beni dinlemek istemeyenler serbestçe kalkıp gidebilirler.</span></p>

  <p class="normal normal-override-1" xml:lang="tr"><span class="no-style-override">Rogojin güç anlaşılabilen bir sesle:</span></p>

  <p class="normal normal-override-1" xml:lang="tr"><span class="no-style-override">– Kendisine ait olmayan bir evden başkalarını kovuyor, diye mırıldandı.</span></p>

  <p class="normal normal-override-1" xml:lang="tr"><span class="no-style-override">O zamana kadar konuşmak için sıra gelmemiş olan Ferdişçenko:</span></p>

  <p class="normal normal-override-1" xml:lang="tr"><span class="no-style-override">– Fakat hepimiz birden nasıl kalkıp gidelim, dedi.</span></p>

  <p class="normal normal-override-1" xml:lang="tr"><span class="no-style-override">İppolit gözlerini birden indirdi. Yazdığı kâğıtları aldı. Fakat derhal başını yukarı kaldırdı. Gözleri parlıyordu. Yanaklarında iki kırmızı leke belirdi. Ferdişçenko’ya gözlerini dikerek:</span></p>

  <p class="normal normal-override-1" xml:lang="tr"><span class="no-style-override">– Beni hiç sevmiyorsunuz, dedi.</span></p>

  <p class="normal normal-override-1" xml:lang="tr"><span class="no-style-override">Etrafta bazı gülmeler duyuldu. Genç adam kıpkırmızı oldu. Prens:</span></p>

  <p class="normal normal-override-1" xml:lang="tr"><span class="no-style-override">– İppolit, dedi. Şu kâğıdı artık okumayın ve bana verin. Burada benim odamda yatarsınız. Yatmadan önce sizinle konuşuruz. Hatta yarın da devam ederiz. Fakat önce şunu söyleyeyim ki, ileride de bu makaleyi bir tarafa bırakırsınız. Olmaz mı?</span></p>

  <p class="normal normal-override-1" xml:lang="tr"><span class="no-style-override">İppolit şaşkın bir bakışla:</span></p>

  <p class="normal normal-override-1" xml:lang="tr"><span class="no-style-override">– Buna imkân var mı, diye cevap verdi. Beyler… Bu, nereye varacağını bilmediğim ahmakça bir hikâyedir. Bir daha okumamı kesmeyeceğim. Beni dinlemek isteyenler dinlesinler.</span></p>

  <p class="normal normal-override-1" xml:lang="tr"><span class="no-style-override">Bir yudum suyu acele ile içti. Herkesin gözünden kaçmak için masaya daha fazla yaklaştı ve her şeye rağmen tekrar okumaya başladı. Utangaçlığından eser kalmamıştı… “Yanılmıyorsam, önümde yaşamak için dört hafta kalınca, bir aydır, birkaç hafta için yaşamak zahmete değmez, düşüncesi zihnime girdi. Fakat bu fikir, Pavlovsk’ta geçirdiğim geceden sonra üç gündür beni oyalıyor. Bu fikri ilk defa prensin tasarısında, tam orada hayat için son bir girişimde bulunmayı planladığım zaman hissettim. İnsanları ve ağaçları görmek istiyordum. Varsayalım ki, bunu ben bu şekilde belirtmiş olayım. Kendi kendime kızmıştım ve “hemcinsim” Burdovski’nin hakkını savunuyordum. Herkesin beni, kollarını açıp, göğüslerine bastıracaklarını, onlarla benim aramda bilinmeyen karşılıklı bir af dileme sahnesi olacak hayalini kuruyordum. Bir kelime ile sersem gibi bu rüyayı sona erdirdim. Bu andan itibaren bende “bu kesin düşünce” ortaya çıktı. Şimdi bu düşünceyi nasıl altı ay beklediğimi kendi kendime soruyordum. Devası olmayan bir dert ile yandığımı, hiçbir hayale kapılmayacağımı çok iyi biliyordum. Fakat yaşamak arzusunu korkunç bir şeklide duyuyor ve kendi durumumu anlıyordum. Hayata takılmıştım ve onu her ne pahasına olursa olsun uzatmak istiyordum. Neden bilmem, beni bir sinek gibi ezmek isteyen kör ve sağır talihe karşı bir gazap duyduğumu varsayıyorum. Fakat nasıl oldu da bundan dolayı öfkelendim? Başlamak uğraşına değmediğini bildiğim hâlde niçin tekrar yaşamaya başladım. Yoksa faydasız olduğunu önceden öğrendiğim bir işe mi giriştim? Sonuna kadar bir tek kitap bile okuyamıyordum. Okumaktan vazgeçmiştim. Zaten okumak neye yarar, altı ay için okuyup da yararlanmaya ne gerek var? Bu fikir, bir seferinde elimden kitabı attıracak kadar hoşuma gitti.</span></p>

  <p class="normal normal-override-1" xml:lang="tr"><span class="no-style-override">“Evet, Meyer’in evinin duvarı bunları uzun uzadıya anlatabilir!”</span></p>

  <p class="normal normal-override-1" xml:lang="tr"><span class="no-style-override">“Oraya birçok şey not etmiştim. Bu kirli duvarın üstünde tanımadığım hiçbir nokta yok. Lanetli duvar! Bununla birlikte, eğer şu dakikada her şey umurumda olmamış olsaydı, bu duvar benim gözümde, Pavlovsk’taki bütün ağaçlardan çok daha kutsallaşırdı… Daha doğrusu öyle olması gerekirdi.</span></p>

  <p class="normal normal-override-1" xml:lang="tr"><span class="no-style-override">Şimdi ne derece bir ilgi ile onların hayatını izlediğimi hatırlıyorum; beni hiç bu kadar ilgilendirmemişlerdi. Bazen odamdan çıkmayacak kadar hasta olduğum zamanlarda, Kolya’yı sabırsızlıkla bekliyordum. En ufak saçma şeyler, şunun bunun dediği gereksiz laflar beni o derece oyalıyordu ki, âdeta bir dedikoducu olmuştum. Mesela önlerinde bu kadar yaşayacak zamanları olan şu insanların nasıl zenginleşmesini bilmediklerini anlayamıyordum. Zaten şimdi de bunu anlayamıyorum. Bana anlattıklarına göre, bir zavallı açlıktan ölmüş. Duyduğum bu haberin beni korkunç sarstığını hatırlıyorum. Eğer bu zavallıyı canlandırabilselerdi, sanıyorum ki, ben onu öldürürdüm. Bazı haftalar kendimi iyi hissediyor ve odamı” terk etmek imkânını bulabiliyordum; fakat sonunda caddeler içimi sıkıyordu. Herkes gibi dışarı çıkabileceğim hâlde, uzun günler, özellikle evimde kapalı kalıyordum. Kaldırımlar üzerinde sürekli endişeli, kederli, heyecanlı yürüyen etrafımdaki kalabalığı görmeye dayanamıyorum. Bu insanların sonsuz kederi, sürekli heyecanları, her zaman devam eden bu anlaşılmaz öfkeleri -çünkü onlar fenadırlar, fena, fena!..- niçin ve neden? Şu insanların, önlerinde yaşamak için altmış seneleri olduğu hâlde yaşamasını bilmiyorlarsa ve kederli iseler suç kimde? Zarmitz’nin önünde yaşamak için tam altmış senesi olduğu hâlde neden açlıktan öldü? Bu insanların her biri, yırtık paçavralarını ve nasırlanmış ellerini göstererek şöyle diyorlar: “Öküzler gibi çalışıyoruz, yoruluyoruz, köpekler kadar açız ve perişanlığımızı sürüklüyoruz! Diğerleri çalışmıyorlar. Hiçbir eksiklikleri yok, üstelik de zengindirler!”</span></p>

  <p class="normal normal-override-1" xml:lang="tr"><span class="no-style-override">Onların yanında, sabahtan akşama kadar zavallı bir ayaktakımı, fakat “doğuştan soylu” sokaklarda sürtüyor… Tıpkı altımızda oturan Ivan Faniç Surtkof gibi. Düğmeleri kopuk, yırtık pırtık elbisesi ile bu adam sabahtan akşama kadar didinirken görülür. Onunla konuşunuz. (Ben zavallıyım, yoksulum, dileniyorum; karım öldü. Ona ilaç alacak param yoktu. Çocuklarım kışın dondular, büyük kızım bir sokak kadını oldu… diye size durmadan ağlar ve sızlar! Oh! Hiçbir zaman! Ne şimdi ne de daha önce bu sersemler için bir acıma hissi duymadım. Bunu övünerek söylüyorum! Niçin bu yaratık bir Rocilt olmadı? Eğer Rus veya Napolyon altınlarından bir yığın yoksa Rocilt gibi bir milyoner değilse, suç kimde? Madem ki, yaşamak için bütün kudrete sahip, eğer bunu anlamıyorsa suç kimde?</span></p>

  <p class="normal normal-override-1" xml:lang="tr"><span class="no-style-override">“Oh! Bundan sonra bana artık her şey eşit, aynı. Kendi kendime kızacak zamanım bile yok. Fakat! O hâlde, o hâlde tekrar ediyorum geceleri yastığıma dişlerimi geçiriyor ve battaniyemi kudurur gibi yırtıyorum. Ah!! Ne hayaller kuruyorum. On sekiz yaşımda, birden çırılçıplak bir hâlde sokağa, kaldırımların üstüne fırlatılıp atılmamı, evsiz barksız, işsiz, ekmeksiz ve aç ve çıplak şehrin ortasında arkadaşsız kalmamı kaç defa temenni ettim. Fakat sağlıklı olarak! İşte o zaman kendimi gösterecektim.”</span></p>

  <p class="normal normal-override-1" xml:lang="tr"><span class="no-style-override">“Neyi gösterebilecektin?”</span></p>

  <p class="normal normal-override-1" xml:lang="tr"><span class="no-style-override">“Oh! Bu “açıklamalarım”la ne derece aşağılandığım farkında olmadığımı tahmin edebilirsiniz? Benim on sekiz yaşında olduğumu dikkate almayan herhangi bir kimse beni hayat hakkında hiçbir zaman bilgisi olmayan bir yumurcak varsayamaz. Bu son altı ay içinde tam bir yaşlı oldum. Fakat isterlerse benimle alay etsinler ve bütün bunları bir hikâye kabul etsinler. Çünkü bunlar, kendimin ortaya attığı gerçek hikâyelerdir. Bunlar, uykusuz geçen uzun gecelerimin eseri, şimdi bunların hepsini hatırlıyorum. “Fakat bunları şimdi tekrar etmeye gerek var mı? Artık benim için hikâyeler devri çoktan geçti? Bu hayaller, Yunan gramerini bile okumayı bana yasakladıkları zaman beni eğlendiriyordu. Hatta bir seferinde şu garip fikir aklıma geldi: “Gramerin sonuna gelmeden belki öleceğim.” diye daha ilk sayfasında düşünüyor ve kitabı masanın altına fırlatıyordum. Üstelik, Matrena’nın onu yerden kaldırmasına engel oluyordum.</span></p>

  <p class="normal normal-override-1" xml:lang="tr"><span class="no-style-override">Bu “açıklamalarım” herhangi bir kimsenin eline geçecek olursa ve o kimse sonuna kadar okumak sabrını gösterebilirse beni bir deli veya bir öğrenci, daha doğrusu bir ölüm mahkûmu sanacak. Tabii, kendinden başka diğer bütün insanların hayat için bu kadar kavga ettiklerini, onun kıymetini anlamadan, tembelce harcadıklarını, bu şekilde de herkesin hayata layık olmadığını anlayacaktır!</span></p>

  <p class="normal normal-override-1" xml:lang="tr"><span class="no-style-override">“Peki sonra? Okuyucum, bu konuda yanılacak ve benim ölüme mahkûmiyet durumum kendi inancım üstünde hiçbir etki yapmayacak ama sorun, onların hepsine hiç ayrım yapmadan sorun bakalım, mutluluğu nasıl anlıyorlar? Ah! Emin olun ki, Kristof Kolomb, Amerika’yı bulduğu zaman değil, fakat bulmak üzere olduğu zaman daha mutluydu. İnanın ki, mutluluğun en hararetli dakikası belki, Yeni Dünya’yı keşfetmeden üç gün önce, bütün tayfaların ümitsizlik içinde ayaklanarak, Avrupa’ya tekrar dönmek istediği zamandı. Burada Yeni Dünya söz konusu değildi. Kolomb onu, belli belirsiz gördü. Öldüğü zaman nereyi bulduğunu tam anlamı ile bilmiyordu. Asıl önemli olan şey hayattır. Yalnız hayat!</span></p>

  <p class="normal normal-override-1" xml:lang="tr"><span class="no-style-override">Bu sonu gelmeyen bir arama, hayatın sonsuzluğudur. Yoksa onun bulunması değil! Fakat bu cümleler neye yarar? Bütün buraya kadar söylediklerimin, bir ilkokul öğrencisinin “Güneşin doğuşu” konulu ev ödevine benzemesinden korkuyorum.</span></p>

  <p class="normal normal-override-1" xml:lang="tr"><span class="no-style-override">Diyecekler ki, belki bir şeyler ifade etmek istemişim; fakat bütün bu arzuma rağmen… “Açıklayamamıştım…” Şunu ekleyeceğim ki, her dâhiyane fikirde, her yeni ve hatta insan beyninde doğan her ciddi düşüncede, hep diğer bir insana anlatılamayacak bazı şeyler vardır, ciltlerle boş yere eser yazarsınız ve otuz beş sene her şekilde fikirlerinizi tekrar gözden geçirirsiniz, yine de bütün gayretlerinize rağmen bazı şeyler kalır. Beyninizde, her zaman kalmak üzere yerleşip kalır ve çıkmak istemezler. Belki de en mükemmel fikrinizi hiç kimseye anlatamadın ölür gidersiniz. Şayet bu altı ay içinde beni endişeye düşüren bütün şeyleri açıklamaktan âciz isem, şimdi geldiğim bu “Kesin düşünce”min bana çok pahalıya mal olduğunu acaba anlayacaklar mı? İşte, yalnız benim tarafımdan bilinen bazı sebeplerden dolayı, “açıklamalarım”ın içinde aydınlatılmasını görev saydığım mesele.</span></p>

  <p class="normal normal-override-1" xml:lang="tr"><span class="no-style-override">“Fakat hikâyemin sonuna devam ediyorum.”</span></p>

</body>

</html>