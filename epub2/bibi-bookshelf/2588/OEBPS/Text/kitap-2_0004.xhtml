<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1 stil1-override" id="sigil_toc_id_4" xml:lang="tr"><span class="no-style-override-5">IV</span></h2>

  <p class="normal normal-override-1" xml:lang="tr"><span class="no-style-override">Daha önce prensin geçtiği aynı odaları geçtiler. Rogojin biraz önden gidiyor, prens de onun arkasından yürüyordu. Burada, duvarlarda birkaç resim vardı. Bunlardan çoğu papaz portreleriyle ne olduğu seçilemeyen manzara resimleriydi. Bitişik odaya açılan kapının üzerinde, biçimi oldukça tuhaf bir resim asılıydı. Bu resmin uzunluğu iki bucuk arşındı, eni ise altı karıştan geniş değildi. Bunda henüz çarmıhtan indirilmiş İsa resmedilmişti. Prens, bir şey hatırlar gibi, göz ucuyla ona baktı ama durmadan kapıdan geçmek istedi. Ağır bir duygunun etkisi altındaydı, bu evden çabucak çıkıp gitmek istiyordu. Ama Rogojin birden resmin önünde durdu.</span></p>

  <p class="normal normal-override-1" xml:lang="tr"><span class="no-style-override">- İşte burada hep resimler asılı, dedi. Hepsi de rahmetli babam tarafından bir ya da iki ruble karşılığında, açık arttırma salonlarından satın alınmıştır. Kendisi bunları severdi. Resimden anlayan bir adam -burada hepsini gözden geçirdi… Bayağı şeyler, dedi.</span></p>

  <p class="normal normal-override-1" xml:lang="tr"><span class="no-style-override">İşte bu kapı üstündeki, yani babamın iki rubleye satın aldığı tablo. Fakat yanılmışım, bayağı değil. Daha babam sağ iken birisi buna üç yüz elli ruble vermişti, tüccardan resim heveslisi Salayev Ivan Dimitriç ise dört yüze kadar çıktı, geçen hafta da kardeşim Semion Semioniç’e beş yüz ruble teklif etti. Resmi kendime alıkoydum.</span></p>

  <p class="normal normal-override-1" xml:lang="tr"><span class="no-style-override">Bu sırada resmi gözden geçiren prens:</span></p>

  <p class="normal normal-override-1" xml:lang="tr"><span class="no-style-override">- Bu şey… Hans Holbein’in bir kopyası, dedi. Gerçi büyük bir bilgiç değilim ama sanırım güzel bir kopyadır. Bu tabloyu sınır dışında görmüştüm, hâlâ da unutamıyorum. Ama… Sen nereye…</span></p>

  <p class="normal normal-override-1" xml:lang="tr"><span class="no-style-override">Rogojin birden resmi bırakmış ve yine önde olmak üzere, yola koyulmuştu. Onun bu aceleciliğini dalgınlığına ve tuhaf sinirli hâline vermek mümkündü. Ama yine de kendisinin başlamadığı bir konuşmanın böyle birden kesilmesi prense pek tuhaf göründü, üstelik de Rogojin cevap bile vermemişti.</span></p>

  <p class="normal normal-override-1" xml:lang="tr"><span class="no-style-override">Birkaç adım ilerleyen Rogojin, yine kendisi:</span></p>

  <p class="normal normal-override-1" xml:lang="tr"><span class="no-style-override">- Ne dersin Lev Nikolayeviç, sana çoktan beri sormak istiyordum. Tanrı’ya inanıyor musun, yoksa inanmıyor musun, dedi.</span></p>

  <p class="normal normal-override-1" xml:lang="tr"><span class="no-style-override">Prens, elinde olmadan:</span></p>

  <p class="normal normal-override-1" xml:lang="tr"><span class="no-style-override">- Ne kadar tuhaf soruyor ve bakıyorsun, diye işaret etti.</span></p>

  <p class="normal normal-override-1" xml:lang="tr"><span class="no-style-override">Rogojin, sanki yine sorusunu unutmuş gibi, bir an sustuktan sonra:</span></p>

  <p class="normal normal-override-1" xml:lang="tr"><span class="no-style-override">- Bense bu resme bakmayı seviyorum, diye mırıldandı.</span></p>

  <p class="normal normal-override-1" xml:lang="tr"><span class="no-style-override">Prens, birden aklına gelen bir düşüncenin etkisi altında:</span></p>

  <p class="normal normal-override-1" xml:lang="tr"><span class="no-style-override">- Bu resme, ha, diye bağırdı. Bu resme ha? Bu resim yüzünden herhangi bir insanın imanı bile kaybolur.</span></p>

  <p class="normal normal-override-1" xml:lang="tr"><span class="no-style-override">Rogojin, beklenmedik bir sırada:</span></p>

  <p class="normal normal-override-1" xml:lang="tr"><span class="no-style-override">- Kayboluyor, doğru, diye onayladı. Çıkış kapısının neredeyse önüne gelmişlerdi.</span></p>

  <p class="normal normal-override-1" xml:lang="tr"><span class="no-style-override">Prens durdu:</span></p>

  <p class="normal normal-override-1" xml:lang="tr"><span class="no-style-override">- Nasıl, diye sordu, ne oluyorsun canım! Ben hemen hemen şaka ettim, sen ise böyle ciddiye alıyorsun! Hem ne diye Tanrı’ya inanıyor musun diye sordun?</span></p>

  <p class="normal normal-override-1" xml:lang="tr"><span class="no-style-override">- Hiç canım, öyle işte. Daha önce de sormak istemiştim. Biliyorsun, şimdi inanmayanlar çok. Şu doğru mu -sen Rusya dışında yaşadın- birisi bana, sarhoş ağzıyla Rusya’da Tanrı’ya inanmayanlar, bütün dünyadaki insanlardan çoktur, demişti. ‘Bu bizim için onlardan daha kolay oluyor, çünkü biz onlardan daha ileriyiz…</span></p>

  <p class="normal normal-override-1" xml:lang="tr"><span class="no-style-override">Rogojin acı acı gülümsedi; sorusunu sorar sormaz, birden kapıyı açtı, kapı koluna tutunarak prensin çıkmasını beklemeye başladı. Prens şaşırmakla beraber çıktı, öteki de onun arkasından sahanlığa çıktı ve kapıyı kapadı. İkisi de birbirinin karşısında, nereye geldiklerini, şimdi ne yapmaları gerektiğini unutan iki insan gibi, duruyorlardı.</span></p>

  <p class="normal normal-override-1" xml:lang="tr"><span class="no-style-override">Prens, elini uzatarak:</span></p>

  <p class="normal normal-override-1" xml:lang="tr"><span class="no-style-override">- Haydi, hoşça kalın, dedi. Rogojin onun elini kuvvetle ve tıpkı bir makine gibi sıkarak:</span></p>

  <p class="normal normal-override-1" xml:lang="tr"><span class="no-style-override">- Güle güle, dedi.</span></p>

  <p class="normal normal-override-1" xml:lang="tr"><span class="no-style-override">Prens, bir basamak aşağı indi ve başını çevirdi -galiba Rogojin’i böyle bırakmak istemiyordu- bundan başka aklına gelen bir şeyi hatırlayarak canlanmıştı.</span></p>

  <p class="normal normal-override-1" xml:lang="tr"><span class="no-style-override">- İnanç konusuna gelince, diyerek gülümsedi. Geçen hafta iki gün içinde dört şeyle karşılaştım. Sabahleyin trenle yeni demiryollarından birinden giderken, vagonda S. M. ile dört saat konuştum, hemen orada tanıştım. Onun hakkında çok şeyler duymuştum. Hatta dinsiz olduğunu, sapıttığını da söylemişlerdi. Çok bilgili bir insanmış meğer. Oldukça da iyi bir terbiye almış. Hiç büyüklenmiyor, benimle konuşmaktan zevk alıyordu. Gerçekten Tanrı’ya inanmıyordu. Beni asıl şaşırtan, Tanrı konusuna çok girmemesiydi. Gerçi inanmayanlarla daha önce de ilişkiye girmiştim ama konuştukları hep ezbercilik üzerine kuruluydu. Bu bilginle diğer insanların farkı burada işte… Birisi çok şey bildiği hâlde söz etmiyor, öbürü söz ettiği hâlde bilgisiz. Bunu daha o zaman ona söyledim ama galiba açık anlatamadım, çünkü o bir şey anlamadı… Akşam bir kasabada otelde yatmaya kaldım, orada daha yakında, geçen akşam bir cinayet olmuş, ben geldiğim zaman herkes ondan konuşuyordu. İki köylü, hem de yaşlı-başlı insanlar, sarhoş da değillermiş, ne zamandan beri birbirlerini tanıyorlarmış, ahbap imişler, çay içmişler ve küçük bir odada beraberce yatmaya hazırlanıyorlarmış. Ama arkadaşlardan birisi ötekinin sarı boncuklu bir gümüş saati olduğunu iki gün önce gizlice görmüş, anlaşılan daha önce onda böyle bir şey bulunduğunu bilmiyormuş. Bu adam hırsız değilmiş, hatta namuslu imiş ve köylü yaşayışına göre hiç de yoksul değilmiş. Ama bu saat onu o kadar kendine çekmiş, o kadar hoşuna gitmiş ki, sonunda kendini tutamamış… Bıçağı almış, dostu arkasını dönünce, usulca ona yaklaşmış, nişan almış, gözlerini yukarı kaldırmış, haç çıkarmış, içinden: ‘Tanrım, İsa aşkına beni bağışla!’ diye dua etmiş ve bir vuruşta dostunu bir koyun gibi kesmiş ve cebinden saati almış.</span></p>

  <p class="normal normal-override-1" xml:lang="tr"><span class="no-style-override">Rogojin kahkahaları koyuverdi. Sanki gülme nöbetine tutulmuş gibi, gülüyordu. Hatta deminki somurtkan hâlinden sonra böyle gülmesi insanın tuhafına gidiyordu.</span></p>

  <p class="normal normal-override-1" xml:lang="tr"><span class="no-style-override">Boğulur gibi, çırpınarak bağırdı.</span></p>

  <p class="normal normal-override-1" xml:lang="tr"><span class="no-style-override">- İşte bu güzel! Hayır, işte bu hepsinden güzel! Birisi Tanrı’ya hiç inanmıyor, öteki ise o kadar inanıyor ki insanları bile dua ederek kesiyor… Hayır azizim insan böyle bir şey uyduramaz! Ha ha ha! Hayır, bu hepsinden güzel…</span></p>

  <p class="normal normal-override-1" xml:lang="tr"><span class="no-style-override">Rogojin, gülmesine biraz ara verir vermez -bu arada gülüşü, hâlâ dudaklarında, çırpınma hâlinde ve durmak bilmeyerek devam ediyordu- prens devam etti:</span></p>

  <p class="normal normal-override-1" xml:lang="tr"><span class="no-style-override">- Ertesi sabah şehirde dolaşmak üzere çıktım, baktım tahta kaldırımda sarhoş bir er dolaşıyor, üstü başı perişan. Bana yaklaştı. ‘Satın al beyefendi, gümüş haç, sadece yirmi kopeğe veriyorum; gümüş! ‘Baktım elinde bir haç, herhâlde biraz önce boynundan çıkarmış, mavi, çok yıpranmış bir kurdeleye bağlı ama gerçek kurşundan. İlk bakışta, büyük boy, sekiz köşeli, tamamıyla Bizans biçimi olduğu görülüyor. Yirmi kopek çıkarıp kendisine verdim, haçı da hemen orada boynuma taktım. Yüzünden, aptal şeyi aldattığına sevindiği görülüyordu ve hemen haçın parasını alıp içmeye gitti, buna şüphe yoktu. Birader, o zaman Rusya’da üzerime akın eden her şeyin etkisi altındaydım. Daha önce burada hiçbir şeyi anlayamıyordum, sanki dilsiz gibi büyümüştüm, sınır dışında bulunduğum bu beş yıl içinde de hayal gibi görüyordum. İşte yürümeye, düşünmeye başladım. Hayır, İsa’yı satan bu adamı daha niye mahkûm etmeyeyim? Bu sarhoş ve zayıf kalplerde neler gizlendiğini elbette Tanrı bilir. Bir saat sonra otele dönerken, kucağında meme çocuğu bulunan bir kadınla karşılaştım. Kadın henüz gençti, çocuğu ise altı aylık kadar bir şeydi. Kadın dikkat etmiş, çocuk doğduğundan beri ona ilk defa gülmüş. Baktım kadın birden hûşu içinde haç çıkardı. ‘Ne oluyorsun, taze?’ dedim -o zaman, biliyor musun, henüz her şeyi soruyordum. ‘İşte, çocuğunun ilk gülümsemesini gören bir ana nasıl sevinirse, Tanrı da bir günahkârın, içinden gelerek, önünde duaya durduğunu gökyüzünden gördüğü zaman böyle sevinç duyar.’ Bunu köylü kadın hemen hemen bu sözlerle böyle derin, ince, gerçek Hıristiyanca bir düşünceyi ifade etmişti. Yani Tanrı hakkındaki bütün anlayış bir kelime ile ifade edilmişti, yani Tanrıyı öz babamız gibi anlıyor, onun insana bir babanın öz çocuğuna bakarak duyduğu sevinci anlatmak istiyordu, ki bu, İsa’nın baş düşüncesidir! Basit bir köylü kadın… Doğru… Bir ana… Ve kim bilir, belki bu kadın yine aynı erin karısıydı. Dinle Parfen, demin bana sormuştun, işte cevabım: Din duygusunun gizemleri hiçbir değerlendirmenin, hiçbir davranış ve suçun, hiçbir zındıklığın ölçüsüne uymaz. Burada bir şey var ki, o şey değil, ölmezliğe kadar o şey olmayacaktır. Burada öyle bir şey var ki, zındıklıklar hep onun üzerinden kayıp gidecek ve hep bambaşka şeylerden konuşulacaktır. Ama asıl konu şu ki, bunu daha açık, daha çabuk ancak bir Rus’un kalbinde fark edebilirsin. Ve işte benim çıkardığım sonuç! Bu, benim Rusya hakkında edindiğim ilk ve birinci yargı. Yapılacak çok şey var, Parfen! Bizim Rus dünyamızda yapılacak çok şey var, inan bana! Hatırla, bir zamanlar Moskova’da seninle buluşup konuştuğumuz günleri!… Buraya şimdi hiç dönmek istememiştim! Seninle de hiç ama hiç böyle karşılaşacağımı düşünmemiştim! Eh, ne diyelim… Hoşça kal! Tanrı yardımcın olsun!</span></p>

  <p class="normal normal-override-1" xml:lang="tr"><span class="no-style-override">Döndü ve merdivenlerden aşağı inmeye başladı.</span></p>

  <p class="normal normal-override-1" xml:lang="tr"><span class="no-style-override">Prens merdivenin ilk sahanlığına indiği zaman, Parfen yukardan:</span></p>

  <p class="normal normal-override-1" xml:lang="tr"><span class="no-style-override">- Lev Nikolayeviç, diye bağırdı. Erden aldığın haç üzerinde mi?</span></p>

  <p class="normal normal-override-1" xml:lang="tr"><span class="no-style-override">- Evet üzerimde. Prens, yine durdu.</span></p>

  <p class="normal normal-override-1" xml:lang="tr"><span class="no-style-override">- Bana göstersene.</span></p>

  <p class="normal normal-override-1" xml:lang="tr"><span class="no-style-override">Yine bir tuhaflık… Prens bir an düşündü, yukarı çıktı, haçı boynundan çıkarmadan açıp ona gösterdi.</span></p>

  <p class="normal normal-override-1" xml:lang="tr"><span class="no-style-override">Rogojin:</span></p>

  <p class="normal normal-override-1" xml:lang="tr"><span class="no-style-override">- Bana ver, dedi.</span></p>

  <p class="normal normal-override-1" xml:lang="tr"><span class="no-style-override">- Ne yapacaksın? Yoksa sen…</span></p>

  <p class="normal normal-override-1" xml:lang="tr"><span class="no-style-override">Prens bu haçtan ayrılmak istemezdi</span></p>

  <p class="normal normal-override-1" xml:lang="tr"><span class="no-style-override">- Üzerimde taşıyacağım, kendiminkini de çıkarıp sana veririm, sen taşı.</span></p>

  <p class="normal normal-override-1" xml:lang="tr"><span class="no-style-override">- Haçlarımızı değişmek mi istiyorsun? Buyur Parfen, öyle ise, memnun olurum; kardeş oluruz</span></p>

  <p class="normal normal-override-1" xml:lang="tr"><span class="no-style-override">Prens kurşun, Parfen de kendi altın haçını çıkardı, değiştiler. Parfen susuyordu. Prens, deminki güvensizliğin, deminki acı, hemen hemen alaylı gülümsemenin hâlâ kardeşliğinin yüzünden silinmediğini, hiç değilse bazı anlarda kendini kuvvetle belli ettiğini şaşkınlıkla gördü. Rogojin sonunda sessizce prensin elini tuttu, bir zaman, sanki bir şeye karar veremiyormuş gibi, olduğu yerde durdu. Sonra birden çok hafif bir sesle: ‘Gel’ diyerek onu peşinden sürükledi. Birinci katın sahanlığından geçtiler ve çıktıkları kapının karşısına gelen kapıyı çaldılar. Kapı çabucak açıldı. Beli bükülmüş, siyahlı başörtüsü ile örtülü yaşlı bir kadın, sessizce, yerlere kadar eğilerek Rogojin’i selamladı. Öteki ona çabucak bir şeyler sordu ve cevabı beklemeyerek odalardan geçerek ileri götürdü. Yine umulmaz, soğuk bir temizlik taşıyan, eski eşya ile soğuk ve ağır bir şekilde, beyaz temiz kılıflı eşya ile döşenmiş odalardan geçiyorlardı. Rogojin, haber vermeden prensi, doğruca cilalı kızılağaç bir bölme ile bölünmüş pek büyük sayılmayacak misafir odasına soktu. Yan tarafta da herhâlde yatak odasına giden iki kapı vardı. Misafir odasının köşesinde, tuğla soba yanında, koltukta, küçük bir kocakarı oturuyordu. Oldukça sağlıklı, sevimli ve yuvarlak bir yüzü vardı. Ama salon tamamıyla ağarmıştı ve -bunu ilk bakışta anlamak mümkündü- tamamıyla çocuklaşmış bir hâldeydi. Arkasında siyah yünlü bir entari, boynunda büyük siyah bir atkı, başında siyah kurdeleli bir hotoz vardı.</span></p>

  <p class="normal normal-override-1" xml:lang="tr"><span class="no-style-override">Ayakları bir iskemleye dayanıyordu. Onun yanında, başka tertemiz bir kocakarı daha vardı, ondan daha yaşlı idi, o da yas elbiseleri içindeydi, onun da başında beyaz hotoz vardı, herhâlde bir sığıntı olmalıydı, sessizce çorap örüyordu. Anlaşılan ikisi de bütün gün susup oturuyordu. Birinci ihtiyar kadın, Rogojin ile prensi görünce, onlara gülümsedi ve hoşnut olduğunu belirtmek için, birkaç defa başını eğdi. Rogojin onun elini öperek:</span></p>

  <p class="normal normal-override-1" xml:lang="tr"><span class="no-style-override">- Anneciğim, dedi, işte sevgili dostum Prens Lev Nikolayeviç. Onunla haçlarımızı değiştik; kendisi bir zamanlar Moskova’da öz kardeşim gibiydi, benim için çok şeyler yaptı. Onu kutsa anneciğim, tıpkı öz oğlunu kutsar gibi kutsa. Dur ihtiyarcık, işte böyle parmaklarını bitiştireyim…</span></p>

  <p class="normal normal-override-1" xml:lang="tr"><span class="no-style-override">Ama ihtiyar kadın, Parfen işe girişmeden önce, sağ kolunu kaldırdı, parmağının üçünü bir araya getirip bitiştirdi ve üç defa prensin üzerine haç çıkardı. Sonra, bir daha şefkat ve sevgiyle ona başını eğdi.</span></p>

  <p class="normal normal-override-1" xml:lang="tr"><span class="no-style-override">Parfen:</span></p>

  <p class="normal normal-override-1" xml:lang="tr"><span class="no-style-override">- Haydi gidelim, Lev Nikolayeviç, dedi, sırf bunun için seni getirmiştim…</span></p>

  <p class="normal normal-override-1" xml:lang="tr"><span class="no-style-override">Merdivenleri çıkarken eklemeyi de unutmadı:</span></p>

  <p class="normal normal-override-1" xml:lang="tr"><span class="no-style-override">- İşte bak, kendisine söylenenlerden bir şey anlamıyor, benim sözlerimi de anlamadı ama seni kutsadı. Demek ki, bunu kendisi istedi… Eh, hoşça kalın… İkimizin de zamanı geldi artık.</span></p>

  <p class="normal normal-override-1" xml:lang="tr"><span class="no-style-override">Bunun üzerine kapıyı açtı.</span></p>

  <p class="normal normal-override-1" xml:lang="tr"><span class="no-style-override">Prens, şefkat dolu bir sitemle ona bakarak:</span></p>

  <p class="normal normal-override-1" xml:lang="tr"><span class="no-style-override">- Ayrılırken hiç değilse gel seni kucaklayayım, tuhaf adam, diye bağırdı ve kucaklamak istedi.</span></p>

  <p class="normal normal-override-1" xml:lang="tr"><span class="no-style-override">Ama Parfen, ellerini kaldırmışken, hemen yine indirdi. Cesaret edemiyor, prensin yüzüne bakmamak için başını çeviriyordu. Onu kucaklamak istemiyordu.</span></p>

  <p class="normal normal-override-1" xml:lang="tr"><span class="no-style-override">Birden tuhaf tuhaf gülerek:</span></p>

  <p class="normal normal-override-1" xml:lang="tr"><span class="no-style-override">- Haçını almasına aldım ama saat için kesmem seni! diye mırıldandı.</span></p>

  <p class="normal normal-override-1" xml:lang="tr"><span class="no-style-override">Ama ansızın bütün yüzü değişti, korkunç sarardı. Dudakları titredi, gözleri alevlendi. Kollarını kaldırdı, sıkı sıkıya prensi kucakladı ve boğulur gibi mırıldandı:</span></p>

  <p class="normal normal-override-1" xml:lang="tr"><span class="no-style-override">- Kader böyle ise al Nastasya Filippovna’yı, dedi. Senin olsun. Bırakıyorum sana!… Rogojin’i hatırla!</span></p>

  <p class="normal normal-override-1" xml:lang="tr"><span class="no-style-override">Bunun üzerine, prensi kendi başına bırakıp yüzüne bile bakmadan içeri girdi, arkasından da kapıyı kapadı.</span></p>

</body>

</html>