<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>kitap-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>

  <h2 class="stil1 stil1-override" id="sigil_toc_id_14" xml:lang="tr"><span class="no-style-override-5">III</span></h2>

  <p class="normal normal-override-1" xml:lang="tr"><span class="no-style-override">Wauxhalle olayı anne ile genç kızları âdeta yerin dibine geçirmişti. Lizaveta Prokofyevna şaşkınlık ve heyecanının etkisi altında, kızlarını acele ile kaçırarak eve sürüklemişti. Ona göre bütün bu olup bitenler çok anlamlıydı. Hatta heyecanlı!</span></p>

  <p class="normal normal-override-1" xml:lang="tr"><span class="no-style-override">Böyle bir olayı hesaba katmaması sonucunda, kafasında çok kesin fikirler doğmuştu. Zaten tıpkı anneleri gibi, küçük hanımlar da anlamışlardı ki, beklenmeyen bir olay yaşanmış, belki de bazı olağanüstü sırlar aydınlanmaya başlamıştı. Prens Ş.T…’in garantisi ve açıklamalarına rağmen Ojen, anneleri gibi, küçük hanımlar da anlamışlardı ki, doğal olmayan bir Pavloviç’in “bu kadınla apaçık ilişkisi olduğunu” Lizaveta Prokofyevna ile iki büyük kızı anlamışlardı. Fakat elde edilen bu sonuç, karışıklıkları çoğaltmaktan başka bir işe yaramıyordu. Şüphesiz genç kızlara, annelerinin bir kaçışa benzeyen alelacele hareketi ve korkusu çok dokunmuştu. Bununla beraber, ilk anın karışıklığı sırasında ona soru sormaktan çekinmişlerdi. Diğer taraftan, en küçükleri Aglaya Ivanovna’nın bu mesele hakkında belki kendileri ve annelerinden daha fazla şeyler bildiğini hissediyorlardı. Prens Ş.T… gece gibi karanlık ve sessiz hayallerine dalmıştı. Bütün yol boyunca Lizaveta Prokofyevna prense bir kelime bile söylemedi. O da onun sessizliğinin farkına varmamıştı zaten. Adelaida boş yere prense şu soruyu sordu: “Demin hangi amcadan söz edildi, Petersburg’ta ne olmuş?” Fakat prens bu soruya yüzünü buruşturdu. Cevap olarak birkaç belli belirsiz cümle savurdu. Muhakkak başka açıklamalar beklenebilirdi. Bütün bunlar anlamsız laflardı. “Buna ne şüphe?” diye Adelaida cevabını tamamladı ve nişanlısına fazla soru sormaktan vazgeçti.</span></p>

  <p class="normal normal-override-1" xml:lang="tr"><span class="no-style-override">Aglaya’ya gelince, tamamen sakindi, yolda sadece çok hızlı yüründüğünün farkına vardı. Bir kere arkasına bakacak oldu. O zaman prensin kendilerine doğru yetişmeye çabaladığını gördü, onun bu şekilde koştuğunu gören genç kızı alaylı bir gülme aldı. Bir daha da başını ona doğru çevirmedi.</span></p>

  <p class="normal normal-override-1" xml:lang="tr"><span class="no-style-override">Villaya yaklaştıkları zaman, Petersburg’tan henüz dönmüş olan Ivan Feodoroviç onları karşıladı. Generalin ilk kelimesi, Ojen Pavloviç’i sormak oldu. Fakat karısı bir kelime söylemeden ve hatta onun yüzüne bile bakmadan, Ivan Feodoroviç’in yanına geldi. General kızlarının ve Prens Ş.T…’nin gözlerinden, evde yine kızılca kıyametin kopacağını anladı. Zaten bu gözlemden önce kendi yüzünde bile doğal olmayan bir endişe okunuyordu. Derhal Prens Ş.T…’yi kolundan yakaladı. Villanın önünde durdurdu ve yavaşça onunla birkaç kelime konuştu.</span></p>

  <p class="normal normal-override-1" xml:lang="tr"><span class="no-style-override">Taraçaya çıkıp Lizaveta Prokofyevna’ya yaklaştıkları zaman general ile prensin yüzlerindeki şaşkınlıktan olağanüstü bir haber aldıkları görülüyordu. Herkes Lizaveta Prokofyevna’nın apartmanında, yukarıda toplanmıştı. Yalnız prens taraçada, bir köşede bir şey beklermiş gibi oturdu kaldı. Denilebilirdi ki, bütün dünyayı unutmuş ve sanki onu dikecekleri yerde iki sene kıpırdamadan kök salmaya hazırdı. Yukarıdan, ara sıra heyecanlı bir tartışma işitiyordu.</span></p>

  <p class="normal normal-override-1" xml:lang="tr"><span class="no-style-override">Bu köşede ne kadar zaman kaldı? Kendi de bilmiyordu. Zaman gecenin ilerlediği saatleri gösteriyordu. Ortalık kararmıştı. Birdenbire Aglaya taraçada belirdi. Sakin görünüyordu. Fakat sararmıştı. Prensin orada, iskemlenin üstünde oturduğunu görünce hiç beklemediği bu rastlantıya şaşarak gülümsedi:</span></p>

  <p class="normal normal-override-1" xml:lang="tr"><span class="no-style-override">– Burada ne arıyorsunuz, diye ona yaklaştı.</span></p>

  <p class="normal normal-override-1" xml:lang="tr"><span class="no-style-override">Prens şaşkın, birkaç kelime mırıldandı ve acele ile yerinden kalktı; fakat Aglaya hemen yanına oturunca, o da tekrar oturdu. Dikkatle prensin yüzünü süzdükten sonra, genç kız elinde olmadan pencereye baktı ve tekrar gözlerini ona doğru çevirdi. Prens “belki benimle alay etmek istiyor” diye düşündü. Fakat hayır, bu böyle olsaydı onu demin yapabilirdi. Burası yeri değil…</span></p>

  <p class="normal normal-override-1" xml:lang="tr"><span class="no-style-override">– Bir çay içmek ister misiniz? Bir çay yapmalarını söyleyeyim mi?</span></p>

  <p class="normal normal-override-1" xml:lang="tr"><span class="no-style-override">– Hayır… Bilmem…</span></p>

  <p class="normal normal-override-1" xml:lang="tr"><span class="no-style-override">– Nasıl, isteyip istemediğinizi bilmiyor musunuz? Ah! Tam sırası gelmişken sorayım: Sizi şimdi birisi düelloya çağırsa ne yaparsınız? İşte size sormak istediğim sorulardan biri.</span></p>

  <p class="normal normal-override-1" xml:lang="tr"><span class="no-style-override">– Fakat… Kim… Hiç kimse beni düelloya çağırmak niyetinde değil.</span></p>

  <p class="normal normal-override-1" xml:lang="tr"><span class="no-style-override">– Diyelim ki, çağırıldınız, korkar mısınız?</span></p>

  <p class="normal normal-override-1" xml:lang="tr"><span class="no-style-override">– Sanırım evet… Korkarım.</span></p>

  <p class="normal normal-override-1" xml:lang="tr"><span class="no-style-override">– Ciddi mi söylüyorsunuz? Öyleyse siz bir korkaksınız. Prens bir an düşündükten sonra:</span></p>

  <p class="normal normal-override-1" xml:lang="tr"><span class="no-style-override">– Yoo… Hayır! Belki de değil… Korkak olan adam hem korkan, hem de kaçan insandır. Korkan fakat kaçmayan korkak değildir, diye gülerek cevap verdi.</span></p>

  <p class="normal normal-override-1" xml:lang="tr"><span class="no-style-override">– Yani siz kaçmayacak mısınız?</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Kaçmamam gerekir, diye Aglaya’nın sorusunu cevapladı.</span></p>

  <p class="normal normal-override-1" xml:lang="tr"><span class="no-style-override">Aglaya:</span></p>

  <p class="normal normal-override-1" xml:lang="tr"><span class="no-style-override">Ben kadın olmama rağmen, dünyada hiçbir şeyden kaçmam, diye soğuk bir eda ile düşüncesini bildirdi. Zaten benimle alay ediyorsunuz ve her zamanki hâliniz gibi, herkesin ilgisini çekmek için maskaralık yapıyorsunuz. Bana söyleyin, düelloda on iki adımdan ateş edilir, değil mi?.. Hatta bazen on adımdan. Demek o zaman muhakkak insan ya ölür… ya da yaralanır?</span></p>

  <p class="normal normal-override-1" xml:lang="tr"><span class="no-style-override">– Düellolarda isabet meydana gelmemesi nadirdir.</span></p>

  <p class="normal normal-override-1" xml:lang="tr"><span class="no-style-override">– Nadir mi? Puşkin öldü.</span></p>

  <p class="normal normal-override-1" xml:lang="tr"><span class="no-style-override">– Belki bir rastlantıdır.</span></p>

  <p class="normal normal-override-1" xml:lang="tr"><span class="no-style-override">– Kesinlikle! Bu ölüme kadar devam edecek olan bir düello… Bakın, nitekim Puşkin öldü.</span></p>

  <p class="normal normal-override-1" xml:lang="tr"><span class="no-style-override">– Kurşun, Dantes’nin nişan aldığı ve baş veya göğüs olması gereken noktanın çok aşağısına çarpmış. Hiç kimse oraya nişan almaz. Demek yaralanması yanlış bir nişan, bir rastlantı sonucuydu. Bunu bana yetkili kimseler söyledi.</span></p>

  <p class="normal normal-override-1" xml:lang="tr"><span class="no-style-override">– Ben de bir askerle konuştum. Bana dedi ki, askerî kurallara göre, vücudun ortasına nişan almamış. Demek ne göğse ne de başa… Fakat insanın ortasına, hatta bir subayla konuşuyormuş. O da bu askerin söylediğini onayladı.</span></p>

  <p class="normal normal-override-1" xml:lang="tr"><span class="no-style-override">– Evet, bu uzun mesafelerdeki atışlar için doğru olabilir.</span></p>

  <p class="normal normal-override-1" xml:lang="tr"><span class="no-style-override">– Öyle ise siz atış yapmasını biliyorsunuz.</span></p>

  <p class="normal normal-override-1" xml:lang="tr"><span class="no-style-override">– Daha hiç atış yapmadım.</span></p>

  <p class="normal normal-override-1" xml:lang="tr"><span class="no-style-override">– Belki de bir tabanca doldurmasını bile bilmiyorsunuzdur?</span></p>

  <p class="normal normal-override-1" xml:lang="tr"><span class="no-style-override">– Bilmiyorum. Daha doğrusu ne yapmak gerektiğini biliyorum. Fakat onu hiç denemedim.</span></p>

  <p class="normal normal-override-1" xml:lang="tr"><span class="no-style-override">– Yani onu bilmiyorsunuz… Çünkü bir iş pratikten başka bir şey değildir. Beni iyi dinleyin ve dediklerimi aklınızdan çıkarmayın: Tabanca için önce gayet iyi cins barut alırsınız; ince taneli olmalı… Bu şekilde olanlardan istersiniz fakat yaş olmamalı, tersine çok kuru, yoksa top için barut verirler… Kurşunlara gelince, onları satıcılar bilirler. Tabancanız var mı?</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Hayır, buna ne gerek var, diye gülerek cevap verdi.</span></p>

  <p class="normal normal-override-1" xml:lang="tr"><span class="no-style-override">– Ah ne budalalık! Bir tane almayı unutmayın. Hem de iyisinden. Markası Fransız veya İngiliz olsun. Bunların en iyi marka olduğunu söylüyorlar. Sonra barut alırsınız; bir veya iki dikiş yüksüğü dolusu kadar tabancaya doldurursunuz… Keçe ile iyice bastırırsınız -muhakkak keçe olması gerekli… Neden sadece keçe, ben de bilmiyorum!.. Başka şey olsa kolayca bulunabilir. Mesela yorgandan veya kapı keçelerinden… İyice bastırdıktan sonra, kurşunu sürersiniz, iyi dinliyor musunuz? Önce barutu, sonra da kurşunu korsunuz… Yoksa patlamaz. Niçin gülüyorsunuz? Sizin her gün, hem de günde birkaç defa atış yapmanızı, iyi nişan almanızı istiyorum. Bütün bunları yapacak mısınız?</span></p>

  <p class="normal normal-override-1" xml:lang="tr"><span class="no-style-override">Prens hâlâ gülüyordu. Aglaya kızgınlıkla ayaklarını vurdu. Konuşma sırasında bu şekilde hareketi Mişkin’i biraz şaşırttı. Öyle hissediyordu ki, bir tabancanın nasıl doldurulacağı konusundan çok daha ciddi meseleler konuşması, bazı noktalar hakkında bilgi alması gerekliydi. Fakat bütün bunlar kafasından uçmuştu. Sadece Aglaya ile baş başa oturduğunu ve yalnız ona baktığını hissedebiliyordu. Şimdilik kendisine gereksiz geliyordu bunlar.</span></p>

  <p class="normal normal-override-1" xml:lang="tr"><span class="no-style-override">Sonunda Ivan Feodoroviç yukarı kattan indi ve taraçada belirdi. Sakin ve düşünceli bir hâli vardı.</span></p>

  <p class="normal normal-override-1" xml:lang="tr"><span class="no-style-override">– Ah! Lev Nikolayeviç, sen misin?.. Şimdi nereye gidiyorsun, diye kımıldamak bile istemeyen Prense sordu. Gel, sana bir şey söyleyeceğim.</span></p>

  <p class="normal normal-override-1" xml:lang="tr"><span class="no-style-override">Aglaya, prense “hoşça kalın…” dedi ve elini uzattı. Taraça oldukça karanlıktı, o kadar ki, prens genç kızın hatlarını bile göremiyordu. Bir dakika sonra, prens general ile birlikte villadan henüz çıkmıştı ki, birdenbire dehşetle kızardı ve sağ avucunu kuvvetle sıkıştırdı.</span></p>

  <p class="normal normal-override-1" xml:lang="tr"><span class="no-style-override">Ivan Feodoroviç onunla aynı yolu izliyordu. Saatin geç olmasına rağmen, general bir mesele hakkında birisiyle buluşmak için acele ediyordu. Bu sırada prense, karışık ve anlaşılmaz bir şekilde, birçok şey anlatıyordu. Lizaveta Prokofyevna’nın ismi, bu sözlerin arasında sık sık geçiyordu. Eğer prens şu dakika, biraz daha dikkat edebilseydi, Ivan Feodoroviç’in ondan bazı bilgiler almaya çalıştığını, daha doğrusu sorular sorduğunu fakat asıl noktaya yaklaşmaktan çekindiğini anlayabilirdi. Ne yazık ki, Mişkin o kadar dalgındı ki, generalin söylediklerini işitmiyordu bile. Hatta karşısına geçip heyecanlı bir soru sorduğu zaman, prens ona hiçbir şey anlamadığını söyledi. General Feodoroviç omuzlarını silkti.</span></p>

  <p class="normal normal-override-1" xml:lang="tr"><span class="no-style-override">– Hepiniz ne kadar garip insanlar oldunuz. Her yönden, diye konuşmasına devam etti. Sana diyorum ki, Lizaveta Prokofyevna’nın korkmasını ve düşüncelerini bir türlü anlamıyorum. Sinir krizlerine girdi, ağlıyor, bizi kepaze ettiler… Şerefimizi ayaklar altına aldılar. Fakat kim? Ne şekilde? Kimin yüzünden? Ne zaman ve niçin? Yanılmışım, bunu kabul ediyorum; fakat polis şu “kötü tanınmış olan” kadının saldırmasını kısa kesti; hatta bugün birisini görüp bazı tedbirler almayı düşünüyorum. Hepsi gürültüsüz, sakinlikle, hatta dostane ve her türlü kepazeliği kolayca halledebilir. Bana öyle geliyor ki, önümüz birçok olayla dolu ve bazı şeyler aydınlanmaya muhtaç. Bir entrika karşısındayız. Burada hiç kimse bir şey bilmiyorsa ve ben hiçbir şey işitmedim diyorsa, ne sen, ne bir üçüncüsü, ne bir dördüncüsü, ne de beşincisi hiçbir şey bilmiyorsa, eğer öyle ise sorarım sana, bu meseleden haberdar olan kimdir? Bunu nasıl açıklayabilirsin? Demek ortada bir serap var, gerçek olmayan bir olay, mevcut ayın ışığı gibi mesela… Ya da tıpkı hayaletler gibi.</span></p>

  <p class="normal normal-override-1" xml:lang="tr"><span class="no-style-override">Prens üzüntüyle:</span></p>

  <p class="normal normal-override-1" xml:lang="tr"><span class="no-style-override">– O kadın bir delidir, diye mırıldanarak gündüz yaşanan sahneyi hatırladı.</span></p>

  <p class="normal normal-override-1" xml:lang="tr"><span class="no-style-override">– Diyelim ki, söylediğin gibi deli olsun! Ben de tıpkı senin gibi düşünmüş ve bu düşünceye saplanmıştım. Fakat şimdi anlıyorum ki, bu kadının görüşü doğrudur. Bundan dolayı artık deliliğine hükmetmiyorum. Muhakkak ki, bu kadın normal değil fakat deli de değil. Hatta çok zeki!.. Bugün Kapiten Aleksieviç hakkında söyledikleri bunu fazlasıyla kanıtlıyor. Belli bir amaca ulaşmak için hilekârca hareket ediyor.</span></p>

  <p class="normal normal-override-1" xml:lang="tr"><span class="no-style-override">– Hangi Kapiten Aleksieviç?</span></p>

  <p class="normal normal-override-1" xml:lang="tr"><span class="no-style-override">– Aman Tanrım, Lev Nikolayeviç! Fakat sen beni kesinlikle dinlemiyorsun. Sana Kapiten Aleksieviç’ten söz ediyorum. O kadar harap oldum ki, kollarım, bacaklarım hâlâ titriyor. Bugün şehirden sadece bu yüzden bu kadar geç döndüm. Kapiten Aleksieviç Radomski, Ojen Pavloviç’in amcası… Bu küçük şeytanın konuşmasını duymak insanı çileden çıkartmıyor mu? Soğuk bir hareketle, dudaklarında bir gülümseme ve alaycı bir eda ile bize hiç beklemediğimiz bir açıklama yaptı. Bu “deli kadın” senin cümleni aynen tekrar ettiğini görünce, şaşırdım. “Fakat hâlâ onu anlayamadınız mı? İşte bu deli kadın, beni her ne pahasına olursa olsun, Prens Lev Nikolayeviç ile evlendirmeyi aklına koymuş. Ojen Pavloviç’i bizim evden zorla attırmak için aradığı sebep de bu!” İşte bütün söyledikleri… Başka bir şey eklemeden, gülerek kalktı gitti; kapıyı vurup çıkarken, bizim ağzımız açık kaldı… Sonra bana bugünkü olayı anlattılar. Onunla senin aranda geçenleri… Ve dinle sevgili dostum, sen o kadar çabuk kızan bir insan değilsin… Sen çok aklı başında bir adamsın. Bunun farkına vardım. Fakat… Onun seninle alay ettiğini söylersem, sakın gücenme… Yemin ederim! Bir çocuk temizliği taşıyan seninle alay ediyor… Hatta bunu istemeyebilirsin. Fakat durum böyle… Yanlış düşüncelere saplanma! Seninle de bizimle ettiği gibi alay ediyor. Sadece basitliğinden… Haydi, hoşça kal! Sen bizim duygularımızı biliyorsun. Bu duygularımız hakkında ne kadar ciddi olduğumu da takdir ediyorsun. Duygularımız oldukları gibi duruyor. Onları hiçbir şey değiştiremez… Fakat… Burada ayrılmalıyım artık. Hoşça kal! Kendimi böyle kötü hissettiğim çok azdır. Zannedersem bu şekilde söylenir, değil mi… Sonra bir de yazlıkta oturmayı öve öve bitiremezler!</span></p>

  <p class="normal normal-override-1" xml:lang="tr"><span class="no-style-override">Tek başına kalınca, prens etrafına bakındı, yolu hızla adımladı ve aydınlık pencereli bir evin önünde durdu. Sonra da general ile konuştuğu süre içinde sağ elinde sıktığı bir küçük kâğıdın buruşukluklarını düzeltti ve pencerenin hafif aydınlığı altında şunları okuyabildi: “Yarın sabah saat yedide, parktaki yeşil kanepenin üstünde olacağım. Sizi bekliyorum. Sizi doğrudan ilgilendiren çok önemli bir meseleyi size anlatmaya karar verdim.</span></p>

  <p class="normal normal-override-1" xml:lang="tr"><span class="no-style-override">Ümit ederim ki bu kâğıdı hiç kimseye göstermezsiniz. Size bu şekilde bir tavsiye yazarken, kuruntuya düştüğümü anlıyorum. Ama iyice düşünülürse, siz bunu hak ettiniz. Bunu eklerken gülünç kişiliğinizi düşündüm ve utancımdan kızardım.</span></p>

  <p class="normal normal-override-1" xml:lang="tr"><span class="no-style-override">Bu kanepe, size göstermiş olduğum yeşil kanepedir. Bunu size kesin bir şekilde tarif etmek zorunda kaldığım için utanmanız gerekir.</span></p>

  <p class="normal normal-override-1" xml:lang="tr"><span class="no-style-override">Bu pusula şüphesiz Aglaya’nın taraçaya inmesinden biraz önce, acele ile yazılmış ve dikkatsizce katlanmıştı. Prens korkma derecesine varan tarif olunmaz bir heyecan ile tekrar küçük kâğıdı avucunun içinde sıktı ve yakalanmış bir hırsız paniği ile aydınlık pencerenin önünden uzaklaştı. Fakat bu anî hareket onun, tam arkasında duran bir adama çarpmasına neden oldu.</span></p>

  <p class="normal normal-override-1" xml:lang="tr"><span class="no-style-override">– Sizi bekliyordum prens, diye seslendi bu adam.</span></p>

  <p class="normal normal-override-1" xml:lang="tr"><span class="no-style-override">– Siz misiniz, Keller, diye şaşkınlıkla bağırdı prens.</span></p>

  <p class="normal normal-override-1" xml:lang="tr"><span class="no-style-override">– Sizi arıyordum, prens, sizi! Tabii içerisine giremediğim Yepançinlerin villasının civarında bekledim. Generalle birlikte sokağa çıktığınız zaman peşinize takıldım. Şimdi emrinizi bekliyorum prens! Keller’i kullanabilirsiniz. Kendimi feda etmeye hazırım, hatta gerekirse ölmeye!..</span></p>

  <p class="normal normal-override-1" xml:lang="tr"><span class="no-style-override">– Peki ama… Niçin?</span></p>

  <p class="normal normal-override-1" xml:lang="tr"><span class="no-style-override">– Yani siz muhakkak düelloya çağrılacaksınız! Bu teğmen Molovpsov’ı tanırım. Özel bir ilgim yok… Ama bu harekete katlanamaz. Bize gelince, Rogojin ile kendimden söz etmek istiyorum. Tabii bizi adam yerine saymak istemez, belki de yanılıyor… Demek ki, ona cevap verecek yalnız siz kalıyorsunuz. Kırılanı onarmalısınız prens! İşittiğime göre, sizin hakkınızda bilgi toplamış… Eğer sizi şimdi evde beklemiyorsa, muhakkak yarın, gecikmeden arkadaşlarından biri sizi görmeye gelecek! Eğer beni şahit seçmek isterseniz, bu yüzden zindana bile girmeye hazırım. İşte prens, bunu söylemek için arıyordum sizi…</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Demek siz de bana düellodan söz ediyorsunuz, diye Keller’in şaşkınlığına katılarak güldü. Keller, yaptığı teklifin kabul edilip edilmediğini anlamadı ve sanki iğne üstünde duruyormuş gibi bu alaycı tavır karşısında biraz kızmış göründü.</span></p>

  <p class="normal normal-override-1" xml:lang="tr"><span class="no-style-override">– Bununla beraber prens, siz bugün onun kollarından tuttunuz? Soylu bir insan buna katlanamaz. Özellikle halkın önünde…</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Fakat o da benim göğsüme vurdu, diye gülerek devam etti. Dövüşmemiz için hiçbir sebep yok! Af dilerim, olur biter! Fakat muhakkak dövüşmek gerekirse, o zaman dövüşürüz! O beni düelloya çağırsın. Hatta bunu tercih ederim! Ha! Ha. Ben artık tabanca doldurmasını biliyorum, Keller. Önce barut almak gerekiyor. Fakat nemli olmayacak… Büyük taneli toplara konan baruttan da olmamalı… Sonra önce barut konur, bir kapı keçesinden bir parça koparılır. Sonra arkasından kurşunu koymak gerekir. Fakat barutu, kurşundan önce koymaya dikkat etmek gerekir, yoksa kurşun patlamaz Keller, dinliyor musunuz? Yoksa kurşun patlamaz. Ha! Ha! Dostum Keller, işte güzel bir sebep değil mi? Ah Keller! Biliyorsunuz ki, şimdi canım öpmek istiyor. Ha! Ha! Ha! Fakat nasıl birdenbire onun karşısında bulunabildiniz? Ne zaman isterseniz gelin bana… Şampanya içelim. Şampanya ile sarhoş olalım. Biliyor musunuz, Lebedev’in mahzeninde on iki şişe şampanyam var? Geldiğimin ertesi günüydü… Lebedev bana güzel bir “fırsat” diye teklif etti. Ben de kaçırmadım. Hepsini satın aldım. Milleti toplarım! Bu gece erken mi yatacaksınız?</span></p>

  <p class="normal normal-override-1" xml:lang="tr"><span class="no-style-override">– Her zamanki gibi, prens!</span></p>

  <p class="normal normal-override-1" xml:lang="tr"><span class="no-style-override">– Öyleyse güzel rüyalar görün… Hah ha!..</span></p>

  <p class="normal normal-override-1" xml:lang="tr"><span class="no-style-override">Prens, Keller’i ümitsiz ve şaşkın bırakarak, karşı tarafa geçti ve kayboldu. Boksör şimdiye kadar Mişkin’i bu kadar garip bir durumda görmemişti. Bu hâlde göreceğini de asla tahmin etmezdi. “Belki hastalandı, çünkü sinirlidir ve bütün bunlar onu etkilemiştir fakat şüphesiz korkusu yok. Bu gibi insanlar korkak değildirler.” diye düşündü Keller. Hım Şampanya! Bu haber çok işe yarayacaktı! On iki şişe, bir düzine! Eh hatırı sayılır. Bahse girerim ki, Lebedev, bu şampanyaları borçlulardan biri sana rehin olarak bırakmıştır. Bununla beraber bu prens de çok kibar adam. Bu tür insanlardan hoşlanırım. Fakat şampanya varsa… Zaman kaybetmenin sırası değil… Fırsatı kaçırmamalı…”</span></p>

  <p class="normal normal-override-1" xml:lang="tr"><span class="no-style-override">Gerçekten prens hasta denilecek bir durumda idi. Parkın karanlıkları arasında uzun süre serserice dolaştı. Sonunda bir yolu arşınlarken kendine geldi. Şu küçük kanepe ile yüz adım ilerideki ihtiyar bir ağaç arasında belki otuz kırk defa gidip geldiğini hatırladı. Fakat bütün bu gezinti süresince neyi düşündüğünü hatırlamak istediği hâlde bulamadı. Bundan başka gülünecek bir şey olmamasına rağmen, bir fikri düşünerek güleceği geldi. Fakat canı her zaman gülmek isterdi. Bir düellonun ortaya atılması, belki sadece Keller’in kafasının ürünü değildir, diye düşündü. Kim bilir, bir tabancanın dolduruluşunu Aglaya’nın anlatması bir rastlantı eseri olmayabilir. Sonra da başka bir fikir şimşek gibi kafasından geçti: “Oh! Ben bir köşede otururken, Aglaya taraçaya indiği zaman beni orada bulunca şaşırdı, güldü ve bir çay isteyip istemediğimi sordu fakat bu kâğıt, çok daha önce elinde idi. Demek ki, benim taraçada olduğumu pekâlâ biliyordu. Peki niçin bu kadar şaşkınlık gösterdi? Ha! Ha!”</span></p>

  <p class="normal normal-override-1" xml:lang="tr"><span class="no-style-override">Prens küçük kâğıdı cebinden çıkardı ve öptü. Fakat birdenbire düşünceye daldı. “Bu ne kadar garip!” diye bir anda üzüldü. En çılgınca sevinçli anlarında bile hep neden olduğunu kendisinin de bilmediği bir acı duyardı.</span></p>

  <p class="normal normal-override-1" xml:lang="tr"><span class="no-style-override">Etrafına dikkatlice baktı ve buraya kadar nasıl geldiğini kendi kendine düşündü. Çok yorulduğunu anlayarak, kanepeye yaklaştı ve oraya oturdu. Her tarafı derin bir sessizlik kaplamıştı. Waux Hail’deki müzik çoktan bitmişti. Belki de parkta kimsecikler yoktu. Herhâlde saat on bir buçuk olmuştu. Bir haziran başının, Petersburg’ta sık görülen aydınlık, ılık ve sakin gecelerinden biriydi; fakat sık ağaçlı bu parkta prensin bulunduğu yerde, yoğun bir karanlık vardı.</span></p>

  <p class="normal normal-override-1" xml:lang="tr"><span class="no-style-override">Eğer şu dakika biri ona: “Âşıksın, hem de delice âşık!” dese, bu fikri şaşkınlık ve hatta nefretle reddederdi. Ve yine birisi, Aglaya’nın eline sıkıştırdığı kâğıdın bir aşk mektubu olduğunu ve genç kızın kibarca ondan bir randevu istediğini söyleseydi. Böyle bir fikri düşündüğü için utancından kızarırdı. Belki de bu insanı düelloya çağırabilirdi. Bütün bunlar gayet ciddi idi. Bu konuda hiçbir şüphesi yoktu. Aglaya Ivanovna ile kendi arasında bir aşkın varlığını aklına bile getirmiyordu. Bunu düşünmekten bile utanıyordu. “Kendisi gibi” bir insanın sevilmesini, şaşırtıcı bir olay olarak görüyordu. Ona göre gerçek olan bir şey varsa, bu da genç kızın onunla basit bir şekilde alay etmesinden başka bir şey değildi. Fakat bu fikri büyük bir dikkatle tarttı ve onu gayet doğru buldu. Şimdi uğraşı ve endişesi başka bir meseleye odaklanıyordu. Generalin sözlerine güveniyordu. General ağzından heyecanla, kızının herkesle, özellikle prensle alay ettiğini kaçırmıştı. Prens buna kesinlikle gücenmiyordu. Zaten başka türlü de olamazdı. Onun için asıl önemli nokta, yarın sabah Aglaya’yı görecek, bu yeşil kanepenin üstüne, yanına oturacak ve hayran hayran onun bir tabancanın nasıl doldurulacağına dair vereceği bilgileri dinleyecekti. Prense bundan fazlasının da gereği yoktu. Bir iki kere kendi kendine, yarınki konuşulacak olan bu önemli ve onu doğrudan ilgilendiren meselenin ne olabileceğini düşündü. Herhâlde kendisine randevu verilen bu işin muhakkak “önemli” olduğuna şüphesi yoktu; fakat şimdilik bütün bunları düşünmek bile istemiyordu.</span></p>

  <p class="normal normal-override-1" xml:lang="tr"><span class="no-style-override">Yolun kumları üstünde bir ayak gürültüsü, prense başını kaldırttı. Karanlıkta hatları pek iyi fark edilemeyen bir adam yaklaştı ve yanına oturdu. Prens sanki dokunacakmış gibi ona eğildi ve Rogojin’in sararmış yüzünü tanıdı.</span></p>

  <p class="normal normal-override-1" xml:lang="tr"><span class="no-style-override">Rogojin:</span></p>

  <p class="normal normal-override-1" xml:lang="tr"><span class="no-style-override">– Senin buralarda gezindiğini biliyordum, fazla aramadım, diye dişlerinin arasından mırıldandı.</span></p>

  <p class="normal normal-override-1" xml:lang="tr"><span class="no-style-override">Otelin koridorundaki karşılaşmalarından beri birbirlerini ilk kez görüyorlardı. Rogojin’in beklenmeyen bir zamanda ortaya çıkması prensi o kadar şaşırttı ki, kendine gelebilmesi için biraz zaman gerekmişti. Rogojin de orada oluşunun meydana getirdiği soğukluğu hissetmişti. İlk başta biraz şaşkın görünmesine rağmen, sevgi dolu bir sesle, kolaylıkla konuşuyordu. Prens, Rogojin’de şaşkınlık olmadığı kadar, sevgiden de eser bulunmadığının farkına vardı. Hareketlerinde ve sözlerinde biraz sıkılganlık varsa da bu tamamen görünüyordu. Aslında bu adamın değişmesine imkân yoktu.</span></p>

  <p class="normal normal-override-1" xml:lang="tr"><span class="no-style-override">Prens bir şey söylemiş olmak için:</span></p>

  <p class="normal normal-override-1" xml:lang="tr"><span class="no-style-override">– Benim burada olduğumu nereden öğrendin, diye sordu.</span></p>

  <p class="normal normal-override-1" xml:lang="tr"><span class="no-style-override">– Keller’den… Sana gelmiştim, senin parkta dolaştığını söyledi; bir hayli düşündüm. Doğruymuş meğer… Tam burada buldum!</span></p>

  <p class="normal normal-override-1" xml:lang="tr"><span class="no-style-override">Bu son kelimeler prensi biraz ürküttü. Prens endişe ile:</span></p>

  <p class="normal normal-override-1" xml:lang="tr"><span class="no-style-override">– Tam burada buldum, kelimeleriyle neyi anlatmak istiyorsun, diye sordu.</span></p>

  <p class="normal normal-override-1" xml:lang="tr"><span class="no-style-override">Rogojin kurnazca güldü. Fakat hiçbir açıklama yapmadı.</span></p>

  <p class="normal normal-override-1" xml:lang="tr"><span class="no-style-override">– Mektubunu aldım… Lev Nikolayeviç, bütün bunlar boş şeyler; boş yere zaman kaybetmek… Şimdi onun tarafından geliyorum. Nastasya Filippovna muhakkak seni görmek istiyor, sana söyleyeceği acele bir şey var. Seni hemen görmemi emretti.</span></p>

  <p class="normal normal-override-1" xml:lang="tr"><span class="no-style-override">– Yarın giderim. Şimdi eve gidiyorum… Benimle beraber geliyor musun?</span></p>

  <p class="normal normal-override-1" xml:lang="tr"><span class="no-style-override">– Gelip de ne yapacağım? Sana her şeyi söyledim. Hoşça kal!..</span></p>

  <p class="normal normal-override-1" xml:lang="tr"><span class="no-style-override">Prens yavaşça:</span></p>

  <p class="normal normal-override-1" xml:lang="tr"><span class="no-style-override">– Gelmiyor musun, diye sordu.</span></p>

  <p class="normal normal-override-1" xml:lang="tr"><span class="no-style-override">– Çok garip bir adamsın, Lev Nikolayeviç. Seni garip bulmamaya imkân yok.</span></p>

  <p class="normal normal-override-1" xml:lang="tr"><span class="no-style-override">Rogojin alaycı bir şekilde gülüyordu.</span></p>

  <p class="normal normal-override-1" xml:lang="tr"><span class="no-style-override">Mişkin kederli bir edayla:</span></p>

  <p class="normal normal-override-1" xml:lang="tr"><span class="no-style-override">– Ne ilgisi var? Bana böyle lanet etmek için yine ne gibi bir sebep buldun, diye söylendi. Bütün tahminlerinin yanlış olduğunu şimdi sen de biliyorsun. Üstelik bana karşı olan kininin hâlâ devam ettiğine şaşıyorum… Ve niçin, biliyor musun? Çünkü sen benim hayatıma kastettin. İşte bana karşı kinin bu yüzden devam ediyor. Ben sadece Parfen Rogojin’i hatırlıyorum. Haçlarımızı değiştirerek, o gün kardeşliğe kabul ettiğim Rogojin’i… Bunu sana dünkü mektubumda, o sayıklama anını unutman ve bana bir daha söz etmemem için yazdım. Şimdi gözlerinden o gün geçen bütün olayı okuyorum… Düşündüklerin doğru değildi, olmadı da… Öyleyse aramızda niçin kin olsun?</span></p>

  <p class="normal normal-override-1" xml:lang="tr"><span class="no-style-override">Rogojin:</span></p>

  <p class="normal normal-override-1" xml:lang="tr"><span class="no-style-override">– Fakat sen de nasıl bir kin olduğunu fark ediyorsun, diyerek prensin heyecanlı sözlerine yeni bir gülümsemeyle cevap verdi -bu arada ellerini göstermeyerek, prensten iki adım uzaklaşmıştı… Bundan sonra senin evine gelmeme imkân yok, Lev Nikolayeviç, diye yavaşça ve emreder bir tavırla ekledi:</span></p>

  <p class="normal normal-override-1" xml:lang="tr"><span class="no-style-override">Seni sevmiyorum, Lev Nikolayeviç! Şu hâlde neden senin evine geleyim? Prens, sen tıpkı oyuncak isteyen bir çocuk gibisin… İşten de anlamazsın. Bana şimdi söylediklerinin hepsini mektubunda yazmıştın. Fakat sana niçin inanmayayım? Bütün kelimelerine inanıyorum, beni şimdiye kadar hiç aldatmadığını ve aldatmayacağını biliyorum. Buna rağmen seni sevmiyorum. Sen bana hepsini unuttuğunu yazıyorsun… Bana, sana bıçak çeken Rogojin’i değil, haçı değiştirdiğin Rogojin’i hatırladığını anlatıyorsun. Peki ama duygularımı nereden biliyorsun? (Rogojin yeniden güldü) Belki o günden beri hareketlerimden dolayı bir defa pişman olmadım… Halbuki sen bana kardeşçesine affını yollamıştın, hatta belki o akşam bile, büsbütün başka şeyler düşünmüş olabilirim.</span></p>

  <p class="normal normal-override-1" xml:lang="tr"><span class="no-style-override">Bunu da… Unutmuş olabilirsin, diye prens cümleyi tamamladı. Buna eminim. Bahse girerim ki, derhal Plavlovsk’a gitmek için trene koştun. Buraya gelir gelmez Waux Hall’de müzik dinlemeye geldin. Sonra da tıpkı bugünkü gibi onu gözlerinle kalabalığın arasında izledin. Beni aldatmak mı istiyorsun? Şayet bir tek şeyi düşünmek fırsatını veren bir durumda olmuş olsaydın, belki bana bıçak çekmezdin. O gün sabahtan itibaren sana bakarak bunu hissetmiştim. Ne durumda olduğunu biliyor musun? Belki de bu düşünce, haçlarımızı değiştirdiğimiz zaman kafamda çalkalanmaya başladı. Peki, öyleyse ne diye beni annenin yanına götürmüştün? Bu kendi kendine karşı aldığın bir tedbirdi, değil mi? Tabii sen bunu düşünmeden yaptın, büyük bir gayretle. Kolunu bu şekilde durdurtacağını mı ümit ediyordun? Fakat hayır, bunu sen düşünmedin… Bende olduğu gibi sende de bir tek duygu vardı… İkimizde de aynı duygular vardı. Eğer bana kolunu kaldırmamış olsaydın -Tanrı onu tersine çevirdi- yüzüne nasıl bakabilirdim? Kafamda sana karşı bir şüphe vardı. Senin anlayacağın ikimiz de birbirimizden şüpheleniyorduk -kaşını çatma! Peki neye gülüyorsun?..- “Pişman olmadım” diyorsun. Fakat pişman olmak istediğin zaman belki buna imkân bulamadın. Çünkü benden nefret ediyorsun ve onun beni sana tercih ettiğine hâlâ inandıkça, karşında bir melek kadar da günahsız olsam, yine de boş. Görüyorsun ya, bu sadece bir kıskançlık. İşte, tam sekiz gündür düşünerek edindiğim düşünce Parfen… Bunu sana söyleyeyim: Biliyorsun ki, şimdi Nastasya Filippovna seni belki herkesten fazla seviyor. Hatta diyebilirim ki, sana ne kadar fazla işkence ederse, o kadar fazla seviyor. Sana bunu söylemiyor. Fakat anlamasını bilmek gerekir. Peki, niçin seninle evlenmek istiyor? Onu bir gün sana söyleyecek. Bazı kadınlar vardır, bu şekilde sevilmek isterler… İşte o da bunlardan. Huyun ve aşkın onu etkilemiş olmalı! Biliyor musun ki, bir kadın, bir erkeğe canice işkence etmek kudretine sahiptir, hiçbir vicdan azabı duymadan onu gülünç duruma sokabilir? Onun için sana baktığı her seferinde “şimdi onu ölüm ve hırsla acılara sokuyorum, buna karşılık, ileride bunu aşkımla ödeyeceğim” diye düşünür.</span></p>

  <p class="normal normal-override-1" xml:lang="tr"><span class="no-style-override">Prensi sonuna kadar dinledikten sonra Rogojin gülmeye başladı:</span></p>

  <p class="normal normal-override-1" xml:lang="tr"><span class="no-style-override">– Fakat söyle bakayım prens, bu çeşit bir kadına sen hiç rastlamadın mı? Senin hakkında bir şeyler işittim. Doğru mu?</span></p>

  <p class="normal normal-override-1" xml:lang="tr"><span class="no-style-override">Mişkin:</span></p>

  <p class="normal normal-override-1" xml:lang="tr"><span class="no-style-override">– Ne, ne işittin, diye titreyerek şaşkın bir hâlde durdu.</span></p>

  <p class="normal normal-override-1" xml:lang="tr"><span class="no-style-override">Rogojin gülmesine devam ediyordu. Prensi bir çeşit merak, belki de biraz zevkle dinledi. Prensin heyecanlı, neşeli ve sürükleyici sözlerini dinlemek onu avutuyordu.</span></p>

  <p class="normal normal-override-1" xml:lang="tr"><span class="no-style-override">– Sadece söylediklerini duymadım, seni görünce bunun gerçek olduğuna da inandım, diye ekledi. Deminki, gibi hiç konuşmamıştın. Sanki başka birisi senin ağzından konuşuyordu. Eğer hakkında bir şey işitmiş olmasaydım, gece yarısı seni parkta aramazdım.</span></p>

  <p class="normal normal-override-1" xml:lang="tr"><span class="no-style-override">– Seni cidden anlamıyorum, Semion Parfenoviç.</span></p>

  <p class="normal normal-override-1" xml:lang="tr"><span class="no-style-override">– Senin hakkında Nastasya Filippovna bana çok şey anlattı. Nitekim senin Waux Haile’de, o kızla yan yana oturduğunu gözlerimle gördüğüm zaman büsbütün inandım. Dün ve bugün Nastasya Filippovna bana yemin etti ki, sen Aglaya Yepançin’e bir kedi gibi âşıkmışsın. Beni ilgilendirmez. Prens… Bu benim görevim değil. Sen Nastasya’yı sevmesen dahi, o seni seviyor. Biliyor musun, seni muhakkak Aglaya ile evlendirmek istiyor, bu düğünü yaptırmaya yemin etti… Hah ha… Bana: “Onlar evlenmeden seninle evlenmem, onlar kiliseye girdiği gün ancak biz de kiliseye girebiliriz” dedi. Ben bundan bir şey anlayamıyorum. Ya o seni sınırsız bir aşkla seviyor, ya da… Peki, eğer seni seviyorsa niçin başkası ile evlendirmek istiyor? Bana: “Onu mutlu görmek istiyorum” dedi. Demek seni seviyor.</span></p>

  <p class="normal normal-override-1" xml:lang="tr"><span class="no-style-override">Rogojin’in sözlerini işiterek üzülen prens:</span></p>

  <p class="normal normal-override-1" xml:lang="tr"><span class="no-style-override">– Sana söyledim ve yazdım ki… Onun aklı başında değil, diye cevap verdi.</span></p>

  <p class="normal normal-override-1" xml:lang="tr"><span class="no-style-override">– Tanrı bilir! Belki sen bunda yanılıyorsun… Bundan başka, bugün onu Waux Halle’den getirirken bana gün verdi: “Üç haftaya kadar, belki daha az bir zaman içince evleneceğinizi” söyledi. Öptüğü küçük haç üzerine yemin etti. Artık mesele sana bağlı prens! Ha ha!..</span></p>

  <p class="normal normal-override-1" xml:lang="tr"><span class="no-style-override">– Bütün bunlar çılgınlık! Benim için bu söylediğin şey asla olmayacak, asla! Yarın ben size geleceğim…</span></p>

  <p class="normal normal-override-1" xml:lang="tr"><span class="no-style-override">Rogojin:</span></p>

  <p class="normal normal-override-1" xml:lang="tr"><span class="no-style-override">– Nastasya’ya nasıl deli diyebilirsin, diye konuştu. Başkalarının gözünde akıllı da, sadece senin yanında mı çılgın? Nasıl olur da buraya bu mektupları yazabilir? Deli olsaydı, yazdığı mektuplardan anlaşılırdı.</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Hangi mektuplardan, diye ürkerek sordu.</span></p>

  <p class="normal normal-override-1" xml:lang="tr"><span class="no-style-override">– Oradan, ötekine yazdığı mektuplar. Bilmiyor musun? Öyle ise öğrenirsin. Bunları sana muhakkak kendisi gösterecektir…</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Buna inanmak mümkün değil, diye bağırdı.</span></p>

  <p class="normal normal-override-1" xml:lang="tr"><span class="no-style-override">– Eh!.. Prens Lev Nikolayeviç, sen henüz bu yolu tanımıyorsun. Anladığıma göre de bu yolun henüz başındasın. Sabret, senin de özel bilgin olur, sen de her gün tetikte olursun… Bütün yapılanları öğrenirsin fakat yalnız…</span></p>

  <p class="normal normal-override-1" xml:lang="tr"><span class="no-style-override">Prens:</span></p>

  <p class="normal normal-override-1" xml:lang="tr"><span class="no-style-override">– Burada keselim… Bir daha da bana bundan söz etme, diye atıldı. Dinle beni Parfen, sen gelmezden biraz önce şurada dolaşıyordum; birdenbire gülmeye başladım. Neden bilmem. Yarın doğum günüm olduğunu hatırladım. Saat şimdi gece yarısına yakın. Gel bu gece benimle sabahla. Şarabım var, içeriz. Sen, benim de şimdi ne istediğimi bilemediğim o şeyi istersin. Ben sade senin temenni etmeni istiyorum. Ben de senin gerçek mutluluğun için dua ederim. Eğer istemiyorsan, benim haçımı geri ver! Ertesi günü onu bana yollamıştın… Demek onu taşıyordun? Hâlâ üstünde mi?</span></p>

  <p class="normal normal-override-1" xml:lang="tr"><span class="no-style-override">Rogojin:</span></p>

  <p class="normal normal-override-1" xml:lang="tr"><span class="no-style-override">– Evet, diye cevap verdi.</span></p>

  <p class="normal normal-override-1" xml:lang="tr"><span class="no-style-override">– Öyle ise gidelim… Yeni hayatımın başlangıcında bulunmanı istiyorum. Çünkü yeni bir varlığın açılış törenini yapıyorum! Bilemezsin Parfen, bugün benim için yeni bir hayat başladı!</span></p>

  <p class="normal normal-override-1" xml:lang="tr"><span class="no-style-override">– Şimdi yeni bir hayatın başladığını görüyor ve duyuyorum. Bundan onu haberdar edeceğim. Lev Nikolayeviç, bugün bir gariplik var sende…</span></p>

</body>

</html>