<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">10.</p>

  <p>Pazartesi sabahı gerçekleştirilen cenaze töreni bir sonsözdü. Katılmak için en ufak bir istek duymadı; yetmişti ona hüzün. August ile Federico gittikten sonra verandanın basamaklarına oturup göğsünü sıcak Ocak güneşine açtı. Bahar geliyordu, az kalmıştı; İki-üç hafta sonra birinci lig takımları Bahar kampına gireceklerdi. Gömleğini çıkarıp kuru ve kahverengi bahçeye uzandı yüzüstü. İyi bir güneş yanığı gibisi yoktu, herkesten önce yanmak gibisi yoktu.</p>

  <p>Güzel bir gün, kız gibi. Sırtının üzerine dönüp güneye doğru yuvarlanan bulutları seyretti. Büyük rüzgar vardı oralarda bir yerde; Alaska’dan, ta Rusya’dan geldiğini, ama dağların kasabayı ondan koruduğunu duymuştu. Rosa’nın kitaplarını düşündü, sabah göğünün renginde mavi bir taftayla bağlanmış. Sakin bir gündü, iki köpek her ağacın altında kısa bir süre için durarak dolanıyorlardı ortalıkta. Yere dayadı kulağını. Kasabanın kuzeyinde, Highland Kabristanında mezarına indiriyorlardı Rosa’yı. Usulca üfledi yere, öptü, tadına baktı dilinin ucuyla. Bir gün babasına Rosa için bir taş kestirecekti.</p>

  <p>Postacı sokağın karşı tarafında oturan Gleason’ın verandasından inip Bandini’nin evine doğru yürümeye başladı. Arturo kalkıp postacının elindeki mektubu aldı. Anneanne Toscana’dan geliyordu. Mektubu içeri götürüp annesinin zarfı yırtışını seyretti. Kısa bir notla beş dolar vardı zarfın içinde. Beş doları önlüğünün cebine koyup notu yaktı. Arturo bahçeye dönüp uzandı yine.</p>

  <p>Kısa bir süre sonra Maria çıktı evden kolunda alış veriş çantasıyla. Arturo yanağını kuru topraktan kaldırmadı, ona bir saat sonra döneceğini söylediğinde cevap da vermedi. Köpeklerden biri bahçeye girip saçını kokladı. Kahverengi siyahtı, patileri iri ve beyaz. Uzun ve sıcak diliyle kulağını yaladığında gülümsedi. Kollarını kavuşturdu, köpek başını kollarının arasına soktu. Kısa bir süre sonra uyuyordu hayvan. Kulağını kürklü göğsüne dayayıp kalbinin atışını dinledi. Köpek tek gözünü açtı, ayağa sıçradı ve müthiş bir sevgi gösterisiyle yüzünü yaladı. İki köpek daha belirdi, yol kenarındaki ağaçlar boyunca ilerlediler telaşlı telaşlı. Kahverengi siyah köpek kulaklarını havaya dikti, dikkatli bir havlamayla onları varlığından haberdar ettikten sonra peşlerinden koştu. Köpekler durup onları yalnız bırakmasını söyler gibi hırladılar. Kahverengi siyah köpek Arturo’nun yanına döndü. Acıdı Arturo hayvana.</p>

  <p>“Sen benimle kal,” dedi. “Benim köpeğimsin bundan böyle Adın da Jumbo. Aslanım Jumbo.”</p>

  <p>Sevinç içinde havaya sıçrayıp Arturo’nun yüzünü yaladı Jumbo.</p>

  <p>Maria çarşıdan döndüğünde Arturo mutfak lavabosunda Jumbo’yu yıkıyordu. Maria elindeki paketleri bıraktığı gibi yatak odasına girdi ve kapıyı kilitledi.</p>

  <p>“Çıkar onu burdan!” diye bağırdı. “Çabuk!”</p>

  <p>Jumbo kendini Arturo’nun ellerinden kurtardı, yerlere su ve sabun köprüğü sıçratarak korku içinde bahçeye koştu. Arturo peşinden gitti, yalvardı geri gelmesi için. Jumbo sağa sola koşuyor, daireler çiziyor, sırt üstü yuvarlanıp kendini kuruluyordu. Kömürlüğe girdi sonunda. Bir toz bulutu yayıldı kömürlüğün kapısından. Arturo inledi arka balkonda. Annesinin yatak odasında atılan çığlıklarla çınlıyordu ev hâlâ. Hızla kapıya gidip annesini yatıştırdı, ama hem ön hem de arka kapılar kilitlenmeden yatak odasından çıkmayı reddetti Maria.</p>

  <p>“Jumbo o,” dedi yumuşak bir sesle. “Benim köpeğim o, Jumbo.”</p>

  <p>Annesi mutfağa gidip pencereden baktı. Jumbo, kömür tozuna bulanıp kapkara olmuş, bahçede daireler çizerek koşuyor, arada sırada sırtının üzerinde yuvarlanıyordu.</p>

  <p>“Kurt gibi bir şey bu,” dedi annesi.</p>

  <p>“Kırma, ama çok cana yakın.”</p>

  <p>“Burda istemiyorum onu,” dedi.</p>

  <p>Bunun en az iki hafta sürecek bir tartışmanın başlangıcı olduğunu biliyordu Arturo. Bütün köpekleriyle yaşamışlardı aynı şeyi. Sonunda Jumbo da ondan öncekiler gibi ailede hiç kimsenin sözünü dinlemeyecek, ama annesine tapacak, etrafında pervane olacaktı.</p>

  <p>Annesinin paketleri açışını seyretti.</p>

  <p>Spagetti, domates salçası, Roma peyniri. Hafta arası hiçbir zaman spagetti yemezlerdi. Pazar akşamlarına saklanırdı spagetti.</p>

  <p>“Ne iş, anne?”</p>

  <p>“Babana küçük bir sürpriz.”</p>

  <p>“Eve mi dönüyor?”</p>

  <p>“Bu gece evde olacak.”</p>

  <p>“Nerden biliyorsun? Gördün mü onu?”</p>

  <p>“Bana sorma. Bu gece evde olacağını biliyorum.”</p>

  <p>Jumbo için bir parça peynir kesip dışarı çıktı adını seslenerek. Jumbo, büyük bir hazla gözlemledi ki, oturabiliyordu; zeki bir köpek, sıradan bir sokak köpeği değil. Kısmen kurt soyundan gelmesinin de payı vardı mutlaka. Yürümeye başladı, Jumbo da yürüyordu yanı sıra; burnu yerde, toprağı koklayarak, yolun her iki tarafındaki ağaçlara kokusunu bırakarak, gerisinde kalarak, birden ona doğru koşarak. Westward’a, kar kaplı zirvelerin önündeki alçak yamaçlara doğru.</p>

  <p>Kasabının sınırına, Hildegarde Yolu’nun birden Güneye saptığı yere geldiklerinde Jumbo bir kurt gibi hırlayıp yolun her iki yanındaki çam ağaçlarını yokladıktan sonra karşısına çıkabilecek her tür canlıyı uyaracak biçimde hırlayarak dere yatağına daldı. Av köpeği! Köpeğin çalılara doğru sürünüşünü seyretti Arturo, karnı yere yakın. Ne köpek! Kısmen kurt, kısmen tazı.</p>

  <p>Tepenin zirvesine yüz metre kala küçüklüğünden bildiği o sesi duydu; babasının taş parçalamak için kullandığı iskarpelanın üzerine inen balyozun sesi. Sevindi; babası iş tulumuyla olacak demekti, severdi babasını iş tulumuyla görmeyi, üzerinde iş tulumu varken daha kolaydı onunla konuşmak.</p>

  <p>Çalıların arasından bir tıkırtı geldi ve Jumbo koşarak yola döndü yine. Ölü bir tavşan vardı dişlerinin arasında, haftalar önce ölmüş bir tavşan, berbat kokuyordu. Jumbo on metre kadar koştu, avını yere bıraktı, oturup seyretti; çenesi yerde, gerisi havada, gözleri tavşanla Arturo arasında gidip gelerek. Vahşi bir gurultu vardı boğazında Arturo yanına gittiğinde... Dayanılır gibi değildi koku. Tavşan leşini yolun kenarına tekmelemek için bir hamle yaptı, ama Jumbo ondan önce davranıp leşi ayağının önünden kaptığı gibi muzaffer bir biçimde dört nala koşmaya başladı. Kokuya rağmen hayranlıkla seyretti onu Arturo. Tanrım, ne köpek! Kısmen kurt, kısmen tazı, kısmen de av köpeği.</p>

  <p>Ama zirveye vardığında köpeği unuttu, her şeyi unuttu, söylemeyi planladığı şeyleri bile; ve babasının bir elinde balyoz bir elinde iskarpelayla ona baktığını fark etti. Orada öylece durdu hiç kımıldamadan. Bitmek bilmeyen bir dakika boyunca yüzüne baktı Bandini. Sonra balyozu kaldırıp, iskarpelayı yerleştirdi ve balyozu indirdi. Nahoş karşılanmadığını anladı Arturo. Çakıl taşı döşeli bölümü kat edip Bandini’nin üzerinde çalıştığı ağır taş banka doğru yürüdü. Gözlerini uçuşan taş parçacıklarından korumak için kırparak uzun süre babasının konuşmasını bekledi.</p>

  <p>“Neden okulda değilsin?”</p>

  <p>“Ne okulu? Cenaze kalktı bugün?”</p>

  <p>“Kim öldü?”</p>

  <p>“Rosa Pinelli.”</p>

  <p>“Mike Pinelli’nin kızı mı?”</p>

  <p>“Evet.</p>

  <p>“Serserinin tekidir Mike Pinelli. Hâlâ kömür madeninde çalışıyor. Hiçbir işe yaramaz.”</p>

  <p>Çalışmaya devam etti. Bankın oturağına uyacak biçimde yontuyordu taşı. Noel gecesinin izlerini taşıyordu hâlâ yüzü, çenesinden aşağı kahverengi kalemle çizilmiş gibi duran üç uzun tırmık izi.</p>

  <p>“Federico nasıl?” diye sordu.</p>

  <p>“İyi.”</p>

  <p>“August nasıl?”</p>

  <p>“O da iyi.”</p>

  <p>Sessizlik, balyoz sesi sadece.</p>

  <p>“Federico’nun dersleri nasıl, iyi mi?”</p>

  <p>“Fena değil galiba.”</p>

  <p>“Ya August’un?”</p>

  <p>“Onunkiler de iyi sanırım.”</p>

  <p>“Seninkiler.”</p>

  <p>“Sorun yok.”</p>

  <p>Sessizlik.</p>

  <p>“Federico uslu mu?”</p>

  <p>“Tabii.”</p>

  <p>“Ya August?”</p>

  <p>“O da.”</p>

  <p>“Sen?”</p>

  <p>“Sanırım.”</p>

  <p>Sessizlik. Kuzeyde bulutların kümelendiğini, zirvelere inen sisi görebiliyordu. Jumbo’ya bakındı, ama görünürde yoktu.</p>

  <p>“Evde her şey yolunda mı?”</p>

  <p>“Her şey yolunda.”</p>

  <p>“Herkesin sağlığı yerinde mi?”</p>

  <p>“Yerinde. Hepimiz iyiyiz.”</p>

  <p>“Federico dün akşam iyi uyudu mu?”</p>

  <p>“Tabii. Her gece iyi uyuyor.”</p>

  <p>“Ya August?”</p>

  <p>“Evet.”</p>

  <p>“Ya sen?”</p>

  <p>“Çok iyi.”</p>

  <p>Sonunda sordu. Sırtını dönmesi gerekmişti sorabilmek için; yerden boynunun, sırtının ve kollarının bütün kaslarını zorlayan ağır bir taş alıp bir nefeste sormuştu.</p>

  <p>“Annen nasıl?”</p>

  <p>“Eve dönmeni istiyor,” dedi. “Spagetti pişiriyor. Seni de sofrada görmek istiyor. Bana öyle dedi.”</p>

  <p>Bir taş daha kaldırdı, bu seferki daha da iri; büyük çaba, yüzü morardı. Sonra taşı koyup üzerine yaslandı nefes nefese. Eli gözüne gitti, parmağıyla burnunun yanından aşağı süzülen yaşı süpürdü.</p>

  <p>“Gözüme bir şey kaçtı,” dedi. “Küçük bir taş parçası.”</p>

  <p>“Biliyorum. Bana da olmuştur.”</p>

  <p>“Nasıl annen?”</p>

  <p>“İyi. Çok iyi.”</p>

  <p>“Bana kızgın değil mi artık?”</p>

  <p>“Hayır. Eve dönmeni istiyor. Bana söyledi. Akşama spagetti var. Kızgınlık denemez buna herhalde.”</p>

  <p>“Onunla sorun yaşamak istemiyorum artık,” dedi Bandini.</p>

  <p>“Burda olduğunu bile bilmiyor. Hâlâ Rocco Saccone’nin yanında kaldığını sanıyor.”</p>

  <p>Bandini yüzünü aradı Arturo’nun.</p>

  <p>“Ama Rocco’nun yanında kalıyorum,” dedi. “Beni evden kovduğundan beri onun yanında kalıyorum.”</p>

  <p>Yalan.</p>

  <p>“Biliyorum,” dedi. “Ona söyledim.”</p>

  <p>“Ona söyledin mi?” dedi Bandini balyozu indirerek, “sen nerden biliyordun ki?”</p>

  <p>“Bana Rocco söyledi.”</p>

  <p>“Anlıyorum,” dedi şüpheyle bakarak.</p>

  <p>“Baba, ne zaman döneceksin eve?”</p>

  <p>Islık çaldı anlamsız bir biçimde, ezgi filan yok. “Hiçbir zaman dönmem belki,” dedi. “Buna ne dersin?”</p>

  <p>“Annem dönmeni istiyor. Seni bekliyor. Seni özlüyor.”</p>

  <p>Kemerini yukarı kaldırdı.</p>

  <p>“Beni özlüyor demek! Özlesin, ne olmuş?”</p>

  <p>Omuz silkti Arturo.</p>

  <p>“Bütün bildiğim eve dönmeni istediği.”</p>

  <p>“Belki gelirim -belki gelmem.”</p>

  <p>Sonra yüzünü buruşturdu, burun kanatları açılıp kapandı. Arturo da aldı kokuyu. Jumbo arkasına çömelmişti, tavşan leşini iki ön patisinin arasına almış, salyalı dili dışarıda, Bandini ile Arturo’ya bakıyordu kovalamaca oynamak isteği içinde.</p>

  <p>“Defol, Jumbo!” dedi Arturo. “Götür şunu burdan!”</p>

  <p>Jumbo dişlerini gösterdi, gırtlağından bir gurultu yükseldi ve çenesini leşin üzerine yasladı. Meydan okuma hareketi. Bandini burnunu tıkadı.</p>

  <p>“Kimin köpeği bu?” dedi genzinden.</p>

  <p>“Benim köpeğim. Adı Jumbo.”</p>

  <p>“Götür onu burdan.”</p>

  <p>Ama Jumbo reddetti kalkmayı. Arturo yanına gittiğinde arka bacaklarını sıçramaya hazırlanır gibi havaya kaldırıp sivri dişlerini gösterdi, gırtlağındaki gurultu olabildiğince tehditkar. Arturo şaşkınlık ve hayranlıkla baktı köpeğe.</p>

  <p>“Görüyor musun,” dedi, “yanına gidemiyorum. Parçalar beni.”</p>

  <p>Jumbo anlamış olmalıydı. Sonra tavşanı patisiyle tokatladı, ağzına aldı ve kuyruğunu sallayarak uzaklaştı... Çam ağaçlarının başladıkları yere varmak üzereydi ki evin yan kapısı açıldı, Dul Hildegarde dışarı çıkıp havayı kararsız bir biçimde kokladı.</p>

  <p>“Aman Allahım, Svevo! Nedir bu korkunç koku?”</p>

  <p>Jumbo omzunun üzerinden Dul’u gördü, gözleri çam ağaçlarına doğru gidip geldi. Tavşanı yere bıraktı, bu kez daha sıkı ısırdı ve bahçeyi geçerek bütün edasıyla Dul Hildegarde’ye doğru yürüdü. Oyun oynamaya hevesli değildi Dul. Süpürgeyi kaptığı gibi onu karşılamaya çıktı. Jumbo dudaklarını araladı, onları güneşte parlayan beyaz dişleri görününceye kadar geri çekti, sicim gibi salya akıyordu ağzından. Gurultusunu yaydı, vahşi, insanın kanını dondurucu, tıslamayla hırlama arasında bir uyarı. Dul olduğu yerde kaldı, toparlandı, köpeğin ağzını inceledi, sonra başını öfkeyle yana savurdu. Jumbo yükünü yere bıraktı, uzun dilini memnuniyetle dışarı yuvarladı. Herkesi dize getirmişti. Gözlerini kapatıp, uyuyormuş gibi yaptı.</p>

  <p>“Şu allahın cezası köpeği götür burdan!” diye bağırdı Bandini.</p>

  <p>“Senin köpeğin mi bu?” diye sordu Dul.</p>

  <p>Arturo bastırılmış bir gururla başını salladı.</p>

  <p>Dul Arturo’nun yüzünü inceledi, sonra Bandini’ye baktı.</p>

  <p>“Kim bu genç adam?” diye sordu.</p>

  <p>“Büyük oğlum,” dedi Bandini.</p>

  <p>“O korkunç şeyi benim arazimden çıkar.”</p>

  <p>Ha, böyle biriydi demek! Buydu demek kişiliği! Hemen Jumbo konusunda bir şey yapmamaya karar verdi, çünkü köpeğin oynadığını biliyordu. Ama, yine de, köpeğin göründüğü kadar tehlikeli olmasını isterdi. Ağır ve kararlı adımlarla köpeğe doğru yürüdü. Bandini onu durdurdu.</p>

  <p>“Dur,” dedi. “Ben hallederim.”</p>

  <p>Balyozu kaldırdı, kuyruk sallayıp derin derin soluyan köpeğe doğru yürüdü. On adım kala köpek arka bacaklarını havaya kaldırdı, çenesini öne uzattı ve uyarı niteliğinde hırladı. Babasının yüzündeki o ifadeyi, Dul orada olduğu için üzerine gelen erkeksi cesaretten kaynaklanan öldürme kararlılığını görünce yerinden fırlayıp iki eliyle balyoza sarıldı Arturo, balyozu Bandini’nin güçlü yumruklarından kurtarıp yere fırlattı. Jumbo hareketlendi, avını yere bırakıp geri geri giden Bandini’ye doğru yürüdü. Arturo diz çöküp tuttu Jumbo’yu. Köpek yüzünü yalayıp Bandini’ye hırladı, sonra bir daha yaladı yüzünü. Bandini’nin kolunun her hareketi hırıltıyla karşılanıyordu. Oyun oynamıyordu köpek artık. Dövüşmeye hazırdı.</p>

  <p>“Genç adam,” dedi Dul. “O köpeği buradan çıkaracak mısın, yoksa polis çağırıp onu vurdurayım mı?</p>

  <p>Kan başına sıçradı.</p>

  <p>“Hele bir cesaret et, allahın cezası!”</p>

  <p>Jumbo Dul’a bakıp dişlerini gösterdi.</p>

  <p>“Arturo!” diye payladı Bandini. “Bayan Hildegarde’yle bu şekilde konuşamazsın.”</p>

  <p>Jumbo Bandini’ye dönüp onu bir hırıltıyla susturdu.</p>

  <p>“Seni aşağılık küçük canavar,” dedi Dul. “Svevo Bandini, bu münasebetsiz çocuğun bu şekilde devam etmesine göz mü yumacaksın?”</p>

  <p>“Arturo!” dedi Bandini sertçe.</p>

  <p>“Siz köylüler!” dedi Dul. “Siz yabancılar! Hepiniz aynısınız, siz ve köpekleriniz, hepiniz!”</p>

  <p>Svevo bahçeyi kat edip Dul Hildegarde’ye doğru yürüdü. Dudakları aralandı. Ellerini önünde kavuşturmuştu.</p>

  <p>“Bayan Hildegarde,” dedi. “Bu benim oğlum. Onunla bu şekilde konuşamazsınız. O bir Amerikalı. Yabancı değil.”</p>

  <p>“Sana da konuşuyorum!” dedi Dul.</p>

  <p>“<i>Buruta Animale!</i>” dedi Bandini. “<i>Puttana!!</i>”</p>

  <p>Tükürük sıçratmıştı kadının yüzüne.</p>

  <p>Arturo’ya döndü.</p>

  <p>“Hadi,” dedi. “Eve gidelim.”</p>

  <p>Dul kımıldamadan baktı onlara. Jumbo bile kadının öfkesini hissetmiş, iğrenç kokan ganimetini yere bırakıp geri çekilmişti. Çam ağaçlarının aşağı inen yola açıldığı çakıl taşı döşeli yere gelince dönüp arkasına baktı Bandini. Yüzü morarmıştı. Yumruğunu havaya kaldırdı.</p>

  <p>“<i>Animal!</i>” diye bağırdı.</p>

  <p>Arturo yola çıkmış onu bekliyordu. Birlikte indiler kahverengimsi patikadan. Tek kelime etmeden, Bandini burnundan soluyarak. Dere yatağında bir yerde Jumbo dolanıyor, onun geçtiği yerlerde çalılar çıtırdıyordu. Zirveleri bulutlar sarmıştı, güneşe rağmen soğuk bir rüzgar esiyordu zaman zaman.</p>

  <p>“Aletlerin ne olacak?” dedi Arturo.</p>

  <p>“Benim aletlerim değil onlar. Rocco’nun. O bitirsin işi. İstediği de buydu zaten.”</p>

  <p>Jumbo fırladı çalıların arasından. Ölü bir kuş vardı ağzında, çok ölü bir kuş, günlerden beri.</p>

  <p>“Allahın cezası köpek!” dedi Bandini.</p>

  <p>“İyi bir köpek o, Baba. Avcı.”</p>

  <p>Batıdaki maviliğe baktı Bandini.</p>

  <p>“Yakında Bahar gelecek,” dedi.</p>

  <p>“Hem de nasıl!”</p>

  <p>Daha cümlesini tamamlamadan minik ve soğuk bir şey dokundu eline. Eridiğini gördü, küçük yıldız biçiminde bir kar tanesi...</p>

  <p class="ortali">SON</p>
</body>
</html>
