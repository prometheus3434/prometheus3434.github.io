<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">DÖRDÜNCÜ BÖLÜM<br />
  <img alt="sep" class="middle" src="../Images/cizgi.png" /><br />
  KONYA’DAN YAĞLIBAYAT’A<br />
  <span class="small2">28-31 Temmuz 1913</span></h1>

  <p class="nonindent">Kimsesiz ve sakin sokaklardan, uzun bahçelerin arasından ilerliyoruz. Türk şehirleri birbirine çok benziyor ve yerleşim alanlarının inşası son derece tipik: Şehrin tam merkezinde çok katlı binalar bulunuyor. Ama bu binalar birbirine o kadar yakın ki, neredeyse soluyacak hava kalmıyor. Bu mahallelerde evlerin bahçeleri yok, dolayısıyla ağaç da göremiyorsunuz. En fazla bazı evlerin ön cephesi yaban asmasıyla kaplı oluyor. Bu mahallelerin etrafındaki ikinci halkayı, çevresinde geniş bahçeleri bulunan evler oluşturuyor. Bu bahçelerde ev halkı tarafından meyve ve sebze yetiştiriliyor. Basık damlı Türk evlerinin mimarisi de ilginç. Çift katlı evlerde, üst kattaki oda kadınlar için ayrılıyor, yani harem oluyor. Bu katın sokağa doğru uzanan çıkıntılı penceresindeki kafesin ardından, gelip geçeni dışarıya görünmeden seyretmek mümkün.</p>

  <p class="indent">Eve girmek isteyenler, aynen eski Romalılarda olduğu gibi, tahta bir tokmakla kapıya vuruyorlar. Kadınlar ise kendilerini sokaktakilere göstermemek için üst kattan bir iple çekerek kapıyı açıyor, geleni eve buyur ediyorlar.</p>

  <p class="indent">Şehirlerin en dış halkası kerpiçten yapılmış duvarlarla çevrili bahçelerden, tarlalardan, kavaklıklardan oluşuyor. Taşlı mezarların bulunduğu mezarlıklar çoğu şehrin merkezinde, cami, türbe gibi kutsal yerlerin hemen yanı başında olabiliyor. Sağa sola yatan taşlardan mezardakinin cinsiyetini çıkarabilirsiniz: Eğer taşın üstü bir sarık gibi biçimlendirilmişse erkek, düz ise kadın mezarıdır. Bu mezarlıklar insanda yok olup yitme ve çürüme duyguları uyandırıyor, ümitsizlik yaratıyor. Dante’nin <i>“Lasciate ogni speranza”</i> mısrası bu mezarlıkların atmosferini çok iyi yansıtıyor.</p>

  <p class="indent">Kenti terk etmemizle birlikte parke taşlı yol da geride kalıyor. Önce geniş bir şose, ardından da 20-30 metre genişliğinde, gelip geçen arabaların tekerlekleri altında oluşan patika yol başlıyor.</p>

  <p class="indent">Son evlerin, ağaçların, bahçelerin geride kalmasıyla birlikte, ansızın kızgın toprakların üzerinde hiçbir şeyin yetişmediği çorak bozların içinde buluyoruz kendimizi.</p>

  <p class="indent">- Bu yöreyi iyi biliyor musun jandarma? diye soruyorum, bize sessizce refakat eden askere.</p>

  <p class="indent">- Vallahi efendim, buralara daha önce hiç gelmemiştim, diye yanıtlıyor Hasan Efendi.</p>

  <p class="indent">Hasan, Ahmed, Ömer gibi isimlerle burada çok sık karşılaşıyorsunuz. Her üç kişiden birinin adı mutlaka bunlardan biridir. İnsanlar soyadı kullanmadıklarından, daha doğrusu bu sadece soylulara özgü bir gelenek olduğundan, aynı isimli kişileri birbirinden ayırmak zor oluyor. Bu nedenle bazı sıfatlar ve lakaplar isimle birlikte kullanılır olmuş: Kambur Hasan, Uzun Ahmed gibi. Bazen ise isimler, İsmailzade Mehmed, yani İsmail oğlu sıfatıyla birlikte kullanılıyor.</p>

  <p class="indent">Bu ülkede fırıncı çırağından, sultana kadar herkes efendi.</p>

  <p class="indent">Camide yoksul varsılla, toprak ağası köylüyle aynı safta duruyor. İşte İslam dünyasında doğumla kazanılan aristokratik hakların bulunmamasının nedeni bu. Asalet bu toplumda mevkiyle ve varlıkla ilgili. Sıradan bir vatandaş bile en yüksek askeri rütbeye veya devlet memurluğuna gelebilir.</p>

  <p class="indent">Hasan Efendi bu yöreyi tanımıyor ve biz de daha ilk gün yolumuzu kaybediyoruz. Planlarımıza göre Bozdağ’a ve bu dağdaki Zincirli Han’a doğru gitmemiz gerekirken, tamamen aksi bir istikamete batıdaki Kayacık’a doğru yöneldiğimizi anlıyoruz.</p>

  <p class="indent">Yolumuz kuzeye doğru ilerliyor. Kırk beş dakika kadar sonra solumuzda Abruzion Han’ın yıkıntılarını görüyoruz.</p>

  <p class="indent">Doğu’yu gezenler han kelimesiyle çok sık karşılaşacaklardır. Yolların kıyısında ya da şehirlerde görülen bu binalar yolcuların konaklayabilecekleri ilkel misafirhaneler olarak algılanmalı. Avlulu binalarda, içeri girdiğiniz zaman, dört duvarın dışında odada başka hiçbir eşyanın olmadığını görüyorsunuz. Arabayı avluya bırakıyor, atları da ahıra bağlıyorsunuz. Eskiden çok kullanılan yolların kenarlarında görkemli hanlar inşa edilirmiş ve hatta bunlar kervansaray olarak adlandırılırmış. Oyma mermer sütunlarla, sanatsal değeri olan süslemelerle inşa edilen bu binaların yıkıntılarıyla da arada bir karşılaşıyoruz. Abruzion Han tam anlamıyla bir enkaz halinde. Orta katın yıkık duvarında hâlâ zamana karşı direnmeyi başaran kubbeli süslemeler bugün rüzgârın yurdu, kuşların yuvası olmuş.</p>

  <p class="indent">Sakin, kederli bir yalnızlık egemen...</p>

  <p class="indent">Oysa bir zamanlar bu yörede kimbilir ne kadar canlı bir yaşam ve hareket vardı ki konaklama için bu kadar büyük bir bina inşa edilmiş. Yolumuza devam ediyoruz. Bir süre sonra kuşlar da görünmemeye başlıyorlar. Doğal da, bitki örtüsünün bulunmadığı bu topraklarda zavallı kuşlar ne arasın?</p>

  <p class="indent">Saat 5.30 civarında Yalpizin Han adı verilen, çatısı olmayan bir binanın yanından geçiyoruz. Saat 6.00’da Deliklitaş Köyü’ne ulaşıyoruz. Kayacık Köyü’ne ulaştığımızda artık hava kararmaya başlıyor. Köyodasında yer gösteriyorlar.</p>

  <p class="indent">Köyodası kavramı ilginç bir kavram Türklerde; köyün misafir odası gibi anlaşılıyor. Evler tek göz odalardan oluştuğu için, aslında bu kavram köyde misafirler için ayrılan bir binayı ifade ediyor. Köyden gelip geçen tanrı misafirleri geceleri burada konaklayabiliyorlar. Çatısı çamurdan yapılmış küçük bir kulübe. Duvarlar delinerek pencere açılmış. Kapısı o kadar alçak ki, eğilmeden geçemiyorsunuz. İçeride birkaç hasır veya battaniye bulunuyor. Köyodası köylülerin toplanma ve eğlence yeri olarak da kullanılıyor.</p>

  <p class="indent">Atları boş binaya yerleştiriyor ve konuşabileceğimiz birini karanlıkta aramaya başlıyoruz. Uzun bir zaman sonra da çok yaşlı, uzun ak sakallı bir hocayla karşılaşıyoruz;</p>

  <p class="indent"><b>- Babam,</b> buralarda yiyecek bir şeyler bulmak mümkün müdür?</p>

  <p class="indent">Köylerde insanlar birbirlerine birader ve komşu diye hitap ediyorlar.</p>

  <p class="indent">Kim olursa olsun yaşlılara babam, kadınlara da hemşire diyorlar. Sonuç olarak Kuran’a göre hepimiz kardeşiz nasıl olsa!</p>

  <p class="indent">Ama bizim sesi titreyen ihtiyar ne sorsak, aynı yanıtı veriyor:</p>

  <p class="indent"><b>- Bilmem!</b></p>

  <p class="indent">Bu kelime Doğu insanının ruh dünyasını ne kadar da mükemmel yansıtıyor: Eğer bir şeyi bilmiyorlarsa, onu gönül rahatlığıyla kabul ediyorlar ve daha sonra bir ilgi de göstermiyorlar.</p>

  <p class="indent">Sonuçta bir yerlerden bir tas yoğurt buluyor ve mum ışığında yere çömelerek karnımızı doyuruyoruz. İhtiyar da odaya geliyor, o da çömeliyor, ama tek bir kelime konuşmuyor. Türk insanı az konuşuyor. Misafirine karşı da suskunluğunu bozmuyor.</p>

  <p class="indent">Biz hamaklarımızı ve uyku tulumlarımızı hazırlarken köyün imamı bir tepeciğin üzerine çıkıp ezan okuyor ve köyün yedi erkeğini minaresi olmayan mescide <b>akşam namazına</b> çağırıyor. Daha sonra köy halkı uykuya dalıyor.</p>

  <p class="indent">Ben ise esrarengiz geceyi seyrediyorum. Engin sessizliği arada bir koyun melemesi ve uzaklardan gelen köpek ulumaları bozuyor. Bozkırdaki ilk gecenin üzerimde etkisi çok büyük.</p>

  <p class="indent">Gözlerim batıya doğru çevriliyor, memleket oralarda, diyorum. Aniden bir yıldız kayıyor, uzakta bir ateş yanıyor, ılık, kadife gibi bir rüzgâr çıkıyor:</p>

  <p class="indent">Büyülü, şahane gece...</p>

  <p class="center"><img alt="sep" src="../Images/3star.gif" /></p>

  <p class="nonindent">Şafak vakti, pencerelerden ve kapıdan içeri dolan serin rüzgâr ve bir eşek anırtısı uykumuzdan uyandırıyor. Tabii kapı bütün gece açık kaldı. Burada, kimse kapılarını kilitlemiyor; anahtar diye bir şey bilinmiyor zaten. Neden kilitlesinler? Birbirinden farklı neleri var ki korumaya gerek duysunlar? Burada kimin nesi varsa, komşunun da aşağı yukarı aynısı var. Bu düzlüklerde zenginler ve orta halliler yok. Buralarda sadece yoksullar yaşıyor.</p>

  <p class="indent">Yediyi çeyrek geçe at sırtındayız ve tozlu yollara düşüyoruz yeniden. Uzaklarda, çevredeki tek yükselti olarak Bozdağ’ın pek de yüksek olmayan siluetini görüyoruz. Bu dağ tamamen çıplak; üzerinde ne bir ağaç, ne bir bitki, ne bir çalılık var. Kışın karların erimesiyle oluşan yollar, dağın yüzeyinde yara izini andırıyor. Bu uçsuz bucaksız topraklar neredeyse tamamen boş. Ekili toprakları sadece köylerin civarında görebiliyorsunuz. Bu tarlalarda da mahsul çok zayıf; bir iki karış büyüyebilen arpa var. Arpanın dışında bazı yerlerde buğday gözümüze çarpıyor. Ama yulaf ve mısır hiç yok.</p>

  <p class="indent">Bu düzlüklerde kış ayları çok sert geçtiğinden, topraklar ancak ilkbahar aylarında sürülebiliyor. Kısa baharın ardından toprağın kavrulduğu sıcak ve kurak yaz ayları başlıyor. Böylece mahsul büyümüyor. Hasat mevsiminde ürünü neredeyse köklerinden çekip çıkarıyorlar; çünkü öylesine çelimsiz ki, orak işlemiyor.</p>

  <p class="indent">Anadolu düzlüklerinin bu kireçli ve killi toprakları aslında tarım açısından hiç de fena değil. Eğer köylüler toprağı derinden sürerek baharın bereketli yağmurlarını kullanabilseler ve alttan yeni toprakları kullanıma açabilseler mahsul çok iyi olabilir. Ama Türklerin kullandığı ve herhalde Asurlulardan ve Kaldelilerden bu yana biçimi hiç değişmeyen karasaban, toprağın yüzeyini birazcık çiziktirmenin ötesinde bir işe yaramıyor.</p>

  <p class="indent">Verimli bir tarımın bir başka önemli eksikliği daha var; o da insan. Bu topraklarda çok az insan yaşıyor. Saatler boyu yürüyoruz ve kimseyle karşılaşmıyoruz. Bu dümdüz topraklarda insan çok uzaklardan köyü, evleri görebileceğini sanabilir; ama öyle olmuyor, çünkü evler çok basık. Bir insan boyunu aşmayan binalar badana yapılmıyor. Dış duvarları çamurla sıvandığından ve çevrede de ağaç ve bitki bulunmadığından çevreleriyle olağanüstü bir uyum içindeler. Ancak çok yaklaştığınızda orada bir bina olduğunun farkına varabiliyorsunuz.</p>

  <p class="indent">Sekizi çeyrek geçe, çok eski ve büyük Zazatin Hanı’nın yıkıntılarına ulaşıyoruz. Dorukta birleşen kıvrımlı duvarları binanın yüzyıllara varan yaşı hakkında da fikir veriyor. Selçuklu mimarisinin altın çağında inşa edilen binanın hoş ve simetrik yapısı, bina inşa edilirken sanatsal bir dikkat sarf edildiğini de işaret ediyor. Büyük ve tam olarak kesilerek üst üste konulmuş taşlardan oluşan duvarlar bu hanın istendiğinde kale olarak da kullanıldığını gösteriyor. İç duvarlar üzerindeki, herhalde bir zamanlar atış deliği olarak kullanılan girinti ve çıkıntılar da bu düşüncemizi güçlendiriyor. Görkemli ana giriş kapısının üzerinde, siyah beyaz kare taşlardan oluşan kemerler son derece süslü ve bazı yerlerde Yunan harflerinin de bulunduğu üzerine oyma haç işlenmiş taşlarla karşılaşıyoruz. Bir zamanlar burada serpilen, gelişen bir Hıristiyan yerleşim merkezi olmalıydı. Havarilerden Aziz Paul ve Barnabas Hıristiyanlık öğretisini belki de buralarda yaygınlaştırmaya çalışıyorlardı ve Keserialı Aziz Basilius buralara kadar ulaşmıştı.</p>

  <p class="indent">Yüzyılların gizem dolu perdesini kim aralayabilir?</p>

  <p class="indent">Bu yörede böyle antik hanların olduğu biliniyor: Aksaray’da Sultan Han, Nevşehir’de Alay Han bunlardan bazıları...</p>

  <p class="indent">Bir saatlik bir molanın ardından eski zamanların diri hatıralarını geride bırakıyor, yıkıntıların yanından doğru yola çıkıyor, kırk beş dakika uzaklıkta dağların eteğindeki Tömek’i solumuza alarak ilerliyoruz.</p>

  <p class="indent">Güneş yükselmeye devam ediyor ve titreşimler içinde seraplar da belirmeye başlıyor. Uzaklardaki ufak tepecikleri sanki su üzerinde yüzen çıkıntılar gibi görüyoruz. Oysa bu civarda, eğer kuzeyde gözümüze çarpan kuyuyu saymazsak, su ve göl yok. Bozdağ’ın güneydoğu uzantısının etekleri de sanki deniz üzerinde yükseliyor! Kırılmanın olmadığı düzlüklerde gökyüzünün yansıttığı görüntülerde, sizin hayalini gördüğünüz cismin boyutları genişliyor, çarpıklaşıyor. Bir han veya sıradan bir ahır bile bu yansımayla büyüyor, değişik motiflerle bezeniyor ve binanın çatısı bir orman görüntüsü alıyor.</p>

  <p class="indent">Gökyüzü kurşuni bulutlarla yüklü. Dün buralara yağmur yağmıştı. Gökyüzü yeryüzüyle alışveriş ediyor sanki; rüzgârın yarattığı hortumlar toz bulutlarını yerden göğe doğru yükseltiyorlar. Sayıları da sürekli çoğalıyor. Eğer bunlardan birine düşerseniz, yüzünüz, gözünüz, ağzınız keskin kum taneleriyle doluyor. Kumlardan oluşan bu sütunlar gökyüzüne kadar dayanıyor. Bazıları kalın, yüzlerce metre yükseldiğe uzanıyor, bazıları gökyüzünden yere sarkıtılmış ip gibi ince ve esnek oluyor. Bazen yarım saat aynı yerde kıvrılıyor, esniyor, oynuyor, bazen dörtnal koşmaya, çırpınmaya, dalgalanmaya başlıyor.</p>

  <p class="indent">Bu steplerin dünyasına kum, grilik ve boşluk damgasını vuruyor.</p>

  <p class="indent">Hava ısınmıyor. Arada bir esmeye başlayan rüzgâr gerçekten serin sayılabilir. Saat 10’a geldiğinde bile sıcaklık 25 dereceyi aşmıyor.</p>

  <p class="indent">Saat 11 sularında Zincirliköy’e ulaşıyoruz. Aslında eğer yolumuzu kaybetmeseydik bu köye dün ulaşmamız lazımdı. Köyden bir kilometre sonra bizi Obruk’a götürecek olan yola giriyoruz. Buraya kadar büyük bir kavis çizerek geldik, ama gereksiz zaman kaybına karşılık görkemli Zazatin Hanı’nı görme fırsatını yakaladık. Buna benzer bir tane daha olduğunu biliyoruz: Obruksaray yolu üzerindeki Sultan Han.</p>

  <p class="indent">12.30 sularında birkaç haneli Akbaş Köyü’nü sağda bir kilometre kadar geride bırakıyoruz. On beş dakika sonra ise Akbaş Han’a ulaşıyoruz. Yolun kenarındaki bu handa biraz dinleniyor, seher vaktinden bu yana suya hasret kalan atlarımızı suluyoruz. Yol kenarındaki bu tür hanlar yolcunun en asgari gereksinimlerini karşılayabiliyor. Han balçıktan yapılan alçak duvarların çevirdiği bahçenin köşesine kurulmuş. Binanın tavanına elinizi değdirebiliyorsunuz. Hana girdiğinizde milyonlarca sineğin vızıltısıyla yoğunlaşan bir hava çarpıyor yüzünüze. Ortada, yorgun yolcuların uzanıp dinlenebilecekleri (eğer sineklerden rahatsız olmazsa!) bir boş alan var. Oda içindeki eşyalar da doğayla, çevreyle tam uyum içinde; iki tane büyük, sapsız su küpü görüyoruz. Biçim, stil ve büyüklük olarak Pompey’den çıkarılan amforalara çok benziyorlar. Sonra bir sedir, birkaç kahve cezvesi, el yüz yıkamak için teneke bir su kabı, bir gaz lambası, bir kazan, bir ızgara, 4-5 fincan ve birkaç battaniye. Handaki eşyalar bundan ibaret.</p>

  <p class="indent">- Yiyecek ne var? diye soruyoruz hancıdan.</p>

  <p class="indent">- Kahve.</p>

  <p class="indent">- Başka birşey yok mu?</p>

  <p class="indent">- Yok.</p>

  <p class="indent">Öğle yemeğimiz kahve, hancıdan aldığımız şeker, yanımızda getirdiğimiz ekmek. Konservelerimizi daha zor durumda kalacağımız günler için saklıyoruz. Hancı kahvelerimizi duvarın yanına kurduğu, açık ocakta pişiriyor. Kuru otların ve köklerin ateşi geniz yakan bir duman çıkarıyor, ama bu duman kapıdan ve pencerelerden derhal odayı terkediyor.</p>

  <p class="indent">Pencerenin önünde yerde alımlı bir kürk gözümüze çarpıyor.</p>

  <p class="indent">- Hangi hayvanın kürkü bu? Nereden geldi? diye soruyoruz.</p>

  <p class="indent">- Bu ceren derisidir. Bizim dağlarda olur, sürülerle dolaşır.</p>

  <p class="indent">Ceren bu steplerde yaşayan küçük bir geyik türü. Bu hayvandan biz de avlamayı düşünüyorduk. Buralarda bulunduğunu duyunca bu konudaki düşüncelerimiz kesinleşiyor.</p>

  <p class="indent">Avluda kuyu civarında çoğunluğu beyaz ve siyah keçilerden oluşan, ama aralarında koyunların da bulunduğu bir sürü var. Bu sürüler bu bozkırlardaki insanların temel yaşam kaynağı. Bu ovalardaki insanların zenginliğini ne kadar toprağı olduğu değil, ne kadar hayvanı olduğu belirliyor.</p>

  <p class="indent">Tiftiğiyle dünya çapında ünlü Ankara keçisi bu yörelerde yetiştiriliyor. Anadolu’ya özgü olan bu hayvanın yurtdışına çıkarılması yasaklandı. Her ne kadar İngilizler birkaç keçi kaçırmayı başardılarsa da, onların Afrika koşullarında yetiştirdikleri Ankara keçilerinin tüylerinin kalitesi bu yöredeki kadar iyi değil. Bizde Kecskemét civarında da bu keçilerden bir miktar var.</p>

  <p class="indent">Sürekli doğal koşullarda yaşamanın, serin otlaklarda, ama az beslenmenin sonucu olsa gerek, Ankara keçisinin postu olağanüstü güzel, beyaz ve ipek yumuşaklığında tüylerle kaplı. Keçiler her zaman açık havada kalıyorlar. Sadece kış aylarında onları kuzey rüzgârlarına kapalı, üstü açık ağıllarda, ya da mağaralarda topluyorlar. Bu tür mağaralara Türkiye’nin her yöresinde rastlayabilirsiniz. Ama ovalarda kışın eksi 25-30 dereceye kadar düşen soğuk ve yem yetersizliği nedeniyle sürüler her yıl önemli sayıda kayıp veriyor. Bu keçilerin postunun kesilen tüylerine Türkler tiftik diyorlar ve her yıl Avrupa ve Asya’nın dokuma fabrikalarına bu yörelerden çuvallar dolusu tiftik ihraç ediliyor.</p>

  <p class="indent">Koyunları da daha çok yünleri ve etleri için besliyorlar. Her ne kadar yoğurt bozkır halklarının ana besin maddelerinden biri olsa da, koyun sütünden az yararlanıyorlar. Ülkede koyunculuğun ne kadar yaygın olduğunun bir göstergesi de o yıl koyun vergisi olarak toplanan meblağın 4 milyon liraya ulaşmasıydı. Koyun başına 4,5 piaster ödenmesi gerekiyordu. Diğer hayvanlar için vergi uygulaması yoktu.</p>

  <p class="indent">Koyun, eti için beslendiğinden, büyük, etli ve yağlı cinsler tercih ediliyor.</p>

  <p class="indent">Akbaş Köyü’nün kuyusu civarında koyun ve keçilerden oluşan çok büyük bir sürüyle karşılaşıyoruz. Hayvanlar sessizce geviş getiriyor, dinleniyorlar. Kuyu da son derece ilginç, hiç karşılaşmadığımız türden: Kuyunun iki girişi var. Biri dik, normal kuyu, diğeri ise eğik, 84 basamakla suyun kenarına kadar inmeye imkân veren bir kuyu. İkisi suyun bulunduğu yerde birleşiyor. Su kenarında, dik kuyudan kışın içeri yağan kar hâlâ öbek öbek duruyor. Herhalde daha önceleri dik kuyu yoktu ve insan bir kova su alabilmek için 84 basamağı inip çıkmak zorundaydı. Bugün artık deriden yapılmış torbalarla su çekiyorlar. Bu torbalar bir ipe bağlanıyor ve iki insan ipin ucunu tutup ileriye doğru yürümeye başlıyorlar. Suyun ne kadar zahmetle elde edilebildiğini anladığımızda, yöre insanlarının su konusunda neden son derece tutumlu olduklarını da kavrıyoruz.</p>

  <p class="indent">Biraz dinlendikten sonra binanın damına çıkıp çevreyi seyrediyoruz. Sağda ve solda Akbaş Köyü’nün evleri uzanıyor. Bizim handan 500 metre kadar uzakta Zaptiye Han’ın harabelerini görüyoruz. Askeri bir karakol olan bu bina yakınlarda boşaltılmış.</p>

  <p class="indent">Atlara bindiğimiz sırada bir kargaşa başlıyor. Bağırmalar, itişmeler duyuyoruz. Bizim jandarma hancıyla kavga ediyor.</p>

  <p class="indent">- Ne oluyor? Neden kavga ediyorsunuz? diye soruyorum hancıya.</p>

  <p class="indent">- Çelebi, diyor hancı, senin jandarman yediği şekerin parasını ödemek istemiyor!</p>

  <p class="indent">Jandarma ise parayı ödediğini, ama hancının çok istediğini ileri sürüyor.</p>

  <p class="indent">Şimdi burada gerçeği nasıl ortaya çıkaracaksınız? Hazreti Süleyman yöntemini kullanıyorum, hancıya iki piaster de ben veriyorum. Yüzler derhal yumuşuyor, gerginlik kayboluyor.</p>

  <p class="indent">Bu <b>zaptiye</b> gencin tutumluluğuna aslında şaşırmamak gerekiyor. Aylık gelirleri 400 kuruş ve bu parayla hem geçinmeleri hem de atlarını yemlemeleri gerekiyor. Devlet sadece <b>kışlada</b> barınak ve üniforma olarak giyecek sağlıyor. Yıpranan eşyalarını onartma giderleri de askerlerin kendisine ait.</p>

  <p class="indent">Jandarma hancıya fazla para verilmesine itiraz ediyor, ama çok da önemli değil bu. İki küçük piasterle tekrar barış sağlanmış oluyor. Hancı saygıyla eğilerek <b>“kusuruma bakmayınız”</b> diyor. Böyle bir özür dileme karşısında sizin de aynı şekilde kibarca karşılık vermeniz gerekiyor:</p>

  <p class="indent"><b>- Estağfurullah.</b></p>

  <p class="indent">Türk insanı hem konuşma ve hem de yazı dilinde son derece nazik ve dikkatli. Kendinden daha yukarı gördüğü insanlar karşısında, kendinden bahsederken emrinize amade kişi anlamında, <b>bendeniz</b> terimini kullanıyor. Karşısındakine ise <b>zatıaliniz</b> diye hitap ediyor. Bu üslup özellikle mektuplaşmalarda son derece yoğunlaşıyor. Nezaket kurallarına uymama onlar açısından affedilmeyecek bir ayıp olarak görülüyor.</p>

  <p class="indent">Bozdağ geçidinin girişindeki Akbaş Hanı’ndan saat iki buçukta yola çıkıyoruz. Geçit dağların arasından kıvrılarak ve yukarıya doğru ilerliyor. Dağ eteklerinde otlayan deve sürüleri görüyoruz.</p>

  <p class="indent">Bu yörelerdeki çorak ve kurak topraklara çok uygun düşen bu çirkin ve hantal hayvan bölge insanlarının en çok kullandığı evcil hayvanları arasında. Buna uygun olarak fiyatı da pahalı. Güçlü ve kullanma çağında bir deve için 35 lira verilebiliyor. Türkiye’de sadece tek hörgüçlü deve tanınıyor. Çok yavaş büyüyen bu hayvan ancak 4-5 yaşından itibaren yük taşıma çağına giriyor. Develer yük taşımakta ve özellikle de sonbahar aylarında, yani hasat sonrası, toplanan tahılların nakliyesinde kullanılıyor. Binek hayvanı olarak yaygın değil, çünkü hareketi yavaş ve binicisini sarsıyor.</p>

  <p class="indent">Yaz aylarında develer kırlara salınıyor. Dikenlerle ve yaban otlarıyla beslenen deve sürülerine genellikle bir deveci gözcülük ediyor. Görevi zor değil: Bütün gün sürü civarında bir yerlerde dinleniyor ve develerle hiç ilgilenmiyor. Sadece haftada iki kez hayvanları yemliyor. Sürü zaten bakıcısının çevresinden uzaklaşmıyor. Deve yavruları son derece sevimli hayvanlar. Annelerinin etrafında zıplayan bu garip yaratıkların her hareketi bizleri kahkahalarla güldürüyor.</p>

  <p class="indent">Kervanımızın yavaş yavaş tırmandığı geçit iki yandan çıplak ve vahşi kayalıklarla çevreleniyor. Dağ eteklerinde arada bir ilkel ahırlar ve taş yığınları gözümüze çarpıyor. Bu koyun ahırlarının alçak duvarının kuzey kanadına hasırdan ve kuru otlardan derme çatma bir çatı çekilmiş. Ahıra serpilen samanların altında nemli kalan toprakta yeşil otların büyüdüğünü görüyoruz. Demek ki bu bölgede bile yeterli özen gösterilirse tarım yapılabilir.</p>

  <p class="indent">Saat dört sularında geçidin öte ucuna ulaşıyoruz. Karşımıza şahane bir manzara çıkıyor. Tam karşımızda başını gökyüzüne değdiren Hasan Dağı’nın uzantıları Karacadağ’la bağlanıyor. Daha sağda Karpuz Dağı’nın sisli silueti şekilleniyor. Görüş açımızı güneyden Bozdağ’ın mor uzantıları kesiyor. Bu dağın Kiepert tarafından hazırlanan haritada yer almadığını fark ediyoruz.</p>

  <p class="indent">Yolculuk yorucu geçiyor. Başımızı sokacak bir dam arıyoruz. Karşımıza çıkan köylülerden çevrede han olup olmadığım soruyoruz. Onların tavsiyesiyle sola dönüp Obruk’a doğru yöneliyoruz. Gerçekten de yarım saat sonra Sarnıç Han karşımıza çıkıyor ama bu hanın çatısı yok. Burada kalamıyoruz. Sağa dönüp Karadom Yaylası’na doğru ilerliyoruz. Beş sularında kulakları sağır eden köpek sesleri arasında yaylaya ulaşıyoruz.</p>

  <p class="indent">Anadolu’da toprak sahipleri kış aylarını kentlerde ve köylerde geçiriyorlar. Havalar güzelleşmeye başlar başlamaz da bütün aileleriyle birlikte yayladaki topraklarına göçüyorlar. Yazın kentler iyice boşalıyor, hatta bazı köylerde kimse kalmıyor. Ev eşyaları da son derece az olduğundan, var olan her şeylerini kağnıya yükleyip yaylaya çıkıyorlar. Bu gelenek nedeniyle her kentin bu amaca hizmet eden kırsal bir çevresi var. Karadom Yaylası Obruk’a bağlı ve sahibi de Hacı Vahip oğlu İsmail bey. Birkaç kardeş ailesinin paylaştığı bu yaylalar tabii bizdeki sayfiyeler gibi modern değil; taşlardan yapılmış ve üzeri balçıkla kaplanmış birkaç evden oluşuyor. Türk insanları arasında herkesin ayrı bir evde oturması alışkanlığı yaygın. En yoksul ailenin bile evi var. Hizmetkârlar ve çobanlar genellikle yaz ayları için kendi kulübelerini kendileri inşa ediyorlar. Çevredeki taşlardan yapılan bu evlerin maliyeti sıfır.</p>

  <p class="indent">Her yaylada bir misafir odası, doğrusu, tek bir odadan oluşan ayrı bir ev var. Burası misafirler için ayrılıyor. Yayla sahibi ve çevresindeki birkaç erkek bizi odanın önünde bekliyor. Uzaktan kervanımızı fark eden yayla sakinleri odayı süpürmüş, su getirmiş ve minder sermişler. Yaylalarda yiyecek içecek istemeniz gerekmiyor, onlar kendiliğinden bunları size ikram ediyorlar. Türk halkı ne kadar da iyi kalpli, misafirsever ve içten!</p>

  <p class="indent">Yaylaya vaktinde ulaştığımız için çok şanslıyız, çünkü daha odaya yerleşir yerleşmez dışarda bir kum fırtınası patlak veriyor. Bu fırtınada dışarda olsaydık mahvolmuştuk!</p>

  <p class="indent">Kurak topraklardaki bu kum fırtınası görkemli ama aynı zamanda dehşet verici bir olay. Uğuldayan rüzgâr, ucu bucağı belli olmayan bir alanda havayı kumlarla kaplıyor. Çevreniz bir anda kararıyor. Hiçbir engel tarafından yolu kesilmeyen bu fırtına kum denizini önüne katıp sürüklüyor. 40-50 adım ötenizi göremiyorsunuz. Sadece iki kum dalgası arasında dehşet içinde anırarak eve doğru koşan eşeklerin silueti beliriyor. Bu tehlikeye açıkta yakalanan yolcunun hali yaman! Ağzı, burnu, kulakları, yakası bir anda kumla doluyor. Eğer at sırtındaysa fırtına alıp yere çarpıyor.</p>

  <p class="indent">Doğanın bu ilginç gösterisini kapalı ve güvenli bir yerde izlemekten büyük zevk alıyoruz. Ağa, üzerine Kürt motifleri işlenmiş yastıklar getirtiyor. Rahatça yerleşiyoruz. Türkler sandalyeyi tanımıyorlar. Yatakları da yere seriyor, yerde yatıyorlar. Ayaklı karyola hanlarda bulunuyor, ama bunun için oda ücretinin dışında ayrıca ödeme yapmak gerekiyor. Tabii burada biz ağanın misafiriyiz, para teklif etmenin ona hakaret olacağını biliyoruz.</p>

  <p class="indent">Ağa bize kendi elleriyle kahve pişiriyor ve bu arada yaylanın kardeşiyle kendine ait olduğunu, Nisan başlarında aileleri ve 12 bin koyunluk sürüleriyle yaylaya çıktıklarını anlatıyor.</p>

  <p class="indent">- Peki Obruk’ta kalan olmadı mı?</p>

  <p class="indent">- Hayır efendim. 500 nüfusluk koca ilçede bir iki gözcü kaldı. Onların dışında herkes artık yaylada.</p>

  <p class="indent">İsmail Ağa son derece güçlü, iri yapılı ve genç bir insan. Kahvemizi modern bir gazocağında pişiriyor.</p>

  <p class="indent">Türk usulü kahve pişirmek hiç de sıradan bir iş değil: Bu yoğun ve leziz içeceği tam kıvamında sunabilmek gerçek bir sanat. Hiçbir halkın böylesine güzel kahve yapabileceğini düşünemiyorum. İsmail Ağa önce bakır bir cezveye su koyup, şekerle kaynatıyor. Ardından suyun bir kısmını ayrı bir kaba aktarıyor. Ateşin üzerinde kaynamaya devam eden cezveye 3 kaşık kahve ilave ediyor. Tekrar ateşe yerleştirip bir süre kabartıyor, köpürmesini sağlıyor. Ardından da daha önce ayırdığı suyu cezveye geri döküyor. İşte artık şekerli kahve ikrama hazır. Bu kahve herkese üç defada, yani köpüğü ayrı, orta kısmı ayrı, yoğun dip kısmı ayrı olmak üzere küçük fincanlara bölüştürülüyor. Sonra ikinci, daha sonra da üçüncü kez pişiriliyor. Hep birlikte zevkle ve alaturka, yani höpürdeterek ve sıcağı sıcağına içiyoruz.</p>

  <p class="indent"><b>- Çok</b> nefis, <b>çok</b> güzel, diye övüyoruz.</p>

  <p class="indent">Sohbetimiz korkunç bir tepişme gürültüsüyle bölünüyor: Odanın hemen bitişiğinde bulunan ve kapısı odaya açılan ahırda atlar birbirine giriyor.</p>

  <p class="indent">Nasıl bir gece bekliyor burada bizi! Daha sonraları at sesine ve gürültüsüne öylesine alışacağız ki, sessizlik rahatsız etmeye başlayacak...</p>

  <p class="indent">Ahırın sessizleşmesinin ardından sohbetimize devam ediyoruz:</p>

  <p class="indent">- Söyler misin <b>azizim,</b> ne kadar toprağın var?</p>

  <p class="indent">- Burada gördüğün toprakların hepsi benim ve kardeşimindir. 10 bin dönüm civarında olsa gerek. Ama bunun tamamını koyunlar ve inekler için otlak olarak ayırıyoruz. Ekim yaptığımız alan 200 dönümü geçmez.</p>

  <p class="indent">- Peki ne ekiyorsun?</p>

  <p class="indent">- Beş yıl veya sekiz yıl kadar buğday ve arpa. Sonra eğer verim iyi değilse başka bir toprağı sürüyoruz. Gördüğün gibi toprak bol.</p>

  <p class="indent">- Toprak fiyatları nasıl?</p>

  <p class="indent">- Dönümü 1-2 kuruş civarında. Ama şehirlerden uzakta herkes istediği toprağı zapt edip, istediği kadar ekip biçebilir. Ancak bu işi yapacak olan yabancıysa durum değişir: Köylüler onu rahat bırakmaz, kuyu açmasına izin vermezler. Zaten kuyu olmazsa iş biter. Dere olmadığından içecek su bile bulamaz. Kuyu suyu bizim için altın kadar değerlidir.</p>

  <p class="indent">Akşam ortaya ufak bir sofra geliyor. Sofra, dört bacağı yukarı gelecek şekilde yere konuluyor, üzerine de büyük bir sinide yemek geliyor. Böylece hazırlanan masanın çevresine yere bağdaş kurup oturuyoruz. Herkese renkli desenli tahta kaşıklar dağıtılıyor. Hepimiz, uşak, ağa, arabacı, jandarma ayrımı yapmadan aynı kaptan yemek yiyoruz. Bozkırlarda eşitlik çok önemli, ama yine de galiba tam değil bu eşitlik: Aramıza oturamayan Kürt çoban kapıda ayakta duruyor ve dumanı tüten yemeklere özlemle bakıyor. Balkan savaşlarında süvarileriyle ün salan Kürtler buralarda toplumsal hiyerarşinin diplerinde yer alıyorlar. Çingeneler gibi aşağılanıyorlar. Ama gerçek memleketlerinde, yani Kürdistan’da (Van, Bitlis, Diyarbakır gibi doğu eyaletlerinde) toprak ağaları da Kürt. Bu topraklarda çok eskiden beri yaşayan, daha Xenophon’un on binlerin seferinde anlattığı bir halk.<sup><a class="hlink" href="../Text/notlar.htm#n12">12</a></sup> Tarihi boyunca kavgacı bir halk olan Kürtler bu özelliklerini bugün de koruyorlar. Bir kısmı bugün hâlâ göçebe hayatı yaşamaya devam ediyor. Ama yerleşenler de iyi çiftçi oluyorlar. Antik dinlerini ve dillerini kaybetmişler, Türklerin alışkanlık, gelenek ve hatta bazı yörelerde dillerini benimsemişler. Fes yerine, başlık adını verdikleri, başlarının etrafına sarılan ve iki ucunu boyunlarında topladıkları kalın bez olarak dokunan bir tür örtü kullanıyorlar. Bu başlık ve güneş yanığı yüzleri onlara sert bir görünüş veriyor.</p>

  <p class="indent">Yemek yerken az konuşuluyor. Şakalaşma, gülme, takılma ise hiç yok. Bu sofrada içki eksik. Müslüman ağaya, Rum arabacımızın gizliden gizliye iyice azalttığı konyağımızdan ikram etmek istiyoruz, ama reddediyor:</p>

  <p class="indent"><b>- Yasak!</b></p>

  <p class="indent">Sohbet de çok canlı değil: Konuktan nereden geldiği, nereye gittiği soruluyor, sonra sıra derin sessizliğe geliyor. Kimse misafirin adını hangi ülkeden geldiğini, dinini merak etmiyor, sormuyor. Ama konuğa özen gösteriliyor, yemek ve tütün sunuluyor. Türklerin <b>çubuk</b> dedikleri pipo artık neredeyse kimse tarafından kullanılmıyor. Herkes sigara içiyor, hem de aşırı miktarda. Nargileyle artık sadece şehirlerde karşılaşabilirsiniz. Kahvelerin özel bölmelerinde insanlar neşeyle fokurdatıyorlar nargilelerini. Nargilede kullanılan ve <b>tömbeki</b> adı verilen özel tütün uzak İran topraklarından geldiğinden, küçük yörelere kadar ulaşamıyor.</p>

  <p class="indent">Kadınların ve kızların hiç gelmediği -onlar ocağın etrafında ev işleriyle ve çocuklarla meşguller- bu odada erkekler suskun bir şekilde sigaralarını tüttürüyorlar. Galiba çevrede olup bitenleri izleme, hayaller kurma, Doğu insanına özgü bir olay. Bu insanların günlük hayatı öylesine sıradan, olaysız ve yükümlülüklerden uzak ki, ilkel hayat koşulları nedeniyle sıkı ilişki içinde oldukları doğanın monotonluğu, isimsiz bir keder olup ruh dünyalarım etkisi altına alıyor. Hayatlarında dikkatlerini doğanın insanüstü güçlerinden alıp başka alanlara yöneltebilecek heyecan, değişiklik, hız öylesine az ki, sonuçta insanlar bu nedenle doğaüstü güçlerin çemberinde ve son derece dindar oluyorlar.</p>

  <p class="indent">Türk insanının karakterinin diğer yanları da, Kuran’ın beş emrine hiç atıf yapmadan yukarıdaki özellik doğrultusunda da açıklanabilir: Sakin, davranışlarında onurlu, kavgayı, hırçınlığı ve tartışmayı sevmeyen insandır Türk insanı. Dürüst, iyi kalpli ve misafirperverdir. Kuran, “Kimseyi aldatmayın, adil olun” der. Bu nedenle Türk insanına güvenebilirsiniz.</p>

  <p class="indent">Yoksullara destek olurlar, dilencilere bir şey veremeyecek durumda da olsa, onları kovalamaz, “İnayet ola” veya “Allah versin” diyerek teselli ederler. Türk insanı kaderci ve elindekiyle yetinebilen bir kişiliğe sahiptir. Bu özelliği ona bir yandan, Batı’nın nörotik, asabi, migrenli insanlarına göre hayatın daha derin tadına varabilme yeteneğini verirken, diğer yandan ise hayat karşısında pasifleşmesine neden oluyor. Doğu kültürünün neden geri kalmaya başladığının temel nedenleri işte bu özellikler ve dinin tutucu yapısıdır. Bu kültür Morse’un telgrafı, Stevenson’un buharlı lokomotifi döneminin muhteşem ekonomik hamlesine uyum sağlamakta zorlanıyor. Bir ulusun egemenliğinin güçlenebilmesinin temel direği düşünce ve kültür hayatının zenginleşmesidir. Ama bu alan Doğu dünyasında yüzyıllardır belirgin bir durağanlık içinde. Hızla gelişen reform dönemi ise daha yeni başlıyor.</p>

  <p class="indent">Şimdi biz tekrar sakince yemek yediğimiz yayla odasına geri dönelim; soframıza önce üzerinden buharları yükselen büyük bir tencere içinde bezelyeli tavuk çorbası geliyor. Ardından kabak dolması sunuluyor, ama bu yemeğin yanında herkes için üç ayrı peçete de veriliyor. İlginç olan bu peçetelerin hamurdan ve yenilebilir olması! Türklerin <b>bazlama</b> dedikleri bu hamur işi ürün dağ köylülerinde ekmek yerine geçiyor. Şehirlerdeki fırınlarda yassı ve mükemmel kıvamda ekmekler pişiriliyor; ama köylerde fırın yok; bu nedenle de ekmek pişirmek zor iş. Köylüler ise un, su ve tuzdan hazırladıkları hamuru incecik açıyor ve ateşin üzerine tuttukları kalburda bu yufkayı kavuruyorlar. Pişirme işleminin ardından hazır hale gelen bazlama Yahudilerin paska ekmeğine benziyor, ama kuru değil ve bu nedenle de kolayca eğilip bükülebiliyor. Bu özelliği nedeniyle de rahatlıkla çatal kaşık yerine kullanılabiliyor. Bazlamadan koparılan bir parçayı üç parmağınız arasına alıp eti veya yemeğin katı kısmını bununla tutabiliyorsunuz. Yemeğin sulu kısmını bile bazlamadan kopardıkları parçayı çukurlaştırıp ağızlarına götürüyorlar. Bu son derece ilginç bir olay; yemekten sonra elleriniz temiz kalıyor, hatta yemekle birlikte çatal kaşıklar da yenmiş oluyor! Malzeme hep küçük parçalara ayrılarak hazırlandığından yemeklerde bıçağa gerek kalmıyor. Biraz sonra sofraya gelen leziz ve baharatlı et yemeği de böyle küçük et parçalarından yapılmıştı. En son sofraya konulan pilav da bazlamayla yenilebiliyor.</p>

  <p class="indent">Pilav yemeği bizim pişmiş pirinç yemeğimizin aynısı, tek fark hem pirinçten ve hem de bulgurdan hazırlanabilmesi ve tanelerin sert kalacak kıvamda ateşten alınması. Yanında ise sulandırılmış sarımsaklı yoğurdun içinde yüzen hıyar parçaları sunuluyor. Bu son derece ilginç ama çok lezzetli yemek, biz yorgun yolculara, Budapeşte’de Ulusal Gazino’da yenen paha biçilmez bir yemek gibi güzel geliyor. “En iyi aşçı açlıktır” sözü ne kadar da doğru.</p>

  <p class="indent">Sofraya yeni yemek geldiğinde evsahibi ve konuk karşılıklı olarak önceliği birbirine bırakmaya çalışıyorlar:</p>

  <p class="indent"><b>- Buyurun!</b></p>

  <p class="indent">Ama sonuçta ilk yemek alma işi hep konuğa kalıyor.</p>

  <p class="indent">Yemeğin ardından içtiğimiz 4-5 fincan kahveden sonra artık dinlenme vakti geliyor. Dinleneceğiz, tabii ortalıkta kaynayan pireler rahat verirse! Sürekli kaşınarak ve defalarca uyanarak geçen bir gecenin ardından her tarafımız kızarıklık içinde kalkıyoruz.</p>

  <p class="indent">Yaylada hayat güneş doğarken başlıyor. Binlerce hayvana su veriliyor. İş yapanlar kadınlar. Yaylada kadınlar yüzlerini kapatmıyor: Çarşaf giymiyor, peçe takmıyorlar. Sürekli iş peşinde olan bu kadınlar için kapanmak engelleyici oluyor.</p>

  <p class="indent">Ertesi günü avlanmaya ve uçurtmaya bağladığımız fotoğraf makinesiyle doğayı yukarıdan görüntülemeye ayırıyoruz. Sabah saat 10 sularında, sırtımızda silahlarla, fotoğraf için gerekli malzemeler ve konservelerle takviye edilmiş olarak dünyanın tüm kargaşasından uzak olan küçük kulübemizden yola çıkıyoruz. Bozdağ yöresindeki terk edilmiş ağıla doğru ilerliyoruz. Bozkırda güneş farklı, neredeyse bir sis perdesinden süzülürcesine yayıyor ışığını, ama sıcaklık dayanılmaz. Binlerce insanın güç ve kuvvet alabilmek için vücudunu cömertçe etkisine açtığı güneş bu yörede, kısa süren yeşil baharın ardından bozkırı yakıp kavuruyor. Bütün bitki örtüsünün kuruduğu, birbirine paralel uzanan binlerce çatlakla yarılan bozkır toprağında ayakta kalabilen tek bitki, tozlara bulanan dikenler oluyor.</p>

  <p class="indent">Zayıf, çelimsiz ve seyrek onlarca diken türü, kirpi misali delici ve kuru dallarını rüzgârda sallıyorlar. Taşların etrafında narin ve isimsiz bozkır çiçekleri gözümüze çarpıyor. Patika üzerindeki çakıl taşlarının diplerinden esintiyle hışırdayan kayagülleri boy vermiş. Bu kurak yörelerde, daha ılıman iklimlerde gördüğümüz serin korular yeşeremiyor. Çevredeki dağlardan en yükseğinin tepesine tırmandığımızda saat 12’yi gösteriyor.</p>

  <p class="indent">Yemek molası verdiğimizde suyumuzun neredeyse tükenmekte olduğunu fark ediyoruz. Dört kişiyiz ve bir litre su kalmış mataralarda. Oysa çevremizi kavuran cehennem sıcağında sürekli susuyoruz. Özellikle jandarma dayanamıyor. Sürekli yakarıyor:</p>

  <p class="indent"><b>- Öleceğim... Öleceğim...</b></p>

  <p class="indent">Sonunda onu atla, dün kavga ettiği Akbaş Hanı’na su almaya gönderiyoruz.</p>

  <p class="indent">Güneşin yakıcılığı giderek dayanılmaz oluyor. Çevremizde sıcaklığın 50 derecenin üzerine çıktığını tahmin ediyoruz. Göz alabildiğine düzlük ve hiçbir yerde ne bir ağaç, ne bir gölge görünüyor. Çepeçevre boşluk ve uzaklarda kum fırtınalarının göğe yükselen hortumları... Yakınlarda da uğuldayan rüzgâr kumlar içinde küçük çaplı anaforlar yaratıyor.</p>

  <p class="indent">Bu sıcağın böyle gitmeyeceği belli; kısa bir süre sonra yağmur başlıyor. Önce bütün öğleden sonra boyunca uzaklarda yağmur bulutlarından yere doğru uzanan kurşuni yağmur şeritleri görüyoruz. Sonra yağmur yaklaşıyor; kuzeybatı ve güneydoğu yönünde uzanan Bozdağ’ın 300-400 metre yükseklikteki kesimleri, batıda Kahkal Dağı’nın ince kıvrımlarının yağmur altında kaldığı anlaşılıyor. Ardından güneybatı yönündeki Karadağ ve doğudaki Karacadağ da sis perdesinin ardında kayboluyor. Artık sadece kuzeydoğu yönündeki Tuz Çölü’nün ürkütücü beyazlığını görebiliyoruz. Ölüm sessizliği taşıyan bu düzlük Anadolu’nun en büyük (85x30 km.) tuzlu gölünü çevreliyor. Tuz oranı yüzde 26 olan (Karadeniz’de binde 22, okyanuslarda binde 4-5) bu göl ve çevresindeki tuz madenleri bütün Anadolu’nun tuz ihtiyacını karşılıyor. Tuz devlet tekelinde ve vergilendirmesinde olduğundan kervanların sürekli tuz taşıdığı bu bölge ciddi bir askeri denetim altında yaşıyor.</p>

  <p class="indent">Tehdit edici kara bulutlar bizim de üzerimizde birikmeye başlıyorlar. Giderek artan rüzgârdan yararlanıp uçurtmamızı havalandırıyoruz. Hızlanan rüzgâr uçurtmamızı ve fotoğraf makinemizi birkaç yüz metre yükseltiyor. Yukarılarda daireler çizen iki kartal ve kırlangıçlar alışkın olmadıklar bu görüntü karşısında ne kadar da şaşkınlar! Daedalus ve İkarus’tan bu yana bu yörede böyle birşey görülmedi! Yağmur bulutlarının iyice kararttığı hava artık fotoğraf çekmemiz için yeterli aydınlığı sunmuyor. Nihayet Hasan da handan aldığı suyla birlikte geliyor. Gökyüzünde dalgalanan nesneye şaşkınlığını kafasını eğerek gösteriyor:</p>

  <p class="indent"><b>- Acayip!</b></p>

  <p class="indent">Çabucak uçurtmayı yere indiriyor ve evimizin yolunu tutuyoruz. Daha birkaç adım henüz atıyoruz ki, amansız bir yağmur bastırıyor; zeytin tanesi büyüklüğündeki yağmur damlaları altında birkaç dakika içinde sırılsıklam ıslanıyoruz. Sorun, yamaçlardan inerken atların terkisindeki eşyaların öne doğru kaymalarıyla artıyor. Böylesi yağmura alışkın olmayan zavallı hayvanlar zıplamaya, sağa sola tekme atmaya başlıyorlar. Sonunda onlar bizi değil, biz onları götürüyoruz; dünya tersine dönüyor...</p>

  <p class="indent">Akşama doğru nihayet yaylaya ulaşıyoruz. Uzaktan evlerin samanlı çatıları beliriyor. Yayla sahibi ve şalvarlı dostları odamızda bizi bekliyorlar. Açılıp yayıldığında dört köşe olan bu şalvarlara dair biraz daha ayrıntı bilgi vermeliyim: Bu giysi iki tane dört köşe kumaşın üç tarafının dikilmesiyle oluyor! Köşelerde ayakların çıkması için birer delik bırakılıyor ve böylece şalvar kullanıma hazır hale geliyor.</p>

  <p class="indent">Eve veya halılı bir mekâna girerken ayakkabılarını mutlaka çıkaran bu insanlar odada, sabah ortada bıraktığımız sigaraları tellendirip, kesif bir duman içinde bizi bekliyorlar. Burada gelenek böyle. Bu insanlar da en son lokmalarını gerekirse bizimle paylaşıyorlar.</p>

  <p class="indent">Yemek yerken sohbet arasında, yakın bir handa haydutların bir kervancıyı öldürüp mallarını çaldıkları anlatılıyor.</p>

  <p class="indent">Endişeyle dinliyoruz anlatılanları. Daha sonraları da bu tür söylentileri sürekli duyacağız. Ama seyahatimiz sırasında bizim başımıza böyle bir olay gelmeyecek.</p>

  <p class="indent">Akşam yemeği dün akşamkinin aynı ve yine benzersiz bir zevkle karnımızı doyuruyoruz. Bu kez yemeğin ardından hamurdan hazırlanıp kıvamlı bir tat içinde sunulan tatlıya sıra geliyor.</p>

  <p class="indent">Sabah çok erken kalkıp eşyalarımızı toparlıyoruz. Ama, ev sahibimizin bize yolluk olarak hazırlattığı pilavı beklemeden çıkarsak ayıp olacağını düşündüğümüzden harekete geçmiyoruz. Vedalaşırken biz de hediyeler veriyoruz. Uzaklarda güneş altında kavrulan topraklarda titreşen görüntüler belirmeye başladığında yola koyuluyoruz. Takip ettiğimiz araba izleri bizi önce Bozdağ’ın kuzeydoğu uzantılarına, daha sonra da çok bozuk bir zeminin ardından, ortalamadan daha büyükçe bir köy olan Yağlıbayat’a götürüyor.</p>
</body>
</html>
