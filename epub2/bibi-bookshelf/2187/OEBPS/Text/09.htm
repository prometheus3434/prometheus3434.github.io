<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">DOKUZUNCU BÖLÜM<br />
  <img alt="sep" class="middle" src="../Images/cizgi.png" /><br />
  NİĞDE’DEN NEVŞEHİR’E<br />
  <span class="small2">16-17 Ağustos</span></h1>

  <p class="nonindent">Yaklaşık 13 kilometrelik yol bizi kuzeydoğuya doğru götürüyor. O gün kentte <b>panayır</b> düzenlendiğinden köylüler, kimi at ve eşek sırtında, kimi yaya olarak kente gidiyorlar. Yolun kıyısında küçük eşeğinin sırtında bir toz bulutu içinde kente ilerleyen bir adamla havadan sudan konuşmaya başlıyoruz. Hayat koşullarından, hasattan derken sohbet giderek ilginçleşmeye başlıyor. Köylü son derece can alıcı konulara giriyor:</p>

  <p class="indent">- Beyim, bizim bu gördüğün toprakların altı hazinelerle dolu! Hepimize yeter bunlar, ama ne yazık ki bölgede demiryolu yok, yani işleyecek adam yok. Bak şimdi, buradan doğuya doğru gittiğinde Melendiz vardır. Oralar olduğu gibi fosfattır. Hem de öylesine güçlü ki, çıkan gazlardan havada uçan kuş düşer ölür. İnsanlar yanına bile yaklaşamaz. Niğde’den sekiz saatlik mesafedeki Enehil’de ise toprağın hemen yüzeyinden kömür çıkar. Köylüler kazmalarla kömür toplarlar. Niğde’nin batısında bir saatlik mesafede olan Nenezi yöresinde ise, eritildiğinde cam yapımında kullanılan taş madeni (silikat) vardır.</p>

  <p class="indent">- Peki buralarda kimse maden açmıyor, buraları işletmiyor mu?</p>

  <p class="indent">- Evet işletiyor. Örneğin Enehil’deki kömür madenini bir Rum işletmeye başladı, ama sonra iflas edip kaçtı. Niğde’nin batısında sekiz saatlik mesafede Göstelin diye bir köy vardır. Buradan çıkan kırmızı topraktan yapılan boya çok iyidir. Ama Nevşehir’den altı saat uzaklıktaki İsmail Sivri kasabasında yine topraktan yapılan kırmızı boyanın ise dünyada eşi benzeri yoktur.</p>

  <p class="indent">Bu arada Melendiz Dağı’nın eteklerine kurulmuş Gordonos, Denigi, Sazalca, Naina, Mudala, Güllüce gibi köyleri geçiyoruz. Sağda Üçkapılı Dağ’ın hemen dibinde Eskigümüş kasabası var. Bu kasabada bir zamanlar gümüş madeni işletilmiş. Ocak girişleri ve eritme kazanları hâlâ duruyor.</p>

  <p class="indent">Konuşkan yol arkadaşım ise hararetle anlatmaya devam ediyor;</p>

  <p class="indent">- Bizim hatamız ne biliyor musun <b>Çelebi</b>, <b>hükümet</b> her madeni, her ocağı, toprağın bütün zenginliklerini kendi tekelinde tutuyor. Kimseye zırnık koklatmıyor! Mesela, vatandaşın biri tarlasında, toprağında bir maden olduğunu keşfetse, ona hiçbir yararı olmuyor, çünkü devlet hemen el koyuyor. Bu nedenle bu tür keşifler yapan insanlar kimseye anlatmıyor, hükümete haber de vermiyor. Tabii, toprak üzerinde imtiyaz hakkı olanların durumu biraz farklı. Onlar toprağın derinliklerinde olan zenginliklerin de sahibi olabiliyorlar. Ama imtiyaz hakkını elde edip, bunu tapu kayıtlarına geçirmek o kadar pahalıya mal olan bir iş ki, hiçbir girişimci bu kadar masraf edip maden işletmeye başlayamıyor. Ama bu arada ters bir iş oluyor, kendi vatandaşlarımızın elde edemediği imtiyaz hakkı için yabancılar sıraya giriyor. Yok, onların amacı imtiyaz hakkını aldıkları topraklardaki maden ocaklarını işletmek değil, sadece ilerde çok büyük kârlarla başkalarına devretmek! İşte bu nedenle madencilik yok bu ülkede ve bu nedenle hep fakiriz! Şimdi sen söyle: Biz Avrupalılara, İsevilere (Hıristiyanlara) kızmakta haklı değil miyiz?</p>

  <p class="indent">Sustu. Ben ise ihtiyarın söylediklerinde sonuna kadar haklı olduğunu düşünüyorum.</p>

  <p class="indent">Anadolu gerçekten de yeraltı kaynakları çok zengin olan bir toprak. İhtiyarın bahsettiği boya yapılan o kızıl toprağı ben de biliyorum; antik çağlarda bile kullanılan bu toprağa Romalılar <i>terrra sigillata</i> diyorlardı. Anadolu’da zengin krom madenlerinin olduğu da bilinir. En büyük krom yatağının Bitinya Yarımadası’nda olduğu tahmin ediliyor (10 milyon ton). Buradan çıkan maden özellikle İngiltere’ye ihraç ediliyor. Kurşun yatakları da yaygın, ama kurşun ocakları, madenciliğin gelişmemesi nedeniyle son derece ilkel koşullarda faaliyet gösteriyor. Bursa vilayetindeki Hocagümüş işletmeleri yılda 4000 ton, Sivas vilayeti ise 1500 ton maden çıkarabiliyor. Bulgar Dağı’ndaki devlet maden ocaklarında, çok kötü koşullar altında süren üretime rağmen yılda 10 okka altın ve 1500 okka gümüş üretiliyor. Taşkömürü ocaklarının gelişimi bu ülkenin nakliyat sorununu nasıl halledeceğini yakından belirleyecek. Şimdilik üretim gerekli olanın bir hayli altında. Karadeniz sahillerinde Ereğli’deki ocaklardan yılda 120 bin ton kömür çıkarılıyor, ama bu miktarın tümü denizcilik işletmeleri tarafından alınıyor. Alçı, bakır, magnezyum, ken, antimon, bizmut, arzen gibi madenler de olmasına rağmen, neredeyse hiç açılmış ocak yok. Yeraltı kaynakları el sürülmemiş bir şekilde bir yerlerde bekliyor ve bu zenginliklerin kullanılmaya başlanması ise herhalde ülkede ulaşım ağının iyileşmesiyle birlikte gerçekleşecek. Şu an, 5 yıl içinde, yani 1934’e kadar 1600 km. uzunluğunda demiryolu inşaatı planlanmış durumda. Belçika, Alman ve İsveç sermayesi yardımıyla süren inşaat sonucu Ankara-Kayseri hattı tamamlanmış bile.</p>

  <p class="indent">Yol arkadaşımla bir süre daha yan yana ama konuşmadan yürüyoruz. Bir süre sonra onun tarlasına geldiğimiz anlaşılıyor; vedalaşıp, eşeğini sağa, tarlaların arasına doğru yöneltiyor.</p>

  <p class="indent">Tam 9.30’da, bir tepenin en yüksek noktasına çıktığımızda, birden karşımıza Erciyes Dağı (eski adıyla Argios) çıkıyor. 4000 metre yükseklikteki muhteşem zirvesi karlarla kaplı. Kapadokya bölgesinin antik merkezi olan Mazaka şehrinin bulunduğu yerde kurulan 54 bin nüfuslu ünlü Kayseri (eski adıyla Caesare) kenti bu dağın hemen arkasında. Erciyes Dağı Akdeniz havzasını çeviren topraklar arasında en yüksek volkanik dağ. 1880’e kadar aktif bir volkan olduğu da biliniyor. Yola çıkarken bu dağa tırmanmayı ve orada avlanmayı da planlamıştık. Ama masa başındaki hesaplarımız sivrisineklerce bozulmuş oldu.</p>

  <p class="indent">Yol arkadaşım arabada ateşler içine yatıyor. Benim üzerimde de alışkın olmadığım bir yorgunluk ve kırgınlık var. Bütün kaslarımın ağrıdığını hissediyorum. Saat 10’da bir hana ulaşıyor ve bir süre dinlenmeye karar veriyoruz. Bu bölgenin en korkulan hastalığı olan sıtma beni de yatağa düşürmek üzere! Bu andan itibaren neredeyse bir buçuk yıl hasta olacağımızı henüz bilmiyorum. Karapınar’ın sivrisineklerinin ve Çukurköy’ün pis sularının etkisi kendini yeni gösteriyor.</p>

  <p class="indent">Molanın ardından bir buçuk saat daha gidiyoruz. Bu süre içinde yolumuz artık şehirlerarası yoldan sola, yani kuzeye doğru ayrılıyor. Saat 11 sularında Semendre adındaki büyücek bir kasabanın yanından geçiyoruz. Melendiz Dağı’nın uzantıları hâlâ solda bize eşlik etmeye devam ediyor. Sıcaklık dayanılmaz bir şekilde artarken, dağda bazı bölgelerin karlarla kaplı olduğunu fark ediyoruz.</p>

  <p class="indent">Monoton ve son derece yorucu bir yolculuğun ardından öğleden sonra saat 3’te Kolcuk kasabasına ulaşıyoruz. Yorgunluktan ve ateşten bitkin durumdayız.</p>

  <p class="indent">Köyün kuzey yakasında, patates dikilmiş bahçelerin (Konya’dan bu yana ilk defa patates tarlası görüyoruz) hemen bitişiğinde bir kurgan yükseliyor. Köy halkı bu yükseltiye Panaya tepesi adını vermiş. Tepenin zirvesindeki yaklaşık 30 adım büyüklüğündeki yuvarlak düzlükte eski bir Hıristiyan kilisesinin kalıntılarının olduğunu fark ediyoruz. Yerdeki izlerden, iki ayrı duvarla çevrildiği anlaşılan kilisenin planını çıkarmak mümkün. Ama bir sütun başı, bir sütun parçası ve oymalı kabartmalı bir taş parçasının dışında kalan başka bir şey yok. Bu bina herhalde hem kilise, hem de sığınak olan Akropolis’e benzeyen bir yapıydı.</p>

  <p class="indent">- Bu tepenin içi boş! diyor köy sakinlerinden biri. Orada mezarlar ve değişik taşlar var.</p>

  <p class="indent">Kasaba sakinleri, üzerinde kilisenin nasıl inşa edildiğini anlatan yazılı taşlar bulduklarını, bu kitabelerden kilisenin çevredeki bütün köyler tarafından ortaklaşa yapıldığını, hatta Malokopi adındaki bir köyün vaat edileni yerine getirmediğini öğrendiklerini anlatıyorlar. Acaba sözü geçen köyden bunun hesabını bugün, yani bin sene sonra kim sorabilir?</p>

  <p class="indent">Kasaba evlerinden birinde, yerde üzerinde Bizans istavrozları şekli bulunan bir mozaik tablo gösteriyorlar. Bu mozaikleri evi inşa ederken keşfetmişler. Hatta mozaiklerin tarlalara doğru devam ettiği anlaşılıyor. Kasabanın bu mahallesinin geçmişi en fazla 20 yıl. Bu yörede hâlâ toprak kazıldığında, ev yapıldığında çömlekler, değişik iş araçları çıkıyor. Bir başka evde muazzam büyüklükte hâlâ kullanılan bir amfora görüyoruz. Onun da topraktan çıktığını anlatıyorlar.</p>

  <p class="indent">Bu topraklar bir arkeolog açısından ne kadar heyecanlı bir araştırma bölgesi olabilir!</p>

  <p class="indent">Öğleden sonra Budak Ovası’nın kıyı şeridinden ilerliyor, akşam 6’ya doğru Ahdaşar’ı geçiyor ve biraz sonra Melagob (Rumcası Malokopi) Köyü’ne ulaşıyoruz. 400 hanelik bu büyük köyün yarısı Türk, yarısı Rum. Anadolu’da köylerin büyüklüğünü hane sayısına göre belirliyorlar. Hane sayısını beşle çarptığınızda ise köy sakinlerinin tahmini sayısını buluyorsunuz.</p>

  <p class="indent">Erkeklerin çoğunun İstanbul’a ve diğer Avrupa kentlerine ticaret yapmaya gittiğini öğrendiğimiz köyün Rum mahallesi hayat seviyesinin yüksek olduğunu görünüşüyle derhal hissettiriyor. İlk ve orta okul binalarında yedişer dershane var. Köyde toplam kilise sayısı da altı. Zarif sütunlar üzerinde yükselen kubbeler kiliselere son derece narin bir görüntü veriyorlar. Postane iki jandarma tarafından korunuyor. Jandarmalar bizi görünce derhal yardımcı olmaya çalışıyorlar.</p>

  <p class="indent">Türkiye’de jandarmada işe alınacak olan kişiler askerliğini bitiren ve başarılı olanlar arasından seçiliyor veya genç ve yetenekli gençler iki yıllık eğitimden geçirilerek jandarma yetiştiriliyor. Eğitim yoluyla yetiştirilen genç jandarmalar çok daha yetkin ve verimli oluyorlar, ama eski jandarmalar tarafından küçümseniyorlar. Tabii, bunun bir nedeni de, eğitim verilerek yetiştirilen genç jandarmaların, alaylılara göre daha fazla maaş almaları.</p>

  <p class="indent">- Bu genç herifler hiçbir işe yaramaz! diyor yaşlı jandarmalardan biri. Bunlar düşmanın üzerilerine doğru gelmesinin ne gibi bir duygu olduğunu hiç yaşamadılar. Attan kendini yere atıp, siper alıp, ateş etmenin, tüfeği tekrar doldurup, nişan alıp, tekrar ateş etmenin, ya ben ya o duygusunun ne demek olduğunun ciddiyetini hiç yaşamadılar. Mösyö, biz yaşlılar bunu kaç defa yaşadık! Asker olarak Rumeli’de, Arnavutluk’ta, Arabistan’da yüzlerce kez bu ateşe girip çıktık! Düşman askerini kovaladık, haydutları kovaladık! En tehlikeli işleri başardık, yine tehlikeli görevlere bizi gönderiyorlar, ama bu gençlere bizden daha fazla para veriyorlar!</p>

  <p class="indent">Sabaha karşı ateşimiz azalıyor. Güneş doğarken yola çıkıyoruz. Kuzey yönünde ilerleyen yol, sağlı sollu ekili topraklar arasından, üzüm bağları ve kabak tarlaları arasından geçiyor. Yol üzerindeki köprülerde tamirat var. Naynas Dağlarının eteklerine doğru gidiyoruz. Yol çok hareketli; eşek sırtında kat kat giyinmiş Türk kadınları, bizi görünce kırmızıya boyanmış parmaklarıyla tuttukları ayakkabılarını bize doğru uzatıyorlar. Birkaç para sadaka veriyoruz. Türkmenlerle, Çerkezlerle ve Rum at arabalarıyla karşılaşıyoruz.</p>

  <p class="indent">Türkmenler Türk-Tatar dil ailesine bağlı olan etnik bir grup olmakla birlikte, görünüş olarak Moğollara daha yakınlar. Türk dilleri arasında ayrı bir ağız olan anadillerini, Türklerle birlikte yaşadıkları bölgelerde terk ediyorlar. Gururlu bir duruşları, sert bakışları var. Türklerle karıştıkça etnik özelliklerini kaybediyorlar. Bu halkın önemli bir kısmı (1 milyon 100 bin) Rusya’da yaşıyor. Türkiye’de sadece 100 bin kadar Türkmen olduğu tahmin ediliyor. Sünni Müslüman olan Türkmenlerin Yörüklerle akraba oldukları da sanılıyor, ama bu konunun netleştirilmesi dilbilimcilerin görevi.</p>

  <p class="indent">Anadolu’da 100-150 bin, Balkanlarda ve Kafkaslarda da 250-300 bin civarında olduğu tahmin edilen Çerkezler<sup><a class="hlink" href="../Text/notlar.htm#n25">25</a></sup> at çalmaktaki ustalıklarıyla tanınırlar. Çerkezlerin atalarının bir zamanlar Lebediya bölgesinde Macar kavimleriyle ilişkiye girdikleri bilinir. Bu dönemin etkileri Çerkez dilinde kendini hâlâ hissettirmektedir.<sup><a class="hlink" href="../Text/notlar.htm#n26">26</a></sup> Çerkez erkekleri ulusal giysileri olan dizlere kadar uzanan ve tek renk bir palto giyerler. Bellerindeki kuşakta ise tabanca ve kamalar asılıdır. Çerkezler bizim ülkemizde de bilinen kamalarını, mücevherlerle süslü gümüş kınlarda taşırlar. Erkeklerin bu giysisine Çerkezler kendi dillerinde <i>adighi</i> [adige] derler. Uzun çizmeler ve başlarına giydikleri sivri şapkalar kıyafetlerinin diğer ortak özellikleridir. Güzellikleriyle tanınan Çerkez kızları evleninceye kadar yüzlerini kapatmazlar. Aralarında sarışın ve mavi gözlü çoktur. Çerkezlerin önceleri Hıristiyanlığı kabul ettikleri ve İslam dinine 7. yüzyılda geçtikleri de bilinir. Aşiretlerde, “bey” unvanını taşıyan aşiret reisi tam anlamıyla toplumuna egemendir. Balkanlardan Anadolu’ya göç etmiş Çerkezler, Kafkasya’dan gelen soydaşlarına göre tarım kültürünü daha iyi özümsemişlerdir. Kafkaslardan gelen Çerkezler hayvancılıktan, özellikle de at yetiştirmekten daha iyi anlarlar, ama ıssız bölgelerde çeteler kurdukları da bilinir. Çerkez gençleri evlenecekleri kızı, kızın ailesi ve kız bu evliliğe evet dese bile, genellikle kaçırıyorlar.</p>

  <p class="indent">Saat 9 sularında Eneği kasabasına ulaşıyoruz. Bu kasabanın tam ortasında kayaların içine oyularak oluşturulmuş bir kale var. Koridorlar, salonlar, odalar ve istavroz biçiminde yapılmış eski küçük kiliseler, kayalığın içinde uzayıp giden dehlizlerle birbirine bağlanıyor. Bu yapının dışında bir zamanlar çok görkemli olduğunu hissettiren kale duvarlarının kalıntıları kısmen bugün hâlâ ayakta. Çevredeki binalar bu surlara bitişik inşa edilmiş. Kasabanın ileri gelenleri bize kayanın içindeki yapıyı dolaşmayı teklif ediyorlar:</p>

  <p class="indent">- Bayım, gelin dehlizlere inelim.</p>

  <p class="indent">Çevre evlerin birçoğundan girişi bulunan serin labirentlere giriyoruz. Dehlizler bir insanın sığabileceği genişlikte, ama yürürken başınızı eğmeniz gerekiyor. Gazyağıyla yanan kandillerin oynayan ışıkları duvarlara insanı ürküten gölgeler yansıtıyorlar. 25 metre kadar iniyoruz. Bu dar labirentlerde söylenen her söz, mezardan geldiği izlenimini veren bir yankılanma yaratıyor. Dehliz sağlı sollu tahta kapıların bulunduğu bir koridora dönüşüyor. Bu bölmeler bugün çevre sakinleri tarafından mahzen ve depo olarak kullanılıyor. Daha sonra koridor bir kilise kubbesi biçiminde genişliyor. Bu bölümde istavroz şekilleri, kandillerin konulduğu pervazlar ve pervazların üzerinde mumların ve kandillerin uzun yıllar boyunca yarattığı isin kara izi bariz bir şekilde göze çarpıyor.</p>

  <p class="indent">Oda biçimindeki bölmelerde de ocaklar, raflar, yatak yükseltileri aradan geçen onca zamana rağmen hâlâ duruyorlar. Bu koridorlar değirmen taşına benzeyen devasa bir taşla yabancıların girmemesi için kapatılır, sığınak olarak kullanılırmış. Hatta bu tür taşlar tek tek odalarda da bulunurmuş. Taşların bir kısmı hâlâ odalarda duruyor!</p>

  <p class="indent">- İlk Hıristiyanlar yaşarmış burada ve tehlike anında dehlizlere inerlermiş, diye anlatıyor Rum rehberim. Paganlardan, daha sonra da Müslümanlardan kaçmışlar. 1897’de Türk-Yunan harbinde biz de buraya kaçtık. Katliamlardan korktuk.</p>

  <p class="indent">Eski dönemlerin Hıristiyanlarının dinlerine ne kadar bağlı olduklarını Anadolu’da bugünlere kadar gelen kiliselerin, manastırların ve kutsal binaların sayısı gösteriyor. Konya yakınlarındaki Sille adındaki kasabada bugün hâlâ ayakta olan 60 kilise var. Bu kiliseler içinde en eskisi Büyük Konstantin tarafından inşa ettirilmiş. Rum köylerindeki hemen her evde dua edilmek üzere özel mihraplar yapılıyor. Karacadağ’daki Binbir Kilise adını taşıyan kasabada da bir zamanlar çok sayıda kilise olduğunu tahmin etmek zor değil. İneği yakınlarındaki Sovani kasabasında da tam 300 kilise var. Nevşehir ve Ürgüp arasındaki Göreme vadisinde kayalıklara oyulmuş sayısız kilise ve manastırın olduğu biliniyor. Bunların bazılarında duvarları süsleyen freskler hâlâ iyi durumda. Hıristiyanlığın ilk dönemlerinin bu değerli kalıntılarının büyük bir kısmı maalesef hırsızlar tarafından talan edilmiş.</p>

  <p class="indent">Yeraltı dehlizlerinde bize rehberlik yapan Sarandis ve Sarandidis daha sonra bizi evlerine davet ediyorlar. Tertemiz ve düzenli evde Rum konukseverliğinin tadını çıkarıyoruz. Zevkle donatılmış zarif odaya alınıyoruz. Evin hanımı nefis bir şarap, konyak, şekerleme ve armut ikram ediyor. Kendimizi ansızın Asya’nın uçsuz bucaksız düzlüklerindeki isimsiz bir köyde değil de, Avrupa’da hissediyoruz.</p>

  <p class="indent">Çok çabuk yakınlık kurduğumuz ev sahiplerimizle vedalaşıyor ve kuzeyin dağlık tepelik topraklarına doğru yöneliyoruz. Solumuzda Ardas Dağı’nın çıplak zirvelerini görüyoruz. Sağımızdaki Car Dağı’nın volkanik yükseltilerinin eteklerine ise öğleye doğru varıyoruz. Dağın yüksek yamaçlarında kurulan Güvercinlik Köyü’nün evleri uzaktan küçücük görünüyor. Hızla ısınan havada tekrar sıtma nöbetinin yaklaştığını hissediyoruz. At arabamız, engebeli arazide çok yavaş ilerleyebiliyor. Titriyorum ve titreme nöbetlerinden birinde az kalsın atımdan düşüyorum. Yola devam edemeyeceğimi hissediyorum, ama ilerlemek zorundayız, burada kalamayız!</p>

  <p class="indent">Giderek kıvrılan yolun kalitesi de düzeliyor. 12.45’te dağın yamaçlarına kurulan Göre Köyü’ne ulaşıyoruz.</p>

  <p class="indent">Anadolu’nun dağlık tepelik topraklarında yerleşim birimleri, köyler ve kasabalar ne dağların eteklerindeki vadilerde, ne de dağların, tepelerin doruk noktalarında kuruluyor. Vadilerdeki topraklar tarıma elverişli. Bu nedenle insanlar, zaten az olan tarım yapabilecekleri toprakları, üzerine ev kurarak daha da azaltmak istemiyorlar. Dağların dorukları ise hava koşulları nedeniyle elverişsiz oluyor. Bu nedenle böylesi bölgelerde yerleşim birimleri yamaçlara, eğimli arazi üzerine kuruluyor. Direkler, sütunlar üzerine kurulan evlerin alt alta, üst üste dizildiği bu yerleşim merkezlerinde, inmeden ya da çıkmadan 100 metre yürüyebilmek imkânsız oluyor. Büyük şehirlerde, yamaçlara kurulan mahallelerin en üstünde, dağın zirvesinde genellikle bir kalenin mağrur surlarını görebilirsiniz. Nevşehir ve Ankara buna tipik birer örnektir.</p>

  <p class="indent">Nevşehir Göre’den fazla uzak değil. Artık epeydir Nevşehir çevresinde kurulan üzüm bağları ve bahçelikler arasında yol alıyoruz, ama şehir merkezi hâlâ görünmüyor. Sıklaşan sıtma nöbetleri nedeniyle, sarsıntısı bir işkence haline gelen taşlık yola artık dayanamayacağımı hissediyorum, ama kente çok yakınız ve bir sürü insan bizi seyrediyor. Kendime çeki düzen vermeye, atın üzerinde dik oturmaya çalışıyorum. <b>Ecnebi,</b> kendini zayıf göstermemeli! Saat 2 civarında, nihayet kentin merkezindeki hana ulaşıyoruz, kurtulduğumu hissediyorum.</p>

  <p class="indent">Oysa her şey daha yeni başlıyor!</p>
</body>
</html>
