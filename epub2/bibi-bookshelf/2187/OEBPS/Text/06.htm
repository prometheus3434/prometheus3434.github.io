<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">ALTINCI BÖLÜM<br />
  <img alt="sep" class="middle" src="../Images/cizgi.png" /><br />
  KARAPINAR’DAN AKSARAY’A<br />
  <span class="small2">3-6 Ağustos</span></h1>

  <p class="nonindent">Bir bölgenin merkezi, yani kasaba olan Karapınar’ın daha uzaktan görüntüsü hiç de iç açıcı değil. Son derece ıssız ve kasabanın çevresinde yeşil dikili alanlar da görünmüyor. Kasabaya girdiğimizde de durumun fazla değişmediğini görüyoruz: Ufacık kerpiçten yapılma binaların civarında arada sırada biriyle karşılaşıyoruz. Kasaba sakinlerinin yaylaya taşındıkları anlaşılıyor. Ama kasabanın yaz sakinliğinin ötesinde de gerilediği biliniyor, çünkü tren hattı ticareti buradan Karaman’a aktarmış. Aslında Bağdat demiryolu inşa edilirken, ilk plana göre hat Karapınar’dan geçecekmiş, ama bu proje yöre halkı arasında huzursuzluk yaratmış ve reddedilmiş. Şimdi artık çok geç. Yapabilecekleri tek şey, demiryolunun yakınlarına göçmek. Bu nedenle de kasabanın nüfusu sürekli azalıyor.</p>

  <p class="indent">Oysa bir zamanlar bu kasaba son derece önemli bir yerleşme merkeziymiş. Mohaç Savaşı’nın galibi Sultan Süleyman’ın babası Yavuz Sultan Selim (1512-1520) burada camiler, hamamlar ve kervansaraylar inşa ettirmiş. Bu binaların hepsi bugün artık acınacak halde. Hamam yarı harabe haline gelmiş, mermer salonlarının mermerleri sökülüp çalınmış, kapılarına duvar örülmüş. Büyük kubbeli binanın içini artık sadece deliklerden görebiliyorsunuz. Camiler ve su kubbelerinin durumu fena sayılmaz. Ama bizim de yerleştiğimiz han son derece yıpranmış durumda.</p>

  <p class="indent">Avrupa’nın ferah, kaloriferli otellerine alışkın olanların bu hanı iyice gözlerinin önüne getirebilmesi için biraz daha ayrıntılı anlatmanın yararlı olacağını düşünüyorum: Zamanın yıprattığı büyük bir bina düşünün. Bu binanın içinde son derece dik bir tahta merdiven sizi gıcırtılar içinde üst katta dar bir salona götürüyor. Konaklamak için tuttuğunuz odalar bu salona açılıyor. Bizim odamız büyük, geniş ve gerçekten çok havadar, çünkü odanın dört penceresinden hiçbirinde cam yok. Üzerinde ne kilit ne de dil olduğundan, kapıyı da kapatamıyorsunuz. Böylece bir taraftan rüzgâr, diğer taraftan da pencereden girip odanın tavanına yuva yapan kırlangıçlar odaya özel bir hareketlilik sağlıyorlar! Duvarlardaki tek süs, parçalar halinde duvardan kopup sarkan duvar kağıtları. Bu kağıtların üzerinde ve aralıklarında bir sivrisinek ordusu sizin boş anınızı yakalamak için teyakkuz halinde bekliyor.</p>

  <p class="indent">Asker tarafından bize hizmet etmesi için azarlanan tembel görünüşlü <b>hancı</b> yemek hazırlayacağını söylüyor.</p>

  <p class="indent">- Yemekte <b>pilav</b> ve <b>elma</b> var.</p>

  <p class="indent">Ne yapalım? Pilav ve elmayla karnımızı doyuruyoruz.</p>

  <p class="indent">“Hayalet kasaba”nın mülki amiri, binbaşı rütbesini taşıyan bir kaymakam. Yardımcısı ise, bundan on gün kadar önce İstanbul’dan tayin edilen bir teğmen. Teğmen sürekli yakınıyor, kasabaya lanet okuyor. Eh, kolay değil, “mutluluk şehri” İstanbul’dan bu yokluk diyarına gönderilmenin yarattığı sıkıntı anlaşılabilir bir şey.</p>

  <p class="indent">- Bayım, diyor, burada tek eğlencem akşama doğru bataklık kenarına avlanmaya gitmek. Ama eğer fişeklerim biterse kasabadan temin etme imkânım yok. Ve daha da kötüsü artık sadece üç fişeğim kaldı!</p>

  <p class="indent">Onunla birlikte ava çıkıyoruz. Uzun bacaklı bir martı vuruyorum ve akşam kuşun içini temizleyip, doldurup memlekete götürmeyi planlıyorum. Ama kuşum gece ortalıkta dolaşan yabani kedilerden birinin kurbanı oluyor. Kasaba, insanların yaylaya götürmediği aç kedilerle kaynıyor. Yakalayabildiği her şeyi yiyor bu aç hayvanlar.</p>

  <p class="indent">Kasabanın kıyısındaki bataklık aslında kentin tam ortasından fışkıran bir kaynak tarafından besleniyor. Anlatılanlara bakılırsa 4-5 yıl fışkıran bu kaynak sonra kesiliyor ve bir süre sonra tekrar canlanıyor. Sazlıklarla çevrili bataklık yaban ördeklerinin, karabatakların, yelvelerin ve tabii sivrisineklerin barındığı bir bölge. Sivrisinekler bütün halk üzerinde dehşet salıyor. Yöre insanları sıtmaya bir kez mutlaka yakalanıyor. Bu tehlike yabancılar için elbette daha büyük. Sıtmaya karşı tek koruyucu ilaç, her gün birkaç gram kinin almak.</p>

  <p class="indent">Kadınlar ve erkekler arasında bizde normal sayılan ilişkileri Türk toplumunda göremiyorsunuz, çünkü kadınlar ve erkekler ortak meclislerde bir araya gelemiyorlar. Bu, çok yakın zamanlara kadar kabul edilmeyen bir hayat tarzıydı. İslama göre erkekler dört kadınla evlenme hakkına sahip olsalar da, genellikle tek eşliler. Bunun nedeni, bu toplumda da evlenmenin çok pahalıya mal olması. Bugün [1929] artık yasalara göre tek eşlilik zorunlu ve İsviçre medeni hukuku uygulanıyor.</p>

  <p class="indent">Kızlar oldukça genç yaşlarda, daha on altısına basmadan evlendiriliyorlar. Evlendirme işi genellikle şöyle oluyor: Evlenme çağında oğlu olan bir ailenin çevresindekiler genç için uygun olduğunu düşündükleri kızı öneriyorlar. Oğlanın annesi kızı görmeye gidiyor ve eğer kız annenin hoşuna giderse gençler evlendiriliyorlar. Evlilik bu toplumda daha önce de resmi makamlar tarafından onaylanan bir işlem idi. Evlenmek isteyen taraflar kadının önünde ellerini Kuran’a basarak yemin etmekteydiler:</p>

  <p class="indent">- Bu kızı alıyor musun?</p>

  <p class="indent">- Evet.</p>

  <p class="indent">- Bu adama varıyor musun?</p>

  <p class="indent">- Evet</p>

  <p class="indent">- Hırsız ve eşkıya da olsa evet diyor musun?</p>

  <p class="indent">- Evet</p>

  <p class="indent">Bu yanıtların ardından eldeki kimlik belgeleri takdim ediliyor ve evlilik nüfus dairesinde kayda geçiyordu.</p>

  <p class="indent">Elbette bu koşullarda evliliği belirleyen, karşılıklı sevgi ve cazibeden çok, başgöz eden kişinin prestiji ve kızın çeyizi oluyor. Nikâhın ardından bir düğün yapılıyor ve erkek karısını ancak eğlenceden sonra görebiliyor.</p>

  <p class="indent">Peki ya kadın çirkin ve suratsız çıkarsa?</p>

  <p class="indent">O da o kadar önemli değildi, çünkü koca ilk üç gün içinde karısını hiçbir tazminat ödemeden babasının evine geri gönderebiliyordu.</p>

  <p class="indent">Kaldı ki, evliliğin her aşamasında erkeğin evliliği bitirmesi son derece kolaydı. Herhangi bir neden ayrılma gerekçesi olabilirdi: Kadın itaatsizse, çocuk, hatta erkek çocuk olmuyorsa; hatta neden göstermeksizin bile koca kadının önünde boş ol derse, kadın eşyalarını toplayıp kendi anne babasının evine gitmek zorundaydı. Evlilik bu işlemle bitmiş sayılıyordu.</p>

  <p class="indent">Kadının hukuki durumundaki güvencesizlik nedeniyle ailede kadınlar hep ikinci planda kalıyor, kocalarının bazen zalimce baskılarına boyun eğiyorlar. Oysa Türk kadınları gerçekten iyi, sadık, çalışkan, şefkatli ve ailesi ve çocukları için her şeyi göze alan insanlar. Hayatları ev işleri ve çocuk bakımıyla geçiyor. Büyük kentlerde özellikle de başkentte durum çok daha iyi çünkü şehir hayatı Türk toplumunu Avrupai düşünce akımlarına yaklaştırıyor. Ama kadınlar kentlerde de tam olarak Avrupai giysilerle dolaşmaya cesaret edemiyorlar, sokaklarda başlarını ve yüzlerini örtmeden cesaretle dolaşamıyorlar (İstanbul’un bazı bölgeleri hariç).</p>

  <p class="indent">Karısını boşayan erkeğin bu nedenle kederlenmesi gerekmiyordu; defalarca, on kez, on beş kez yeniden evlenebilirdi. Ama evinden atılan kadın, eğer gidecek yeri yoksa sefil bir hayatla karşı karşıya kalıyordu; dileniyor veya hizmetçilik etmeye mecbur oluyordu.</p>

  <p class="indent">Eğer koca daha önce ölürse, mirasının sekizde biri dul kadının, daha doğrusu -diğer eşlerle birlikte- dulların oluyordu. Geri kalan miras çocuklar arasında paylaştırılıyor, erkek çocuklar kızların iki misli mirasa sahip olabiliyorlardı. Anneden kalan mirasın tümü çocuklara devrediliyordu. Miras kalan paranın kullanımında erkeklerin yetiştirilmesine daha fazla harcanması da gelenekti.</p>

  <p class="indent">Hava biraz serinlediğinde kasabayı dolaşmaya çıkıyoruz. Batı tarafını, daha inşaat zamanında yarım bırakılan toprak duvarlar kuşatıyor. Kasabanın ortasındaki tepenin zirvesinde, bir zamanlar burada kalın duvarların, taştan oyma kapı kemerlerinin ve iki burcun olduğuna işaret eden kalıntılar bu kalenin ortaya çıkışının Haçlı Seferlerine kadar uzandığını gösteriyor. Kimbilir, belki de bu duvarlar Frank haçlılarının yok oluşuna tanık oldular ve Kudüs Kralı Balduin’in kısa egemenliğini de yaşadılar.</p>

  <p class="indent">O tarihten bu yana yüzyıllar geçti! Güneşin kavurucu gücü ve halkın umursamazlığı bu görkemli uygarlığın<sup><a class="hlink" href="../Text/notlar.htm#n13">13</a></sup> kalıntılarını adım adım yok etti. Bugün artık o muhteşem kültürün acıklı harabeleriyle karşılaşabiliyorsunuz.</p>

  <p class="indent">Avlanmayı bitirip akşam hana döndüğümüzde odamızdan çocuk hıçkırıklarının yükseldiğini duyuyor, irkiliyoruz.</p>

  <p class="indent">- Bravo! diyorum. Odamıza bir aile daha yerleştirdiler galiba!</p>

  <p class="indent">Ama yanıldığımı kapıyı açınca anlıyorum. Kolu çıkan bir çocuğu bakmamız için getirmişler. Dr. Milleker çocuğa gerekli tedaviyi uyguluyor ve kolu yerine oturtuyor. Çocuğuna bizi duygulandıran bir şefkat gösteren baba defalarca teşekkür ediyor. Bu topraklarda insanlar her Avrupalıyı doktor sanıyorlar. Hastalıklarına çare bulmasını talep ediyorlar, ilaç istiyorlar. Hakları da var; çünkü tedavi olabilmek için Ereğli ve Aksaray gibi birkaç günlük mesafedeki yerlere ulaşmaları gerekiyor. Dertlere karşı içinde kutsal dizelerin olduğu muskaları üzerlerinde, genellikle de boyunlarına asılı olarak taşıyor, ilahi güçlerden şifa bekliyorlar. Ama inançla sarıldıkları muskaları onları buralarda çok sık görülen frengi, trahom gibi hastalıklara karşı pek korumuyor.</p>

  <p class="indent">Bugün Ramazanın ilk günü olması nedeniyle camilerin içi ve minareler akşam küçük kandillerle aydınlatılarak süsleniyor. Ramazan oruç tutulan ay ve biz bunun ilerde acısını çekeceğimizi henüz bilmiyoruz.</p>

  <p class="indent">Ertesi sabah güneşle birlikte, bize eşlik eden yeni jandarmamız Osman’ın rehberliğinde kuzeye, Aksaray’a doğru yola çıkıyoruz. Sağımızda Karacadağ, solumuzda ise verimsiz ve çıplak Üzecik Dağı uzanıyor. Daha sonra vadinin bir iki kilometre uzağında beyaz kireçli bir toprağı bazen güneşte göz kamaştırıcı bir şekilde parlayan tepeler eşlik ediyor. Çok uzaklarda, kuzeydoğuda ise Hasan Dağı’nın görkemli zirvesini görüyoruz. Saat 9 sularında bir kuyunun yanından geçiyoruz, 10 civarında ise iyice şekilsizleşen mermer sütun başlıklarının da bulunduğu eski mezarlığa ve yanındaki höyüğe ulaşıyoruz.</p>

  <p class="indent">Antik yerleşim birimleri ve uygarlıklar hakkında önemli ve ayrıntılı bilgi kaynağı olan bu höyükler genellikle dağlık yörelerde ve büyük dağların eteklerine yakın konumlanmış oluyor. Düzlüklerde hiç höyüğe rastlanmaması, antik dönemde yerleşim birimlerinin öncelikle dağlık tepelik yörelerde kurulduğunu gösteriyor.</p>

  <p class="indent">Bunaltıcı sıcaklıkta saatte ancak 4 kilometre kadar yol kat edebiliyoruz. 11.30’a doğru Yastıca Yaylası’na, öğle civarında da Yazıkumca Yaylası’na ulaşıyoruz. Köylüler bize yoğurt ikram ediyor; öğle yemeğinde yoğurt ekmek yiyoruz.</p>

  <p class="indent">Türk insanları yoğurt, ayran, kaymak gibi süt ürünlerini, tencere adını verdikleri kalayla kaplanmış bakır kaplarda tutuyorlar. Burada son derece ilginç olan; tencereyi imal eden kişiyle, kalaylayanın farklı insanlar olması. Yine fes üretenle, fesi 5 fillere ütüleyen de aynı şahıs olmuyor.</p>

  <p class="indent">Bu yörede artık deveyle karşılaşmıyoruz. Düzlüklerde çok tutulan deve, dağlık tepelik yerlere gelindiğinde yerini ineğe bırakıyor. Bu bölgelerde inek son derece değerli bir besi hayvanı: Sütü olan ineğe buzağısı ile birlikte 4 lira fiyat bile biçilebiliyor. Diğer yörelerde ineğin fiyatı en fazla bir buçuk iki lira eder. Anadolu’da yaygın olan inek cinsi çelimsiz, zayıf ve belki de kapalı ekonomi yürütüldüğünden, genetik olarak dejenerasyona uğramış bile sayılabilir. İnekler çok kısa zamanda işe koşuluyor, ya da sağılıyor. Yollarda gördüğümüz altı ay civarında olduğunu tahmin ettiğimiz bakımsız ve tüylü buzağılar iri bir köpekten biraz daha büyücek. Halk ineği tarla işinde de kullanıyor. Bu nedenle sağmal ineklerden bir iki litreden daha fazla süt alamıyorlar. Renkleri de genellikle siyah veya gri. Kahverengi ve kızıl renkte inekle çok ender karşılaşabiliyorsunuz.</p>

  <p class="indent">Yorucu bir yolculuğun ardından Musakuyu Yaylası’na varıyoruz. Ancak yaylada atları bağlayabileceğimiz ahır olmadığından devam etmeye karar veriyoruz. Ama refakatçi jandarmamız akşam yemeğine bu yaylada kalmak istediğini söylüyor. Ona izin veriyoruz, çünkü Ramazan olduğundan bütün bir günü aç ve susuz geçirdi.</p>

  <p class="indent">Akşam karanlığına rağmen yolumuza devam ediyoruz. Gecenin ilerleyen saatlerinde komşu köy olan İncesu’ya ulaşıyoruz. Ama yaylada kalmadığımız için şimdi artık kendimize kızıyoruz; çünkü köyün 50-60 söğüt ve kavak ağacıyla çevrelenmiş (ağaç görüntüsünü epeydir unuttuğumuzun ayrımına varıyoruz) bahçelikleri çok bakımlı, ancak köyde tek bir insan bile bulamıyoruz. Sonuçta atlarımız burada da açık havada konaklayacaklar. Gece yıldızların altında konaklama hazırlıkları yapıyoruz: Arabacımız hayvanlara arpa ve yolda gelirken tarlalardan “tanrı adına” el koyduğu samanı veriyor. Bir evin damına yerleşmeye karar veriyoruz. Burada evlerin tavanları düz ve o kadar alçak ki, zıplayarak bile rahatlıkla dama çıkabilirsiniz. Yatakları ve uyku tulumlarını dama çıkartmalarını söylüyoruz ve ellerimizde fenerlerle kiraz ve hıyar “avına” çıkıyoruz. Körpe hıyar, tuzlarsanız dünyanın en hoş çerezi oluyor. Anadolu’da yolculuğumuz sırasında bazlamayla taze hıyarı ne kadar sık yiyoruz!</p>

  <p class="indent">Bahçelerden birinde hıyar fideleri görüyoruz. Sahibinin şimdi nerelerde olduğunu tanrı bilir. Yapacak bir şey yok, girip bir iki tane koparacağız. Çitlerin üzerinden atlıyor ve yapraklar arasında hıyar aramaya başlıyoruz ki yaygara kopuyor, biri bağırmaya başlıyor!</p>

  <p class="indent">- Ne <b>istiyorsunuz! Hırsızlar! Haydutlar!</b></p>

  <p class="indent">Aniden ortaya çıkışıyla bizi şaşırtan kişinin, kimsesiz köyde tek başına nöbet bekleyen çok yaşlı bir korucu olduğunu fark ediyoruz.</p>

  <p class="indent"><b>- Haydi babam,</b> biz kötü niyetli insanlar değiliz. Sadece <b>yolcuyuz.</b> Karnımız acıktı, yiyecek bir şeyler ve ekmek arıyoruz. Kızma öyle bize, diyoruz.</p>

  <p class="indent">- Öyleyse durum başka! diyor ihtiyar.. Gelin bakalım! Ben size istediğiniz kadar veririm.</p>

  <p class="indent">Bizi harap kulübesinin önüne oturtuyor, bazlama ikram ediyor ve sohbet etmeye başlıyoruz. Kavgayı (savaşı) soruyor:</p>

  <p class="indent"><b>- Maşallah,</b> diyoruz, padişahın muzaffer orduları ilerliyor. Serhat şehri Edirne’ye de girdiler.</p>

  <p class="indent">Gece yarısına doğru ansızın sağanak yağmur başlıyor. Ama yağmur geldiği gibi, yine ansızın kesiliyor. Yüklü bulutlar Bozdağ’a doğru gidiyorlar. Şafak öncesi gökyüzü yeniden pırıl pırıl. Tarih öncesi zamanlardan bu yana seyredenleri gerçek ötesi masallar düşünmeye veya garip teoriler geliştirmeye teşvik eden o sonsuz kubbe milyonlarca ateş parçasıyla bezenmiş, bize bakıyor. Son yıllarda Sumir, Hald ve Akka yöresinde gerçekleştirilen arkeolojik araştırmalar Mezopotamya uygarlığı halklarının astronomi hakkında çok yüksek bilgi sahibi olduğunu ortaya koyuyor. Anadolu’nun bu insan eli değmemiş höyükleri kimbilir tarihçiler açısından ne büyük paha biçilmez hazineler saklıyorlardır?</p>

  <p class="indent">Gün ağarmaya başladığında ortaya çıkan renk cümbüşü bizleri büyülüyor. Tisza Nehri kıyılarındakine benzeyen, ama daha canlı, etkili, görkemli ve uzun süren bir şafak izliyoruz. Gökyüzünde siyah, lacivert, mavi, yeşil, sarı ve kırmızı renklerden oluşan kuşaklar kıyasıya kavga ediyorlar. Hasan Dağı’nın zirveleri ışık içinde parıldıyor ve sonunda ufuktan incecik bir ışın kolu olarak ilk güneş ışığı beliriyor. Güneşin alkor içindeki küresi inanılmaz derecede güzel. Yoksul “güneşli doğu”nun gerçekten de bu harika güneşinden başka hiçbir şeyi yok! Eski bolluk ve bereket bu toprakları terk edeli çok oldu. Şimdi uyuşuk bir bekleyişten, sessizce Allah’ın yazdığı kadere razı olmaktan başka bir şey kalmadı buralarda.</p>

  <p class="indent">Sabah 6.30 olduğunda hareket ediyoruz. 7.45’te Dokuz Yaylası’nı, 10.15’te de Hacı İsmail Yaylası’nı geride bırakıyoruz. Hafif engebeli arazide artık tarlalardan tahıllar toplanmış, sadece düzlüklerin vazgeçilmez bitkileri olan süpürgeotu, sakalotu ve <i>eryngium</i> gözümüze çarpıyor. Yolculuğumuz yorucu ve monoton olmaya başlıyor. Aksaray şehrinin bahçelerini öğleden önce saat ondan beri uzaklardan görmemize rağmen, şehre ancak öğleden sonra, yedi saatlik bir at sırtında yolculuğun ardından ulaşabiliyoruz.</p>

  <p class="center"><img alt="sep" src="../Images/3star.gif" /></p>

  <p class="nonindent">Çıplaklığı nedeniyle antik Greklerin de <i>axylos</i> (ağaçsız) dedikleri Likaonia düzlüklerini böylece geride bırakmış oluyoruz. Şimdi ulaştığımız bölgenin adı Kapadokya. İsa’nın ölümünün hemen ardından Hıristiyanlık düşüncesinin hızla yayıldığı ve güçlendiği topraklar burası. Efsanelere göre bölge adını Artaxerses adındaki bir Pers kralının av seferinde tehlikeye düşen hayatını kurtaran Kappadoks adında bir şahıstan alıyor. Kral hayatını borçlu olduğu bu kahramana yüksek bir tepeden (belki de Argaios) çepeçevre görülebilen toprakların tamamını hediye ediyor.<sup><a class="hlink" href="../Text/notlar.htm#n14">14</a></sup></p>

  <p class="indent">Strabon’un dediğine bakılırsa bu bölge ilkçağların en zengin bölgelerinden biriydi. Toprakları verimli, insanları yetenekliydi. Hatta Mithridates Savaşı sonrasında bölge Roma egemenliğine girdiğinde Roma’nın en zengin vilayetlerinden biri sayılmıştı. En eski sakinlerinin Ermeniler ve Kürtler olduğu bilinir.<sup><a class="hlink" href="../Text/notlar.htm#n15">15</a></sup> Bu bölgelerin Grekleştirilmesi MÖ I. yüzyılda başlayıp, Kral V. Ariarates döneminde, özellikle de MS I. yüzyılda doruk noktaya ulaşıyor (MS 17’de bölgenin Romalılar tarafından fethedilmesiyle ve Arkhelaos’un tahtını kaybetmesinin ardından gelen dönem). Bu bölge bugün etnik ve dinsel karmaşanın çok yoğun olduğu bir bölge görünümündedir.</p>

  <p class="indent">İlkçağlarda Garsaura, daha sonraları da Arkhelais adı verilen Aksaray, Efes’ten Fırat bölgesine ve Ankyra’dan (Ankara) Tyana’ya (Niğde) giden yolların kesişme noktasında kurulan önemli bir kentti. Özellikle Selçuklular döneminde altın dönemini yaşadı. Bugün artık sadece 3000-4000 kişinin yaşadığı sakin bir kasaba görünümünde, ama konumu ve bitki örtüsü tek kelimeyle mükemmel.</p>

  <p class="indent">Kasabaya giden yol uzunca bir süre üzüm bağları, meyve ve sebze bahçeleri arasından geçiyor. Anadolu’da üzümcülük, bazı yerlerde 1000-1200 yükseklikte bile yapılan ve geniş alanlara yayılan bir kültür. Özellikle beyaz ve pembe üzüm cinsleri lezzetli, hele çavuş üzümü denilen cins içlerinde en güzeli. Çoğu kez yerleşim merkezlerinin oldukça dışında, dağ yamaçlarında doruğa kadar üzümcülük yapıldığına tanık oluyoruz. Çoğunlukla uzun taneli beyaz ve tatlı üzüm cinsi tutuluyor. Çünkü bu cins hem taze tüketim için, hem de kurutmak için elverişli. Müslümanlar üzümden şarap yapmıyorlar. Rumlar yapıyor, ama mahzenleri uygun olmadığından, galiba biraz da şarapçılıktan anlamadıklarından yaptıkları şaraplar kalite olarak yeterli düzeye ulaşamıyor.</p>

  <p class="indent">Anadolu tam bir meyve cenneti. Sanırım dünyanın hiçbir yöresinde bu kadar bal tatlısı kayısı, böylesine iri ve dolgun şeftali ve burada olduğu kadar lezzetli dut yetişmez. Bu topraklarda meyve ağaçlarının kökleri sürekli berrak sulardan besleniyor, yaprakları berrak güneş ışığında yıkanıyor. Ne yazık ki, meyve ağaçlarının kalitesini geliştirmeye yönelik okul çalışmaları eksik. Bu koşul da yerine getirildiğinde Anadolu tarımının getireceği mahsul kat kat artacaktır. Başkent İstanbul’un meyve ihtiyacı çevre illerden karşılanıyor. Sapanca elması çok ünlü. Anadolu’nun değişik illerinde çok bol olan vişne bütün kentlerde şerbet yapmaya yetecek, sokaklardaki seyyar satıcıların kaplarını dolduracak kadar bol mahsul sağlıyor.</p>

  <p class="indent">Sahil şeridinde nar ve kaliteli incir yetişiyor. Dağlık ve tepelik yörelerin bitki örtüsü bizim ülkemizdekine çok benziyor. Uzun kış mevsimi nedeniyle olgunlaşma dönemi de deniz kenarlarına göre daha geç geliyor.</p>

  <p class="indent">Bozkırların kavurucu sıcağının ardından Aksaray meyve bahçelerinin hoş serinliğinin tadını çıkarıyoruz. Tepenin yamacında ve ırmak kenarında uzanan kentteki birkaç harap cami, medrese ve tekke Selçukluların hayat izlerini bugünlere taşıyor. Çarşıda dolaşırken genci yaşlısı bütün satıcıların çok yüksek fiyatlarla bizlere satmak istediği eski, paslı kırık dökük Herkül, Diana ve Kentaur kabartmalı paralar ve yüzükler ise eski Yunan dönemlerinin atmosferini hissettiriyor. Bir antikacı gösterdiği bir yüzük için gözünü kırpmadan 10 lira istiyor. Ama en cüretkâr satıcı çok güzel bir tahta oyma anahtar için 100 lira isteyen bir Rum oluyor.</p>

  <p class="indent">Kasaplar çarşısının karşısındaki yeni handa kendimize oda tutuyoruz. Kentin yeni hanlarının eskilere göre köklü bir şekilde yenilendiğini görüyoruz. Bizim han, ortası arabaların girebileceği şekilde boş bırakılmış, dikdörtgen biçimli bir taş bina. Zemin katı ahırlar için ayrılmış. Konuklara üst kattaki odalar ayrılmış ve bu odaların önünde üzeri direklerle kapatılmış açık bir koridor binanın dört kanadını birbirine bağlıyor.</p>

  <p class="indent">Ama odalardaki eşyalar diğer hanlardaki gibi, en asgari ihtiyaçları gidermek üzere düzenlenmiş: Büyük kulplu iki su küpü duvara dayanmış, ortada bir iki kilim ve köşede de yere <b>minderler</b> serilmiş. Türklerin evlerinde de genellikle eşya ve mobilyanın az olduğunu fark ediyoruz. Bu durum kentin en varlıklılarının evlerinde de değişmiyor. Genellikle duvarın dibine kerevet konuluyor. Ortaya bir masa, etrafına birkaç sandalye. Başka bir şeye de gerek duyulmuyor. Süs eşyaları, dolaplar, aynalar çoğunlukla kadınların kaldığı harem dairesinde oluyor.</p>

  <p class="indent">Yorgun ve açız. Eşyalarımız odalara çıkarılırken, biz de kentte öğle yemeği yiyebileceğimiz bir aşçı bulmak için yola çıkıyoruz. Çarşıda üç lokanta buluyoruz ama iş bununla bitmiyor. Bunlardan biri Ramazan nedeniyle kapalı, diğeri henüz açmamış, üçüncü ise dükkânda masanın altına yatmış uyuyor. Kolundan tutup uyandırmaya çalışıyoruz:</p>

  <p class="indent">- Hey aşçı, kalk bize yemek hazırla çok <b>bahşiş</b> vereceğiz!</p>

  <p class="indent">Aşçı sarsmamıza pek kulak asmıyor, bir şeyler homurdanıp öbür tarafa doğru dönüyor.</p>

  <p class="indent">Ramazanlarda Türklerin hayatının düzeni kökten değişiyor. Ziyaretler akşam yapılıyor, akşam yenilip içiliyor, sigara akşam içiliyor, çünkü oruç tuttuklarından tüm bunları gündüz yapamıyorlar. Buna karşın gündüzleri de uyuyorlar. Türklerin takviminde dokuzuncu ay olan Ramazan, oruç ayı. Dinin kurallarına göre, savaş meydanındaki askerler, hastalar, çocuklar ve evinden en az 18 saatlik bir yola giden yolcuların dışında her Müslüman oruç tutmak zorunda. Bu disiplini herkes uyguluyor. Kolay bir iş değil, çünkü Ramazanın tarihi 33 yılda bir yılın en sıcak dönemine gelecek şekilde değişiyor. Ay takvimini uygulayan Türklerin yılı Gregoryen takvimine göre 11 gün daha kısa.<sup><a class="hlink" href="../Text/notlar.htm#n16">16</a></sup></p>

  <p class="indent">Ramazanda Müslümanlar müezzinin akşam ezanını okumasını sabırsızlıkla bekliyorlar. Ezan vakti, kentte top atılışıyla da duyuruluyor. Ezan saati yaklaştığında aslında bütün halk artık ellerinde kaşıklarla sofralarının başında, hazır durumda bekliyor. Topun atıldığı anda yemek yenmeye, daha doğrusu kendi deyimleriyle iftara başlıyorlar. Bu, günün asıl yemeği oluyor. Daha sonra gece yarısı kalkıp bir daha yiyorlar, ama bu seferki yemek hafif oluyor, daha çok meyveden oluşuyor. Gece camiler ve minareler ışıklanıyor.</p>

  <p class="indent">Sonuç olarak aşçıyı uyandıramıyoruz; kayısı, hıyar ve yanımızda getirdiğimiz salamla yetinmek zorunda kalıyoruz.</p>

  <p class="indent">Öğleden sonra kenti dolaşmaya çıkıyoruz. Fazla zaman almıyor. En güzel binanın pazar yerindeki Karamanoğlu Camii olduğu konusunda görüş birliğine varıyoruz. Caminin önünde sütunlu bir şadırvan da var. İbrahim Bey Medresesi ve Yusuf Hasise Tekkesi son derece yıpranmış durumda. 1840 yılında Aksaray’ı gezen Ainsworth’un yazdıklarına bakılırsa, o zamanlar çok daha iyi durumdaymış.</p>

  <p class="indent">Ertesi sabah kaymakamı makamında ziyaret etmeyi düşünüyoruz. Ama dairede, Ramazan nedeniyle ancak öğleden sonra yazlığından geleceğini öğreniyoruz. Öğleden sonra büyük bir nezaketle bizi kabul ediyor. Kentin diğer yöneticileri gibi o da Avrupai görünüşlü ve kültürlü bir insan. Macar olduğumuzu öğrenince ilgisi daha da artıyor. Bizi dairelerinde dolaştırıyor; vergibaşını, nüfus dairesini ve o sırada üç hakimle duruşma halinde olan <b>mahkemeyi</b> gezdiriyor.</p>

  <p class="indent">Bu ülkede adalet sistemi 1879’daki adalet reformundan bu yana Avrupa ülkelerindekine benziyor. Dünyevi işlerde Adalet Bakanlığı’na bağlı üç kademeli bir mahkeme sistemi uygulanıyor. Önce normal mahkeme, sonra temyiz mahkemesi ve en üstte de en son başvurulacak merci bulunuyor. Mahkemede resmi tarafı <b>davayı umumi</b> temsil ediyor. Duruşmalarda davalının sözcülüğünü de <b>dava vekili</b> yapıyor.</p>

  <p class="indent">Dinle ilgili davalar dini mahkemelerde, <b>mehakim-i şeriye</b>lerde görülüyor. Bu mahkemeler <b>şeyhülislam</b>a bağlı olarak faaliyet gösteriyorlar.</p>

  <p class="indent">Yolculuğum sırasında hapishanelerle de karşılaştım. Bu binalar hep askeri kışlaların hemen yakınında kuruluyorlar. Hapishane olduklarını dış görünüşlerinden de çıkarmak mümkün. Ama en ilginç özellikleri son derece kalabalık olmaları ve hükümlülerin hapishanede çalıştırılmamaları. Genellikle küçük boncukları işleyerek cüzdan, saat torbası, <b>tespih</b> yapıyorlar. Tespihi neredeyse herkesin elinde görüyorsunuz.</p>

  <p class="indent">Her zaman hükümlüleri bu tür binalara kapatmıyorlar. Örneğin Karapınar’da hapishane olarak kullanılan yer aslında Sultan Selim Camii’nin yanında inşa edilen imarethanenin salonuymuş. Daha önceleri her caminin yakınında bu tür imarethane, yani yoksullara bedava veya çok ucuza yemek dağıtan mekânlar açmak zorunluymuş. İmarethanelerin giderleri zengin vakıfların gelirlerinden karşılanıyor.</p>

  <p class="indent">Ama Karapınar imarethanesi uzunca bir zaman önce boşaltılmış ve önce jandarmaların atları için ahır, sonra da hapishane haline getirilmiş.</p>

  <p class="indent">Bizden bir süre önce bu yörede Abdullah Bin Celal adında yaşlı bir Arap’ı halk arasında devrimci düşünceleri yaydığı için derdest edip buraya kapatmışlar. Ama bizim kente geldiğimiz gece, ihtiyar bir yolunu bulup pencerenin demirlerini genişletmiş ve gecenin karanlığından yararlanıp sırra kadem basmış. Jandarmalar firarın sabah farkına varmışlar, sağa sola adam çıkarmışlar, ama bulmak ne mümkün! Kentte telefon ve telgraf olmadığından diğer yerleşim merkezlerine haber verebilme imkânı yok, kolluk gücü az olduğundan ciddi takip de yapamıyorlar. Sonuçta aramaya gidenler geri döndüğünde biz de oradaydık:</p>

  <p class="indent">- Kayboldu, dediler. İş kapandı.</p>

  <p class="indent">Akşama doğru, söğüt, meşe, kavak ve defne ağaçlarının hoş bir koru oluşturduğu ırmak kenarına gidiyoruz. Anadolu’nun çıplak bozkırlarının ardından burası cennetten bir köşe gibi. Ama en ilginci şu ki, Anadolu’da kurak ve kumlu toprakların en uygun ağacı olan akasyayı göremiyorsunuz. Sadece demiryolunun bulunduğu yörelerde, istasyon civarlarında akasya ağaçları var. Bunun nedeni de demiryolunun Almanlar tarafından kurulmuş olması ve Almanların demiryolu inşaatıyla birlikte, bulundukları bölgeleri ağaçlandırmayı da ihmal etmemeleri. Irmağın suyu yüzlerce kola ayrılarak kentin içine giriyor, bağı bahçeyi sulayıp, bozkırların ortasında yemyeşil bir vaha yaratıp yoluna devam ediyor. Ama en son kanalın da bittiği yerden bir adım ötede tekrar bozkır başlıyor ve kurak bozkıra özgü bitki örtüsü derhal bıraktığı yerden devam ediyor.</p>

  <p class="indent">Kentin kuzeyi aniden yükselmeye başlayan tepelerin eteklerine bağlanıyor. Bu yamaçlar taşan ırmak sularının zaman zaman bıraktığı salyangozların ve kabuklu su hayvanlarının fosilleriyle dolu. Dağın yukarılarından akan sular yamaçlardaki kumlu toprakları önüne katıp götürmüş ve derin çatlaklar oluşmuş. Eriyen karlar bu çatlakları daha da derinleştirmiş. Bazı yerlerde ise Hasan Dağı’nın volkanından akan lavların oluşturduğu yüzeyi olduğu gibi kaplayan düz tabakalar gözümüze çarpıyor. Çevrelerinde su, rüzgâr ve güneşin yıprattığı kayalık ve topraklar derinleşirken, soğuyan lavların oluşturduğu tabakalar dirençle bir zamanki yüksekliklerini koruyorlar. Uzaktan bu üzeri düz tepeler tipik bir görüntüyle diğerlerinden kolayca ayrılabiliyorlar.</p>

  <p class="indent">Bu üzeri düz tepelerden birinde çok ilginç bir harabe var: Kırkkız Harabesi. Efsanelere göre Sultan Arslan (burada söz konusu olan büyük bir ihtimalle Arslan Henrik’i 1172’de bu kentte kabul edip görüşen II. İzzeddin Kılıç Arslan’dır) bu tepede bir medrese inşa ettirmiş ve bu okulda kırk kız öğrenciye de kitap (yani Kuran) öğrenme izni vermiş. Bugün artık bu medresenin sadece adı ve ünü yaşıyor. Bina olarak da bir enkazla karşılaşıyorsunuz.</p>
</body>
</html>
