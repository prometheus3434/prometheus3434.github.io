<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">ON BİRİNCİ BÖLÜM<br />
  <img alt="sep" class="middle" src="../Images/cizgi.png" /><br />
  NEVŞEHİR’DEN KIRŞEHİR’E<br />
  <span class="small2">24-25 Ağustos</span></h1>

  <p class="nonindent">24 Ağustos sabahı, günün ilk ışıkları dağların ardında belli belirsiz bir aydınlık yaratmaya henüz başlarken, arabacımız odamızın kapısını vuruyor. Koşulmuş atlarıyla arabamız yola hazır bir şekilde avluda bizi bekliyor. İnsanı sevince boğan güzellikte bir şafağa tanık oluyoruz. Odamız kıpkırmızı bir ışık demetinde yıkanıyor. Sokakta pazar artık hareketlenmeye başlıyor. Kadınlar ellerinde güğümlerle çeşme yolundalar. Bazıları ise çamaşır yıkamak için su başına gidiyor.</p>

  <p class="indent">Küçük kafilemiz şehrin kıyısındaki son evleri de geçtikten sonra karşımıza çıkan kışla binasının yanından sola kıvrılan yolu izleyerek, sonu görünmeyen üzüm bağları arasındaki engebeli arazide ilerlemeye başlıyor. Hacıbektaş üzerinden Kırşehir’e ulaşmak istiyoruz. Kızılırmak’ı (antik dönemlerdeki adıyla Halys) aşmamız gerekecek. Avanos ve Arabison’da iki taş köprünün olduğunu biliyoruz, ama her ikisi de yolumuzu bir hayli uzatıyor. Bu nedenle biz Sulusaray’ı tercih ediyoruz. Bu noktada köprü yok, ama nehir geçişe elverecek kadar sığlaşıyor. Nehrin sularının çekildiği mevsimde olduğumuz için sorun çıkacağını sanmıyoruz. Nevşehirliler bu yolu tercih etmemiz için ısrar ettiler. En kısa güzergâh bu ve eğer her şey yolunda giderse, 6 saat içinde ilk durağımız olan Hacıbektaş’a ulaşabileceğiz. Diğer iki yoldan gitmeyi tercih edersek, Hacıbektaş’a kadar yol 9 ve 12 saate kadar çıkıyor. Biz sonunda en kısa yolu tercih ediyor ve 14 saat bilmediğimiz topraklarda dolanıyoruz; çünkü jandarmamız iki defa yolu kaybediyor! Saat 7’de Nar Köyü’nü, 9’da ise Sulusaray kasabasını geçiyoruz. Her ikisi de vadinin diplerinde kurulmuş.</p>

  <p class="indent">Burada ilginç olan araba yolunun vadiden değil, dağın doruklarından geçmesi. Ama bunun son derece mantıklı bir nedeni var. Bu tepeler bayat bir kurabiye gibi, son derece kolayca ufalanabilen, ayrışabilen bir maddeden oluşuyor. Yağan yağmurlar ve eriyen karlar tepelerden aşağı doğru akarken yüzeyde yarıklar, kanallar, derin çatlaklar yaratıyor. Giderek yaygınlaşan binlerce, on binlerce derin çizgi yüzeyi birbirinden ayrılan parçalara bölüyor. Derin yarıklar ilerde yeni kollara ayrılıyor, bazen sığlaşıp, bazen derinleşerek kendine özgü yollar yaratıyor. Suların hızlı aktığı yerlerde harika dehlizler, mağaralar ortaya çıkıyor. Sınır tanımadan vadiye akan suların yonttuğu bilinçsiz mimarinin görkemli salonları, kubbeleri, sivri ucu keskinliğini kaybetmiş piramitleri her yerde sergileniyor. Sanki dev bir heykeltıraşın, dünya ötesi araç gereçleriyle yarattığı bir sanat eserini seyreder gibisiniz. Yüzeyin bu nerdeyse üstesinden gelinemez engebesi nedeniyle araba yolu tepeden, yani yarıkların en az olduğu güzergâhta inşa edilmiş. Çevreye hâkim olan yükseklikte seyahat ettiğimiz için, kartal yuvalı kalesiyle şehrin görüntüsü saatlerce bize eşlik ediyor.</p>

  <p class="indent">9.30’da Kızılırmak’a ulaşıyoruz. Kurak mevsimde olduğumuzdan, nehrin genişliği ancak 100 metre kadar. Tamamen çıplak kıyıdan, hızla akan köpüklü sulara atlarımız cesaretle giriyor.</p>

  <p class="indent">Karşı sahilde virajlı yolarda saatlerce yerdeki araba izlerini takip ederek ilerliyoruz. Kızılöz Deresi’nin vadisinde ölüm sarısı tepeler arasında dolanıyoruz. Gözler yoruluyor, bu toprakların dayanılmaz çıplaklığı insanın yüreğini sızlatıyor.</p>

  <p class="indent">Arada bir karşıdan gelen bir kervanla karşılaşıyoruz. Sessizce ilerleyen insanlar meraklı gözlerini bize dikiyor. Kadınlar başlarındaki yaşmakları telaşla düzeltiyor, erkekler eşek sırtında ritmik hareketlerle salladıkları ayaklarını biraz toparlayarak suskunca bizi süzüyorlar. Sonra her iki kafile yoluna devam ediyor, biri kuzeye diğeri güneye. Bir süre sonra sadece kaldırdıkları toz bulutu görünüyor ve ardından yitip gidiyorlar.</p>

  <p class="indent">Saat 1 civarında Ayhan Köyü’nün hemen yakınından geçiyor ve köyün dışında birkaç söğüt ağacının gölgesinde yoksul öğle yemeğimizi yiyoruz: Ekmek, kaz yağı sürülmüş ekmek ve üzerine su. Ardından hemen yola devam ediyoruz. Artık kimsenin uğramadığı belli olan, tamamen terk edilmiş topraklarda kuzeybatıya yöneliyor ve 1.45’te Arafa Köyü yakınlarına ulaşıyoruz, ama durmuyor, devam ediyoruz. Artık topraklar çölleşmeye başlıyor ve bu yörede insanların en büyük yardımcısı olan develer de kendini gösteriyor.</p>

  <p class="indent">Yol uzunca bir süre Kızılöz Deresi’ni takip ediyor. Hızlı akan derenin yumuşak kayalıklara kazdığı kanyon net bir şekilde görünüyor. Nehrin kıyıda üç metre yüksekliğinde kazdığı duvarların dibinde yatak hızla akıyor. Bu duvarların çok uzun bir zaman önce oluştuğunu sanmıyorum. Dereye aniden bağlanan bir kaynağın sularını arttırması sonucunda, yatağını değiştirmeye vakit kalmadan, derinleşmesiyle oluşuyor bu tür kanyonlar. 2.45’te sağ tarafta, 5-6 kilometre uzaklıkta Büyükkışla kasabasını görüyoruz. 4.15’te Fetih Kalesi’nin enkazı karşımıza çıkıyor.</p>

  <p class="indent">- Şurayı görüyor musunuz efendim? diyor jandarmamız. Burada eskiden bir köy vardı. Çevrene bir bak, mezarlıkları hâlâ görebilirsin.</p>

  <p class="indent">- Peki evler ne oldu?</p>

  <p class="indent">- Hiç, yıkıldı; kalanını rüzgâr sürükledi, kumlar toprağa gömdü.</p>

  <p class="indent">İşte Doğu’da olan bu; köyler doğar, bir süre yaşar, sonra kaybolup giderler. Bir süre çevre köylerin belleğinde yaşar, sonra tamamen unutulurlar. Çünkü bu köylerin hatırlanmasını gerektirecek hiçbir şey olmuyor; önemli, farklı ve ilginç sayılabilecek hiçbir şey yaşanmıyor. Tozlar arasında yaşayan, sessiz, hayal kuran insanlardan geride yine toz kalıyor. Doğup, yaşayıp, ölüp giden bu insanlar kalıcı bir şey bırakmıyor geleceğe. Ellerinin yarattığı anıt yok!</p>

  <p class="indent">Yaşam; <i>vanitatum vanitas...</i></p>

  <p class="indent">4.30’da çiftlik benzeri bir binanın yanından geçtiğimizde, yolumuzun en ağır bölümüne geliyoruz: Hırka Dağı’nın yüksek bir tepesine doğru tırmanmamız lazım ve bunu mümkün olan en kısa sürede gerçekleştirmek zorundayız. Atlarımız kan ter içinde ve arabayı çekmekte çok zorlanıyorlar. Bağırmak, zorlamak, kırbaç kâr etmiyor. Ama ilerlememiz gerek, başka alternatif de yok. Bir süre sonra atların artık adım atma gücü bile kalmıyor. Binek atlarını da arabaya koşuyoruz, araba yavaş yavaş yeniden ilerlemeye başlıyor. Ama çiftlikte bir buçuk saatlik denilen yol üç buçuğa kadar uzuyor. Burada zaman konusu insanların en cömert davrandıkları şeylerden bir tanesi: Zamanın pek değeri yok, çünkü herkesin bol bol zamanı var.</p>

  <p class="indent"><b>- İyi bir şey altı ayda biter, ama daha iyisini istersen altı yılda biter,</b> diyor bir Türk atasözü.</p>

  <p class="indent">Tepeyi tırmanıyoruz ve karşımıza daha yüksek bir tepe çıkıyor. Onu da güç bela aşıyoruz ve 14 saatlik nefes kesici bir yolculuğun ardından renksiz, sessiz bir köye ulaşıyoruz. Hacıbektaş’tayız.<sup><a class="hlink" href="../Text/notlar.htm#n27">27</a></sup></p>

  <p class="indent">Görünüşü itibariyle bu ilkel köy, dağınık, çamur ve kerpiçten karılmış evleriyle, basık damlı binalarıyla Anadolu’daki binlerce benzeri gibi sıradan bir köy. Bu görüntü, köyün İslam dünyasında ne kadar önemli bir yer tuttuğunun hiçbir işaretini vermiyor. Dini öğretileri Fas’tan Tienşan Dağlarına kadar yayılan geniş bir arazi üzerinde 500 milyonu aşkın insan tarafından savunulan İslam dünyası, bazı dini konularda peygamberin ölümünden hemen sonra önemli bir bölünme yaşadı: Bir yanda Şiiler, diğer yanda Sünniler kendi “doğrularını” savunmaya başladılar. Şiilik genellikle daha doğu halkları tarafından (İranlılar, Hindiler, Çinliler vb) savunuluyor. Batı bölgelerinde yaşayan Türkler, Araplar vb halklar ise Sünni.</p>

  <p class="indent">Bu iki büyük mezhep asırlar boyunca bir dizi ekol, akım, tarikat yarattı. İşte bunların içinde en önemlilerinden biri olan Bektaşiliğin merkezi ve en önemli tekkesi, Anadolu’nun çöller içindeki bu sıradan kasabasında, Hacıbektaş’ta bulunuyor. Bu önemli tarikat XIV. yüzyılda Hacı Bektaş Veli Hazretleri tarafından kurulmuş. Hacı Bektaş Veli Hazretlerinin Kerbela’dan geldiği ve Osmanlı İmparatorluğu’nun kuruluşunda da önemli işlevleri olduğu söyleniyor.</p>

  <p class="indent">Rivayete göre, Türk aşiretinin reisi Ertuğrul Gazi, Horasan’dan 400 çadırlık halkıyla Söğüt ve Bilecik yöresine yerleşip devlet kurduğu zaman, sürekli bir ordu yaratmak göreviyle de karşı karşıya gelmişti. Bu adım atıldığında artık oğlu Osman padişahtı. Osman Gazi zamanın tanınmış şahsiyetlerinden Hacı Bektaş’tan orduya isim vermesini istedi. Hacı Bektaş yeni oluşturulan askeri birliğe <b>Yeniçeri</b> adını verdi ve ordu için bir sancak da sundu. İşte bu yeni sancakta kırmızı zemin üzerinde bir hilal bulunuyordu.</p>

  <p class="indent">Zaman içinde yeniçeriler Avrupa’nın en disiplinli ve güçlü piyadeleri haline geldiler. Padişahın iktidarının da en önemli güvencesiydiler. Ama tam da bu özellikleri nedeniyle ileriki dönemlerde olması gerektiğinden daha önemli pozisyonlara sahip oldular, istemedikleri padişahlara karşı isyan edip, onları görevlerinden alıp, yerlerine kendi istediklerini tahta geçirebilecek kadar güce sahip oldular. Osmanlı tarihinde yeniçeriler tarafından öldürülen çok padişah vardır. Sonuçta kendi sonlarını hazırladılar; 1826’da Sultan II. Mahmud onları yok etmeyi başardı. Bu, çok insanın hayatını yitirmesine de neden oldu. Sadece İstanbul’un Atmeydanı’nda 2 bin yeniçeri öldürüldü.</p>

  <p class="indent">İşte Jokai’nin <i>Yeniçerilerin Son Günleri</i> adlı romanı bu olayın hikâyesidir.</p>

  <p class="indent">Hacı Bektaş tarafından kurulan tarikat, kuruluşunun üzerinden yüzyıllar geçmiş olmasına rağmen hâlâ ayakta ve faaliyetlerine devam ediyor. Bu tarikata dahil olanlar Şiilere çok benziyorlar. Bunun nedeni belki de tarikat kurucunun İran’a yakın topraklardan göç etmiş olmasıdır.</p>

  <p class="indent">Bektaşiler arasında son zamanlarda Arnavutluk’tan gelen müridler önemli bir orana sahip olmaya başladılar. Hacı Bektaş Tekkesi’nde ziyaretimiz sırasında da, doğru dürüst Türkçe bilmeyen çok sayıda Arnavut Bektaşiyle karşılaşıyoruz. Bektaşiler Kızılırmak boyunca, Sivas’ta, Musul’da, Girit adasında ağırlıklı olarak, ama imparatorluk eyaletlerinin tümünde örgütlenmiş durumdalar.</p>

  <p class="indent">İnançları son derece açık görüşlü; Ramazan ayında oruç tutmuyorlar, kadınlar sokakta yüzlerini kapatmıyorlar, gerektiğinde erkeklerle de konuşuyorlar. Ama ahlaki değerlere son derece bağlılar, monogam evlilikleri tercih ediyorlar. Evlenmeme yemini eden Bektaşi dervişleri son derece kültürlü insanlar, tarımla ve çevrelerine yardım faaliyetleriyle uğraşıyorlar.</p>

  <p class="indent">Bektaşiler Hacı Bektaş’ın soyundan gelenler arasından çıkan liderlerine “çelebi” sıfatıyla hitap ediyorlar.</p>

  <p class="indent">Dervişler çok disiplinli bir hayat sürdürüyorlar. Aralarında net bir işbölümü var. Kiminin işi yemek yapmak, kimi bahçeyle, kimi temizlikle vb uğraşıyor. Şarap içmekten çekinmedikleri için, aralarında mahzen sorumlusu bile var. Üzerinde evlenme yasağı olmayan çelebi, ailesiyle birlikte büyük ve süslü konağında yaşıyor. Görevi bütün dervişleri denetlemek.</p>

  <p class="indent">Tekke ve çelebi büyük bir servete sahip. Her şeyden önce geniş bir arazileri var. Bunun dışında tarikat üyelerinden gelen hediye ve bağışlar önemli bir yekûn tutuyor.</p>

  <p class="indent">Kasabaya vardığımızda ne yazık ki çelebinin şehir dışında olduğunu öğrendik. Ailesiyle birlikte 2-3 saatlik mesafedeki bağında dinlenmekteymiş. Böylece çok ilginç olacağını düşündüğümüz ve beklediğimiz buluşma gerçekleşmedi, ama konakta muhteşem bir odada konuk edildik. Yemekte pirinç çorbası, koyun kebabı, yağda pişirilen bir tür yumurta yemeği, kabak dolması, pilav ve yoğurt sunuldu.</p>

  <p class="indent">Ertesi gün de çelebiyi göremedik, ama Hacı Bektaş Veli’nin bakımlı türbesini ziyaret ettik. Dervişlerin lideri düzenli bahçenin ortasındaki türbenin kapısını büyük bir anahtarla açtı. Dervişin sessiz adımlarını takip ederek binaya giriyoruz: Büyük bir salondayız. Kubbe altındaki bu bolüme bağlanan daha küçük bölmelerin olduğunu fark ediyoruz. Süslü ve kaplamalı bir kapının arkasındaki bölmede büyük dervişin ipeklerle ve pars kürküyle kaplı mezarı bulunuyor. Yerdeki kalın halılar ayak seslerini tümüyle yutuyor. Bina içinde hiç ses çıkarmadan dolaşıyoruz. Ana kubbedeki esrarlı pencerelerden içeri süzülen ışık insanın ruhuna huzur veriyor. Kubbeye bağlı büyük avizeler yukarıdan sarkıtılmış, duvarlarda rokoko türü süslemeler ve Kuran’dan alıntıların olduğu çerçeveler görüyoruz. Bir yerlerden içeri süzülen ışık tam mezarın üzerinde altın renkli haleler yaratıyor. Hıristiyan dünyasının herhangi bir abidesinin, gizemli atmosferiyle, binanın oluşturulmasındaki uyumla insan ruhuna bozkırın ortasındaki bu sıradan İslam büyüğünün mezar anıtından daha büyük bir etki yapabileceğini sanmıyorum.</p>

  <p class="indent">Hacı Bektaş gerçekten de sıradan bir çobanmış. Çocukluk yıllarında koyunlarını otlattığı, köy yakınlarındaki Beştaş yöresi onun anısını taşıyor. Anlatılan efsane orayla ilgilidir:</p>

  <p class="indent">Tanrının sevgili kulu olan Bektaş, köyün sürüsünü otlatır, onlara gözcülük eder. Bir keresinde bir kurt koyunlardan birini kapar. Bektaş köye döndüğünde olayı anlatır, ama koyunun sahibi olan yaşlı kadın Bektaş’a inanmaz, onu koyunu satmakla ve yalan söylemekle suçlar. Bektaş ise ısrarla söylediklerinin doğru olduğunu savunur ve olaya tanıklarının da olduğunu söyler. Sonunda bütün köy halkı olayın gerçekleştiği yere giderler. Bektaş yüzünü dağlara çevirerek haykırır:</p>

  <p class="indent">- Gelin, doğru söylediğime dair tanıklık edin!</p>

  <p class="indent">Ve çevredeki dağlardan aynı anda beş kaya yuvarlanmaya başlar! Hepsi aynı yöne doğru, köy halkının toplandığı meydana doğru gelir ve insanların önünde dururlar. Halk işte o günden sonra Bektaş’ı ermiş olarak görmeye başlar. Bu beş taş hâlâ orada duruyor. Hatta tam ortasından fışkıran kaynak bir çeşme haline getirilmiş.</p>

  <p class="indent">Tekkedeki beyaz fesli dervişler bizi güleryüzle karşılıyorlar. Evlerini, tertemiz mutfaklarını, çok ünlü, muazzam büyüklükteki kara kazanlarını gösteriyorlar. Bu kazanı yılda bir kez kullanıyor, Aşure Bayramı geldiğinde aşure çorbası pişiriyorlar. Bu bayramda 10-15 günlük yoldan insanlar geliyor. Toplanan 3-4 bin kişi insanın ruhuna ve bedenine iyi gelen bu çorbadan içmek için sıraya giriyor. Bayram sırasında 15 gün gece gündüz bu kazan kaynıyor, çorba pişiriliyor.</p>

  <p class="indent">Sokakta evin yanında oturuyor ve çevremizde bizi seyreden insanlar arasında salam ve armuttan oluşan yemeğimizi yiyoruz. Saat 2 civarında yola çıkacağız. Buradan Kırşehir’e giden iki farklı yol var. Bunlardan biri, sadece kışın kullandıkları, şose yol dedikleri normal yol; diğeri ise yazın kullandıkları, kırların ortasından giden doğal yol. Biz ikincisini kullanmaya karar veriyoruz, çünkü daha kısa.</p>

  <p class="indent">Öğleden sonra 5 civarında, 3-4 kilometre uzaklıkta Tepesifelik Köyü’nün evleri beliriyor. Köpekli Dağı’nın parlak, kireçli bir topraktan oluştuğunu sandığımız eteklerinde İneç Köyü’nün kulübeleri görünüyor. 5.30’da Gölaşar gölü kıyısına ulaşıyoruz. Göl kenarındaki kavak ağaçlarının hışırtıları, çıplak bozkırların sessizliğine alışmış kulaklarımızda garip bir etki bırakıyor. Güneş batarken Kırşehir kentinin etrafındaki bahçeliklere ulaşıyoruz. Yeşillik hoş bir serinlik yaratıyor. Bu şehre boşuna “havası güzel, suyu güzel” dememişler. Gerçekten de yeşillikler arasındaki kentin havası, çıplak bozkırın ve dağların boğucu sıcağının ardından yolcuya ilaç gibi geliyor.</p>
</body>
</html>
