<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">BEŞİNCİ BÖLÜM<br />
  <img alt="sep" class="middle" src="../Images/cizgi.png" /><br />
  YAĞLIBAYAT’TAN KARAPINAR’A<br />
  <span class="small2">31 Temmuz-3 Ağustos</span></h1>

  <p class="nonindent">Bu köy tepelerin ortasında bir vadide uzanıyor. Evler dışardan badanalı ve bu özelliği köyü daha ilk görüşte diğerlerinden farklı kılıyor. Evlerin bahçeleri taş duvarlarla birbirinden ayrılıyor, pencerelerde demir parmaklık ve kapılarda da kilit olduğunu fark ediyoruz. Tüm bunlar köyü son derece ilginç ve diğerlerinden değişik hale getiriyor. Burada biraz daha uzunca kalmaya karar veriyor ve bir ev kiralıyoruz. Evimizin iki odası var. Yerleştiğimiz odanın yanındaki bölmenin mutfak olabileceğini, duvardaki bacayı görünce düşünüyoruz.</p>

  <p class="indent">Evsahibi ve birkaç meraklı komşusu gelip evi temizliyor, su taşıyor ve bizle sohbet etmeye başlıyorlar. Son derece zeki insanlar ve aksanlarında yöreye özgü genizden çıkan “gh” sesi fark edilmiyor. Görünüş itibariyle de yöre insanlarından farklılar: Aralarında bol miktarda sarışın ve mavi gözlü var. Kadınları da yüzlerini kapatmıyor. Tüm bu farklılıkların nedenini kısa sürede öğreniyoruz: Tatar göçmenlerinin köyündeyiz.</p>

  <p class="indent">- Biz buraya geleli çok olmadı, diye anlatıyorlar. Rusya’dan göçtük buralara. Kimimiz Sivastopol’dan, kimimiz Moskova’dan, kimimiz ise Kırım Yarımadası’ndan geldik. Oralarda hayat çok zor: İnsan çok, toprak ise az. Ama bizi en çok zorlayan üzerimizdeki baskılar ve askerlik konusuydu. Orduda Müslüman ve Hıristiyan askerler arasında fark gözetmiyorlar ve bu nedenle bize domuz eti bile yediriyorlardı. Dayanamadık ve 8-10 sene kadar önce terk ettik o toprakları.</p>

  <p class="indent">- Peki burada daha mı iyi?</p>

  <p class="indent">- Daha iyi. Aslında oralarda otomobille yolculuk eden bizler için buralara alışmak kolay olmadı, ama yine de halimizden memnunuz, çünkü hiç değilse kendimizi özgür hissediyoruz. Burada mal mülk sahibi olabilir, zenginleşebiliriz. Bu köyü kurduğumuzda tek bir ineğimiz bile yoktu. Bugün ise otlaklarımızda 400 ineğimiz otluyor.</p>

  <p class="indent"><b>Muhacir</b> (Balkan ülkelerinden ve Rusya’dan göçen insanlar için kullanıyorlar bu deyimi) hareketi Anadolu için son derece yararlı bir gelişme. Bir yandan ülkenin zaten çok düşük olan nüfus yoğunluğunun artmasını, öte yandan da çalışkan ve kültürel olarak kalkınmış katmanlarla ülkenin zenginleşmesini sağlıyor. Muhacirler geldikleri ülkelerden kendileriyle beraber Anadolu’dakinden kesinlikle daha gelişmiş iş araçları ve kaliteli tohumluk getiriyorlar. Kısa süre içinde de yerleştikleri bölgeyi kalkındırıyorlar. Tabii, koşulların elvermediği bölgelere yerleşmeleri de, tamamen başarısızlığa uğramaları da söz konusu olabiliyor.</p>

  <p class="indent">Muhacirlerin hangi koşullarda yerleştirildiklerini anlayabilmek için bu ülkede egemen olan toprak mülkiyet sistemini bilmemiz gerekiyor. Toprak mülkiyeti şu biçimlerde olabilir:</p>

  <div class="block">
    <p class="indent">1- Özel mülkiyet (<b>arazi memluki</b>)</p>

    <p class="indent">2- Ortak mülkiyet: Küçük yerleşim birimleri çevresinde, merkezde bağıran bir erkeğin sesinin duyulabileceği kadarlık bir alan (doğal olarak bu tespit yapılırken gür sesli bir köy sakini seçiliyor). Bu toprakların dışında kalan tümü, toprak işlense de işlenmese de devlet mülkiyetinde oluyor. Ama devlet toprakları ikiye ayrılıyor:</p>

    <p class="indent">3- Bazı hayır işlerinde (okullar, camiler, çeşmeler yapılmak ve onarılmak vb) kullanılmak üzere işlev görüyor. Vakıf toprağı (<b>arazi mevkufe</b>) adı verilen bu topraklar hayırsever bir validen veya mirasçısı olmayan bir zenginden kalmış oluyor.</p>

    <p class="indent">4- Son olarak, hiçbir amaç için kullanılmayan, üzerinde isteyenin hayvan otlatabileceği topraklar (<b>arazi miriye</b>).</p>
  </div>

  <p class="indent">Buradan anlaşılabileceği gibi, toprakların büyük bölümü devletin mülkiyetinde. Böylece ülkeye göç eden her göçmen ailesi 25 dönüm ve her çocuk için artı 5 dönüm toprak sahibi olabiliyor. Ama aslında, dağıtılan topraklar bunun çok üzerine çıkıyor. Göçmen ilk altı yıl içinde her türlü vergiden, ürün vergisinden ve askerlik gibi yaptırımlardan muaf tutuluyor.</p>

  <p class="indent">Göçmenleri yerleştirme işi pratikte şöyle gerçekleşiyor: Göçmen komisyonunun bir görevlisi yerleştirilecek olan kafileyi alıp, merkezi olarak saptanan bölgeye bizzat götürüyor. Ama orada hassas ölçme işlemleri yapılmıyor. Ayrıca merkezi komisyon ülkenin uçsuz bucaksız toprakları hakkında yakın bilgi sahibi olmadığından, merkezi olarak tespit edilen topraklar bazen tarım için elverişsiz, verimsiz ve çorak yöreler olabiliyor.</p>

  <p class="indent">Bu tür şanssız durumlarda zavallı muhacirler bir süre dayanmaya çalışıp sonra yeni yerleşim bölgeleri için tekrar yollara dökülüyorlar.</p>

  <p class="indent">Ama Yağlıbayat muhacirleri bu açıdan şanslı sayılırlar. Sağlıklı, güçlü fiziki yapıya sahip, uzun boylu insanlar. Burunları basık, gözleri çekik. Erkekler çoğunlukla tıraş oluyorlar. Birçoğu çarık yerine ayakkabı giyiyor. Şalvar kullanmıyorlar. Bellerine geniş, alaca renkli veya kızıl kuşaklarla sararak bağladıkları giysi, şalvardan daha çok, pantolona benziyor. Yeleklerinin altına ise siyah veya gri renkli gömlek giyiyorlar. Kadınlar işlemeli bluzları tercih ediyorlar ve gayet şık görünüyorlar. Genç kadınlar çiçekli elbiseleri tercih ediyor, başlarına da gümüş veya altın işlemeli fes takıyorlar. Daha yaşlıca kadınlar ise ince pamuklu yazma örtüyor, bunun uçlarını enselerinde topluyor veya sırtlarına bırakıyorlar. Kadınlar bizleri görünce kaçmıyor, aksine hiçbir kaygıya düşmeden bizlerle konuşuyorlar. Bazı evlerde son derece değerli işlemeler ve peşkirlerden oluşan süsler var. İnce bir zevkle hazırlandıkları belli. Ama Doğu görenekleri burada da geçerli; evlerde masa veya sandalye yok. Duvardaki bir girinti veya pencerenin pervazı eşyaların konulabileceği yeri oluşturuyor.</p>

  <p class="indent">Köyün oldukça yakınında antik bir Bizans kalıntısıyla karşılaşıyoruz. Mermer kalıntılar burada bir zamanlar bir kent olduğuna işaret ediyor. Aradan geçen binlerce yıllık zamana rağmen dirençle ayakta kalabilen harabelerden bu şehrin -adını artık bugün kim bilebilir?- eski Anadolu geleneklerine uygun olarak bir tepe üzerinde inşa edildiği sonucuna varıyoruz. Tepenin malzemesi ise, bu yükseltinin doğal olmadığını, özel olarak oluşturulduğunu gösteriyor. Çünkü çevre hep kayalık olmasına rağmen tepe sadece toprak birikintisinden şekillenmiş. Tepenin çevresindeki izlerden, bir zamanlar boydan boya kale duvarlarıyla kuşatıldığını anlıyoruz. Şehrin taş döşenmiş yollarının, mermer tapınaklarının, çeşmelerin ve binaların temellerinin izleri hâlâ son derece belirgin. Bina duvarlarında kullanılan taşları birbirine tutturmak için kireçli bir madde kullanıldığı belli oluyor. Etrafa dağılmış sütun başları, eşik parçaları, kapı mermerleri bir zamanların görkemli hayatının izlerini bugüne taşıyor. Şehrin inşasında kullanılan ahşap malzeme yok olup gitmiş, ama mermer inatla direniyor ve binlerce yıl sonra yörenin yeni sahipleri bu yazılı ve işlemeli kitabeli taşları binalarında kullanıyor, değirmen taşı yapıyor, evin temeline koyuyorlar. Dünya tarihinin ne kadar çok yazılı belgesi burada sonsuza kadar saklı kalacak kim bilebilir? Yazılı taşın değeri burada o taşın inşaatta ne kadar kullanılabileceğine bağlı! Bir iki tapınağın heykel parçası ve defne yaprak işlemeli sütun başlığını sahibi bize 1 kuruşa sattı!</p>

  <p class="indent">Antik kent kalıntıları etrafında artık tütün ve buğday ekiliyor. Dünya çapında üne sahip olan Türk tütünü bu yükseklikte kaliteli ürün vermiyor; yapraklar küçük, hafiften tüylü ve içimi biraz geniz yakıcı. Türk tütününden en iyi mahsul alınan bölgeler Rumeli ve Makedonya idi ve buraların kaybedilmesi belki de en büyük darbeyi tütün sanayine indirdi. Anadolu’da Bitinya Yarımadası’nda, yani Haydarpaşa ve İzmit arasında kalan bölgelerde, Adapazarı ve Trabzon illerinde kaliteli tütün yetişiyor. Türk tütününün yaprakları ufak olduğundan puro yapımında kullanılamıyor. Bu nedenle de Türkiye’de puro tanınmıyor. Tütün tekeli 700 bin lira karşılığında 1929’a kadar bir şirket tarafından devletten satın alınmış. Tütün tekelinin oluşmasının ardından da karaborsa faaliyetleri görülmemiş bir oranda artmış.</p>

  <p class="indent">Akşama doğru Kaledağ’a, uçurtmamızı tekrar havalandırmaya gidiyoruz. Bu dağda bir kale harabesi var. Uçurtmanın ilginç görüntüsü yamaçlarda sürüsünü otlatan çobanı cezbediyor. Çobanın bu bölgede çalışanların aldığı ücretle ilgili anlattıkları son derece ilginç. Yörede ücretin yüksek olduğu anlaşılıyor.</p>

  <p class="indent">- Bizim bölgede beyim, diye anlatıyor çoban, toprak ağası toprağında çalışan köylüye günlük 10-15 kuruş verir ve kulübesini inşa edebilmesi için de yer gösterir. Ayrıca birkaç çuval buğday da köylünün hakkıdır. Çobana ise birkaç koyun verilir. Ama bu sadece yazın. Kışın ise hiç işimiz olmaz.</p>

  <p class="indent">Bu bölgelerde kış mevsimi bazen 5-6 ay da sürebiliyor. Bu uzun süre içinde yaz aylarında kazandıklarıyla yaşıyorlar. Şehirlerde de bazı iş kollarında durum farklı değil.</p>

  <p class="indent">-Peki bu kadar çok ineğin sütünü ne yapıyorsunuz? diye soruyorum.</p>

  <p class="indent">- Kaymağını alıyoruz. Yayıklayıp yağ yapıyoruz. Tuzlanan yağ tulumlara konulur ve bütün kış kullanılır. Daha az yağlı olan süt ise kaynatıldıktan sonra yoğurtla mayalanır ve bir saat içinde yoğurt haline gelir.</p>

  <p class="indent">- Ama o kadar yoğurt da yenmez. Kalan yoğurt atılıyor mu?</p>

  <p class="indent">- Hayır. Suyunu akıtırız. Kalan kısım belki bir yıl hiç bozulmadan kullanılabilir.</p>

  <p class="indent">Hava kararmaya başlıyor. Toparlanıp evin yolunu tutuyoruz. Bu akşam yemekte özenle hazırlamaya çalıştığımız biberli tavuk var. Her ne kadar memleketteki kadar güzel olmadıysa da, tadı bize burada harikulade geliyor. Yarısını da yarına ayırıyoruz.</p>

  <p class="indent">Sırası gelmişken, Macaristan’a da büyük zararlar veren Tatarlar hakkında birkaç söz etmek yararlı olacak sanırım. Tatar adı, Moğolların XIII. yüzyılda Cengiz Kağan liderliğinde gerçekleştirdikleri seferlerde egemenlik altına aldıkları Türk halklarının genel adı olarak kullanılıyor. Bu anlamda ırk olarak çok değişik halkların birlikteliği. Sibirya, Kafkasya, Anadolu ve Balkan Yarımadası’nda diğer halklar arasına dağılmış vaziyette yaşıyorlar. Sayılarının toplam 2-2,5 milyon civarında olduğu tahmin ediliyor. Ulusal özellikleri ve hayat tarzları farklı olsa da, Tatarlar Moğollara özgü çizgileri de taşıyorlar: Başlarının büyüklüğü, gözlerinin çekikliği, basık ve küçük burun Moğollara çok benzemelerine neden oluyor. Aralarında en kültürlüleri Kırım ve Kazan Tatarları. Bahçe tarımını, hayvancılığı ve ticareti çok iyi yapıyorlar. Onları Doğu’nun Yahudileri olarak da görmek mümkün; yani Doğu halkları arasında fark edilebilir bir zenginliğe ve kültürel kalkınmışlığa ulaşabiliyorlar. Konuştukları dil Türkçeye benziyor, ama Kırım Yarımadası’ndan ve Balkan ülkelerinden göçen Tatarlar Türkçeyi benimsemiş durumdalar. Şimdi artık durumlar çok değişti, roller tersine çevrildi: Tatarlar yerleştikleri bölgelerde Yahudilerin işlevlerini üstleniyorlar. Yahudiler Anadolu’da gerileme içinde.</p>

  <p class="indent">Geç vakitte artık yatakları kurmaya karar veriyoruz. Ama uyuma sanatı burada, yaşlı Avrupa kıtasındaki kadar sıradan bir olay değil. Daha lambayı kapatır kapatmaz binlerce pirenin saldırısına uğruyorsunuz. Kaşındıkça uykunuz açılıyor, uykunuz kaçtıkça sinirleniyor, kendinizi yatakta bir o tarafa bir bu tarafa atmaya başlıyorsunuz. Sonunda ansızın kamp yatağınız kırılıveriyor. Sonra gecenin bir vakti kalkıp sandalyelerle, şişirme yastıklarla yatağın kırılan yerinin altına destek vermeye çalışıyorsunuz. Uyku tulumunda uyumak da ayrı bir dert: çünkü çok sıcak oluyor ve havasız kalıyor.</p>

  <p class="indent">Ama bu sesler ne? Neler oluyor?</p>

  <p class="indent">Pencereden içeri atlayan bir kedinin yoğurdumuzu ve yarına bıraktığımız yemekleri mideye indirdiğini anlıyoruz. Yarın yemeksiziz!</p>

  <p class="indent">Sabah yüzümüze sinekler üşüşüyor, gözlerimizi açtığımızda dün aldığımız kuru üzümlerin tamamen sineklerle dolu olduğunu görüyoruz. Binlerce sinek üst üste ve sinekleri üzümlerden ayırmak mümkün değil! Yataktan kalktığımızda sırtımız, belimiz ağrıyor!</p>

  <p class="indent">Ama bugün gecenin sıkıntılarının acısını çıkaracağız diye ümit ediyoruz. Bugün ceren avlamaya gideceğiz. İki Yörük delikanlısı dün bize rehberlik yapmaya söz vermişlerdi. Beklememize rağmen Yörüklerin gelmemesi bizi hayal kırıklığına uğratıyor. Yalnız çıkmaya karar veriyoruz. Güneş öylesine yakıcı ki, silahların metal kısmına elimizi süremiyoruz. Göz alabildiğine gölgesiz bir düzlükte ilerliyoruz; cerenler ise ortalıkta görünmüyor!</p>

  <p class="indent">Öğleye doğru yamaçlara ulaşıyoruz. Dağınık bir deve sürüsünün başında bize söz veren Yörük gençleriyle karşılaşıyoruz. Şaka yaptığımızı düşündüklerinden gelmediklerini söylüyor, özür diliyorlar. Tabii, asıl nedenin bu olmadığının, ava çıkmaya üşendikleri için gelmediklerinin farkındayız. Köyün develeri bu gençler tarafından korunuyor ve ilkbahardan kışa kadar buralarda otlatılıyor. Yörükler son derece ilkel giysiler içindeler: Çarıklı ayaklarında çok kalın yünden dokunmuş çorap var. Yine kalın bir maddeden dokunan pantolon cinsi bir giysinin paçaları çoraplara sokulup bir iple bağlanmış. Renk renk düğmelerle iliklenen kırmızı gömleklerinin üzerine de kalın ve içi yünlü bir ceket giyiyorlar. Burada insanlar yaz kış çok kalın giysiler içindeler. Herhalde sürekli değişen hava sıcaklığının olumsuz etkisi altında kalmaktan korkuyorlar. Bellerindeki kuşaktan kocaman bir bıçak ve bir kaval sarkıyor. Kavallarıyla sürekli aynı ve monoton nağmeler çalıyorlar. Hırsızlara karşı silahları da var. Ama neredeyse yüz yıllık, namludan doldurulan tüfekleri öylesine eski ki, ancak bir kedinin zıplayabileceği mesafeye kurşun atabileceğini düşündüğümüz bu silahların kimseyi korkutabileceğine pek ihtimal vermiyoruz.</p>

  <p class="indent">Yörüklerin fazla da kalabalık sayılmayan aşireti hayvancılıkla geçimini sağlıyor. Likaonia Ovası’na -efsanelerine göre- 200 yıl kadar önce Aydın tarafından gelmişler. Konya yöresinde şimdi 9-10 Yörük köyü var. Her bir köyde de 50-150 insan yaşıyor. Yörükler Müslüman ve Türkçe konuşuyorlar. Her ne kadar iyi niyetli ve uysal bir halk olsalar da, kültürel gelişmenin alt basamaklarında oldukları her hallerinden belli: Köyleri düzensiz, pis. İnsanlar okuma, yazma ve sayma bilmiyorlar. Bizim deve çobanı ahbaplarımız kaç yaşında olduklarını ve sürüde kaç deve olduğunu bile bilmiyorlar.</p>

  <p class="indent">- Develerin kaybolup kaybolmadığını nereden anlıyorsunuz? diye soruyorum.</p>

  <p class="indent">- Köye götürdüğümüzde herkes devesini alıyor. Eksik varsa, bu eksikliği eksik olan devenin sahibi fark ediyor. O zaman aramaya başlıyoruz.</p>

  <p class="indent">Eğer bütün aramamıza rağmen bulunamıyorsa, o zaman çalınmış demektir. Çalınmışsa da bu Allah böyle istediği için olmuştur. Elimizden bir şey gelmez.</p>

  <p class="indent">Kadercilikleri Türklerin ve diğer Müslüman halkların en ciddi zayıflıkları. Her şeyi tanrıdan ve hükümetten bekliyorlar. Türkler girişken ve yaratıcı olamıyorlar. Eğer isterse ve mümkünse, Allah ve hükümet yardım eder diye düşünüyorlar. Hükümet okullar yapsın, para versin, tüm kullarını korusun, baksın, yani gereken her şeyi yapsın diye düşünüyorlar.</p>

  <p class="indent">Ertesi gün yol hazırlıklarımız, eşyalarımızı toparlamamız o kadar uzun sürüyor ki, öğleye kadar ancak işleri bitiriyoruz ve sert bir güney rüzgârı da başlıyor. Yol bizi Bozdağ eteklerinden güneydoğuya doğru götürüyor. Aksak Köyü yakınlarında eski bir Bizans yerleşim merkezinin kalıntılarıyla karşılaşıyoruz. Bir zamanlar bu yörede çok yoğun bir yerleşim olduğu anlaşılıyor. Oymalı sütunlar ve kemer taşları bugün artık Türk mezarlıklarında mezar taşı olarak kullanılıyor.</p>

  <p class="indent">Eski görkemli dönemlerin yok olan anıtları bunlar.</p>

  <p class="indent">Bu sessiz köyün yakınlarında iki tane dikenli, <i>cratageus</i> türü ağaçla karşılaşmamız bizi şaşırtıyor. Hemcinslerinden bu kadar uzakta ne arıyor bunlar?</p>

  <p class="indent">Daha sonra Çivlik ve İkmur adlı iki yayladan daha geçiyoruz. İnsanlar oraklarla mahsul topluyorlar.</p>

  <p class="indent">Buğday tanelerini başaklardan ayırmak için ilginç bir aygıt kullanılıyor. <b>Döven</b> adını verdikleri şey aslında, altına sivri taş parçaları bağlanmış sağlam tahtadan yapılma bir sal. Bunu iki ata veya öküze bağlayıp yere serdikleri tahılların üzerinde gidip geliyorlar. Bu işlem esnasında tahıl taneleri başaktan ayrılıyor ve bitki de küçük parçalara ayrılıyor. <b>Saman</b> adı verilen bu küçük sap parçalarıyla da hayvanlarını besliyorlar. Harmanlamada uygulanan bu yöntem öyle yavaş ilerliyor ki, bazen bu işi kışın bile donmuş toprak üzerinde sürdürmek zorunda kalıyorlar.</p>

  <p class="indent">Öğleden sonra ulaştığımız Gene Köyü’nde dinlenmek istiyoruz. Sarımsaklı ayran ve ekmek ikram ediyorlar. Köy odasında yalnız değiliz: Konyalı tütün tüccarları da konuk. Bu iriyarı, esmer yüzlü insanların belleri tabanca ve mermilerle dolu. Biz geldiğimizde öğle namazlarını kılıyorlar. Namaz adı verilen ve günde beş kez yerine getirilmesi gereken bu Müslüman ibadeti tanrıya içsel bir yakarış. Bu ibadeti kent sakinleri kendi bölgelerindeki camilerde, yolcular ise namaz vakti geldiği sırada bulundukları herhangi bir yerde yerine getiriyor. Yere serilen bir kilimin, eğer o da yoksa cübbelerinin üzerinde, ayakların yıkanmasından sonra, çıplak ayakla, eğilip kalkarak, secdeye vararak gerçekleştiriliyor. Ama eller birleştirilmiyor. Önce ileri doğru uzatılıyor, sonra dizler tutuluyor, secdeye varılıp alın, her şeyimizi borçlu olduğumuz toprak anaya değdiriliyor. Bu hareketler arka arkaya altı defa tekrarlandığından, aslında bu ibadet rahatça jimnastik kadar yorucu oluyor. Ama Müslümanların rahat ve temposuz yaşamlarında böylesi jimnastiğe gerçekten ihtiyaçları da var. Muhammed kendi halklarını iyi tanıyacak kadar bilgeydi mutlaka!</p>

  <p class="indent">Öğleden sonranın ilerleyen saatlerinde Bozdağ’ın son uzantıları ve Milizik Dağı’nın alçak yükseltileri arasındaki ovaya ulaştığımızda güneydoğu yönünde Karadağ’ın 1800 metrelik volkanik sarp kayalıkları inanılmaz bir çarpıcılıkla önümüze seriliyor. Bu yükseklikteki yoksul bitki örtüsünde artık sadece develer kendilerine bir şeyler bulabiliyorlar. Yol burada tekrar çatallaşıyor; iki ayrı yönden hangisine devam edeceğimizi soracak biri de karşımıza çıkmadığından, şansına birini tercih edip devam ediyoruz. Karapınar Köyü’ne ulaşmak istiyoruz, ama Türkiye’ye dair en son ve en ayrıntılı harita olan Kiepert haritasında da bu yöre yer almadığından yön tespitimiz çok zor oluyor. Önce Demiryağlı adındaki son derece yoksul yaylayı geçiyor ve akşamüzeri Kayalı Yaylası’na ulaşıyoruz. Bütün gün boyunca fazlasıyla yorulan atlarımızın takımlarını çıkarıyoruz. Özellikle jandarmanın atı çok bitkin. Çünkü Türkler eyerin üzerine çok uyumlu yerleşemiyor, bu ise atı gereğinden fazla yoruyor.</p>

  <p class="indent">Ev sahiplerimiz olan Hacı Mustafa ve Süleyman Efendi bize nefis bir akşam yemeği hazırlıyor; <b>kabak</b> ve <b>börek</b> sunuyorlar. Ama ardından bütün gece boyunca silahımı istiyorlar.</p>

  <p class="indent">- Bak, üç lira veririm, diye ısrar ediyor Süleyman.</p>

  <p class="indent">Silahlarımız, özellikle de Mannlicher burada herkesin ilgisini çekiyor. Ellerine alıyor, evirip çevirip inceliyor, kurcalıyor ve deniyorlar. Sonunda av tüfeklerimizden birini bozmayı da başarıyorlar!</p>

  <p class="indent">- Ah benim de böyle tüfeğim olsa, diye hayıflanıyorlar sık sık.</p>

  <p class="indent">Bazıları da bizim tüfekleri ellerindeki 60-70 yıllık Rus silahlarıyla değiştirmemizi öneriyorlar.</p>

  <p class="indent">Hayır anlamında kafamı sağa sola çevirmemi de anlamıyorlar. Çünkü Türkler ret işaretini, ağızlarıyla “cık” yaparak ve kafalarını da yukarı doğru kaldırarak ifade ediyorlar.</p>

  <p class="indent">Ertesi gün kuşluk vaktinde yola çıkmaya hazırız. Saat 7’de atlarımızın terkisinde Karapınar istikametinde ilerliyoruz. Yolda deve sürüleriyle, uzun uzun dizilmiş develerden oluşan, tahıl taşıyan, yorgun adımlarla ilerleyen deve kervanlarıyla karşılaşıyoruz. Alt dudaklarını sarkıtan, burun deliklerini açıp kapatan, kocaman gözlerini yaklaşırken bize diken bu hantal hayvanlar olağanüstü bir sabır ve tahammül gücüne sahipler. Yanında silah patlasa bana mısın demiyorlar! Sürüler halinde serbest dolaşırken ayrılıp kaçmıyorlar, kervan oluşturulduğunda ise peş peşe birbirine bağlanıyor ve en öndeki deveyi ya da katırı takip ediyorlar. En öndekinin ve sırada en sondakinin boynuna bir zil takılıyor. Böylece önde yürüyen, hülyalara dalıp düşünen ve asla arkaya bakmayan kervancı duyduğu zil sesinden her şeyin yolunda gittiğini anlayabiliyor.</p>

  <p class="indent">Eşek Anadolu’da sadece kervanlara kılavuzluk etmekte değil, yük taşımakta da kullanılıyor. Acımasızca da yüklüyorlar. Tarlaya çalışmaya giden köylü kendi biniyor, yanına iki çocuğunu oturtuyor, arkaya da eşyaları alıyor. Eşeğe semersiz biniyor, dizgin de kullanmıyorlar. İnce bir dalı eşeğin yüzüne vurarak istedikleri yöne doğru ilerlemesini sağlıyorlar. Tüm bunlara karşılık yoksul hayvanın payına ne mi düşüyor? Yolun kıyısındaki otlar! Sabırlı hayvanın kaderine teslim olmaktan, başa gelen çekilir demekten başka çaresi de yok!</p>

  <p class="indent">Saat 8 sularında terk edilmiş Delik Pastıran Köyü’nün yıkıntı haline gelen evlerini, 9.30 sularında da Borcuk Yaylası’nı geride bırakıyoruz. Dün gece kaldığımız yayladan Karapınar’a gitmek için güneydoğuya doğru ilerlemek gerekiyordu; ama biz bu saate kadar doğrudan güneye yöneldik. Fakat Konya Karapınar yoluna çıkabilmek için bu noktaya kadar gelmemiz gerekiyordu. Çünkü, arada dağ ve tepe olmamasına rağmen, yayladan köye giden doğrudan bir yol bulunmuyor.</p>

  <p class="indent">Yarım saat kadar Ülecik Dağı’nın alçak tepecikleri arasında dolanarak ilerliyoruz. Saat 9’a doğru uzaktan Karapınar’ın narin minareleri beliriyor. Karacadağ’ın kara silueti bu görüntünün arkasında hoş bir fon oluşturuyor. Yakın planda birbirinden keskin çizgilerle ayrılan lav kökenli kayalıklarla göz kamaştırıcı beyaz topraklar iç içe. Bu topraklar köylüler tarafından kireç olarak kullanılıyor. Toprağın en üst tabakasında sert, ama kolayca un haline getirilebilen bir katman oluşturuyor. Eğer en üstteki kum temizlenirse beyaz taşlar olarak da kesilebiliyor.</p>

  <p class="indent">Kasabanın görüntüsüyle atlarımızı gayrete getirmeye çalışıyoruz. Ama bir höyüğün dibinde kurulan kasabaya girmemiz yine de öğleni buluyor.</p>
</body>
</html>
