<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">BİRİNCİ BÖLÜM<br />
  <img alt="sep" class="middle" src="../Images/cizgi.png" /><br />
  HAZIRLIKLAR</h1>

  <p class="nonindent">Budapeşte Üniversitesi’nde o yıllarda asistan olan Dr. Rezsö Milleker’le birlikte 20 Temmuz 1913’te Haydarpaşa’dan, İstanbul’un Asya yakasındaki bu banliyösünden trene biniyoruz. Almanlar tarafından işletilen demiryollarının Anadolu treninin kadife koltukları bakımlı ve rahat. Kompartımanda bizden başka bir de yolculuğumuz sırasında bize yardım edecek olan Papadopulos Kirill bulunuyor. Kirill Konya’da otel işleten bir Rum’un oğlu. Türkçe ve Rumcanın yanı sıra, yıllarca Macaristan’da yaşadığından Macarcayı da çok mükemmel konuşuyor. Gezimizde bize tercümanlık da edecek.</p>

  <p class="indent">Başkentte de izlerini derin bir şekilde hissettiren Balkan Savaşı o yıl daha devam ediyordu. Ama hükümette bulunan Jön Türkler (İttihat ve Terakki) partisi, bir halklar volkanı gibi kaynayan, dillerin, etnik ayrılıkların, dinlerin ve çıkarların kamplara ayırdığı ülkeyi demir pençesinin altında, birlik içinde tutmayı başarıyordu.</p>

  <p class="indent">İstanbul’daki hazırlıklarımız sırasında iki ilginç insan bizi ziyaret etti. Bunlardan biri Hasan Arif Bey, diğeri de Hacı Nizameddin Hoca idi.</p>

  <p class="indent">Bu “bey” ve “hoca” sıfatları ne anlama mı geliyor?</p>

  <p class="indent">Bey bir zamanlar askeri bir rütbe idi. Bugün ise artık genelleşen bu sıfat, kişinin iyi bir aileden geldiğini veya yüksek bir toplumsal düzeye sahip olduğunu ifade ediyor. Hoca ise bir tür din adamı ve öğretmen gibi. Yani bir yandan din adamı gibi pratikte din işlerini görüyor, ama diğer yandan da ilkokullarda eğitim veriyor. Yüksek eğitim görmüş hocalar da olmakla birlikte, hocaların çoğunluğunun eğitim ve kültür düzeyi düşük. Çünkü ilahiyatın dışında pek bir şey öğrenmiyorlar.</p>

  <p class="indent">Oldukça yaygın ve toplumda önemli bir prestije sahip olan bu toplumsal kesim modernizasyonun ciddi bir freni rolündeydi.</p>

  <p class="indent">İstanbul’da o sıralarda yeni bir cemiyet kurulmuştu. Tahsil-i Sanayi Cemiyeti adını taşıyan bu kuruluşun amacı çalışkan ve yetenekli gençleri seçip, onların Macaristan’da sanayi liselerinde, meslek okullarında ve fabrikalarda eğitim görmesini sağlamaktı. İşte, Hasan Arif Bey’in bizi ziyaret etmesinin nedeni bu konuyla ilgiliydi. Bu amacın gerçekleştirilmesi için bizden Macaristan’la ilgili bilgiler, adresler ve isimler istedi. Bu arada bu işleri merkezi olarak yürüten Budapeşte’deki Turan Cemiyeti ile ilişki kurmak istediğini de belirtti. İstediği adresleri verdik.</p>

  <p class="indent">Budapeşte’deki dostumuz İmam Abdullatif’in referans verdiği Nizameddin Hoca ise yanında ilahiyat öğrencisi bir gençle birlikte bir akşam bizi ziyaret etti. Bize, seyahatimiz sırasında karşılaşabileceğimiz Kürt aşiretlerinin reislerine gösterilmek üzere mektuplar verdi. Bu yaşlı beyefendinin karşısında genç öğrencinin gösterdiği saygı son derece büyüktü: Çok az konuştu, konuşurken saygılı bir sesle söyleyeceklerini dile getirdi, bir şey ikram edildiğinde önce hocasının alması gerektiğini ifade etti. Türk aile hayatında yaşlılara ve anne babaya özel bir saygı gösterilir. Bu saygı ve tevazu bizim ülkemizde ne yazık ki çok ender görülüyor.</p>

  <p class="indent">Yaşlı hoca son derece sevimli ve hoşgörülü bir adamdı, ama Avrupa kültürüne çok yabancıydı. Latin harflerini tanımıyor, Avrupa’daki saat sistemini bilmiyordu. Hayatında fotoğraf makinası görmemişti, ama Kuran ayetlerini ezbere biliyordu.</p>

  <p class="indent">Doğunun büyük bey ve ağaları için tavsiye mektupları aldık: İnce Ova’da Hacı Ahmet’e, Dondurma’da Hacı Yusuf’a ve daha birçok kişiye mektup yazdı bizim için.</p>

  <p class="indent">Türkiye’de böylesi bir seyahat için neredeyse zorunlu olan mektuplardan sonra, uyku tulumundan kinine kadar bütün gerekli eşyayı hazırlayıp sandık ve bavullarımızı özenle yerleştirdik. Bir peri masalı kadar güzel Boğaz’dan karşıya geçeceğiz. Haydarpaşa tren istasyonu yola çıkacağımız yer olacak.</p>

  <p class="indent">Kıtalar arasında kıvrılarak ilerleyen denizler geçidi olan Boğaz (Bosporus) tarihin en eski dönemlerinden beri ne kadar önemli bir bölge olmuştur. Mitolojide, öküz haline getirilen İo yüzerek Avrupa kıyılarından Asya topraklarına buradan geçti. Bosporus adı da buradan geliyor. Yunancadan çevirdiğinizde, Bosporus, “öküz geçidi” anlamına gelir. Justinianus döneminden kalma su kemerlerinin hâlâ ayakta durduğu Boğaz kıyılarında bir zamanlar İason, Argonot gemileriyle savaşmıştı. Öfkeli Harpilerin üsleriydi buralar. Daryus binlerce yıl önce gemileriyle köprüyü burada kurdu.</p>

  <p class="indent">Karşı kıyıya geçtiğimizde -nihayet- Asya’da olacağız.</p>
</body>
</html>
