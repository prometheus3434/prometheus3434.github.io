<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">ON ÜÇÜNCÜ BÖLÜM<br />
  <img alt="sep" class="middle" src="../Images/cizgi.png" /><br />
  KIRŞEHİR’DEN ANKARA’YA<br />
  <span class="small2">26-30 Ağustos</span></h1>

  <p class="nonindent">Ertesi sabah hanın avlusunda yola çıkıyoruz. Hava kapalı ve her an yağmur başlayabilir. Dağlık bir arazideyiz ve Ağustos sonu da yaklaştı. Artık bu yörede bu mevsimde havalar iyice soğuyor.</p>

  <p class="indent">Kentin geniş bir araziye yayılan kıyı bahçelerini terk edinceye kadar bir saat geçiyor. Bazen kuzeybatı yönünde ilerleyen şose yolu takip ediyor, bazen yoldan sapıyor, bazen geri dönüyoruz. Bizim kırlardan giden yol tepeleri ve dağları kestirmeden aşıyor. 10 civarında Cemel Köyü’ne ulaşıyoruz.</p>

  <p class="indent">Tarlalarda buğdaylar hâlâ biçilmemiş. Neden? diye soruyorum:</p>

  <p class="indent">- Beyim, bu işleri yapacak adam kalmadı! Her haneden bir erkek cepheye sevk edildi. Bazen aynı haneden baba da oğlu da savaşta! Kimi öldü, kimi hastane köşelerinde sürünüyor, kimi de Meriç Nehri civarında siperlerde düşman gözlüyor!</p>

  <p class="indent">Bu amansız savaş öncelikle Türkleri zor durumda bırakıyor. Çünkü Rum ve Ermeniler genellikle askerlik zorunluluğundan bir yolunu bulup kurtuluyorlar.</p>

  <p class="indent">Buzluk ve Köserlik dağlarının arasındaki geniş ve kurak bir vadi boyunca ilerliyoruz. Monoton bir yolculuğun ardından 1.30 civarında Sofular Köyü’nde bir mola veriyoruz. Dağların arasında elipse benzeyen bir ovanın batı ucunda kurulmuş bu köy. Dağların eteklerinde bir dizi köy daha var: Bunlardan bazıları Temirli, Kurancılı, İsahocalı vb.</p>

  <p class="indent">Akşama doğru çok büyük bir düzlük olan Kaman Ovası’na ulaşıyoruz. Ovanın bir ucunda yolun sonunda Kaman kasabası var. Kasabaya girmiyor, hemen girişteki kırık dökük hana yerleşiyoruz. İki yaşlı hancı pek müşteri isteyen havada değil; yavaş yavaş odamızı gösteriyorlar. Bu oda aynı zamanda hanın mutfağı. Kahve, mısır ve çay pişirmeye gece yarısı bile odamıza geliyorlar.</p>

  <p class="indent">Güneş batarken birden hanın havası değişiyor; ıssızlık ve terk edilmişlik, yerini harekete ve canlılığa bırakıyor. Önce koyun sürüleri geliyor. Bahçeye serilen halıların üzerinde uzanmış dinlenirken, etrafta başımızın çevresinde yeri koklayan koyunlar çoğalmaya başlıyor. Arkasından inek sürüleri ve en sonra da hindi sürüleri geliyor. Ardından Ankara pazarına tiftik satmaya giden Tatar kafilesinin arabaları avluya giriyor. Çevrede olup bitenleri izliyor ve ardından közde pişmiş mısır ve çikolatadan ibaret akşam yemeğimizi yiyoruz. Saat 8’e geliyor. Artık yatma zamanı.</p>

  <p class="indent">Odamıza çekildiğimizde dışardan arabacımız Yani’nin Tatarlarla uzun uzun tartıştığını duyuyoruz. Siyaset tartışılıyor! Alçak sesle konuşmalarına rağmen <b>Almanya</b>, <b>İngiltere</b>, <b>Fransa</b> üzerine konuşulduğunu fark ediyoruz. Anadolu bozkırlarında kuş uçmaz kervan geçmez topraklardaki yıkık bir handa, yıldızlardan başka aydınlatıcısı olmayan şu binada insanlar dünyanın sorunlarını ne kadar da kolay çözüyorlar!</p>

  <p class="indent">Sabah erken ayaktayız. Giyinmeye çalışırken defalarca kafamızı tavana çarpıyoruz. Hancı hoş bir sürpriz yapıyor ve oda masrafı olarak bir mecidiye istiyor. Tabii, hemen biz yarısını öneriyoruz. Derhal kabul ediyor, yere kadar eğilerek şükran duygularını dile getiriyor:</p>

  <p class="indent"><b>- Eksik olmayın efendim, Allaha emanet olun!</b></p>

  <p class="indent">Kahvaltıda yine mısır ve çikolata yiyoruz. 6.30’da da arabamız gürültüyle hanı terk ediyor. Hiç yön değiştirmeden kuzeybatı yönünde ilerliyoruz. Tarlalar, nadasa bırakılmış boş topraklar ve tepeler arasından saat 9’a kadar ilerliyor ve Ömer Köyü yakınlarından geçiyoruz. 9.30’da solumuzda Hacı Araslı Köyü’nün harabe halindeki evlerini görüyoruz. 10’da Karakaya Köyü’nün 10-15 hanelik bir bölümünden geçiyoruz. Sonra uzun bir süre köyle karşılaşmıyor ve 12.30’da Çelebi Dağı eteklerinde Kara Hacılı köyü beliriyor. Daha batıda ise Kavak Nahiyesi bulunuyor. Yolun solunda Beyrek Dağı’nın volkanik yükseltilerinin başladığı yerde de Müsellim Köyü’nü görüyoruz. Saat 1 sularında Çiftlik Köyü’nü geçiyor ve Kızılırmak’ın bir ara koluyla karşılaşıyoruz. Nihayet saat 2’de çok dağınık bir arazide kurulu İdebeli Köyü’nde biraz mola veriyoruz. Köyde bağcılık ve meyvecilik son derece yaygın. Köylülerden biri bizi bağına davet ediyor.</p>

  <p class="indent">Artık Kapadokya topraklarından antik Galatia’ya geçmek üzereyiz. Bu toprakların en eski halkı Galatlar idi. Kelta halklarının bir kolu olan bu halk Frankonya’nın antik dönemlerdeki halkı olan Gal halkının doğuya yönelmiş koluydu ve üç ana boydan oluşuyordu: Tolistobag, Tektosag ve Trokmi. Bu kavimler Sangarius (Sakarya) ve Halys (Kızılırmak) nehirleri arasındaki topraklarda Galatia devletini kurmuşlardı. Antonius Mithridates ve Dehoratus döneminde Roma’ya karşı direnmeye çalıştılar, ama boşuna! MÖ 24 yılında ülkeleri Roma vilayeti haline geldi. Hıristiyanlık düşüncesi kültürel düzeyi yüksek olan bu halk arasında hızla yaygınlaştı. Çok tanrılı dinlerden kalan bazı inançlara karşı Havarilerden Paul Efes’ten Galatlara bir mektup gönderdi. İşte bu mektup kutsal kitabın önemli bir bölümünü oluşturur. Yüzyıllardır süren savaşlar sonunda bu halk kendi dilini, kültürünü ve geleneklerini tamamen kaybetti ve tarih içinde bir zamanlarki varlığı şimdi artık sadece tarih bilimi açısından önemli hale geldi.</p>

  <p class="indent">İdebeli’de bizi misafir eden köylü aslında Köprüköyü’nde oturduğunu, sadece yaz aylarında bağ ve meyve bahçesiyle uğraşmak için İdebeli’ye geldiğini söylüyor. Üzüm ve meyve ikram ederken, bir yandan da ürkütücü hırsızlık hikâyeleri anlatıyor; birkaç gün önce Kırşehir’de bir camiden halıların çalındığını, üç gün sonra da Ankara’daki pazarda mal satan bir gencin İdebeli’ye dönerken Elmadağ’da yolunun kesilip öldürüldüğünü, haydutların her şeyi alıp götürdüklerini söylüyor. Bir yandan da tavsiyelerde bulunuyor:</p>

  <p class="indent">- Siz iyisi mi, Mösyö, tüfenklerinizi ve tabancalarınızı hazır tutun!</p>

  <p class="indent">Eh, bu kadar hikâyenin ve tavsiyenin ardından elbette biz de sandıklarımızın diplerinden ölüm araçlarımızı çıkarmaktan başka bir şey yapamazdık. Silahlarımızı kuşanınca öylesine savaşkan bir görüntümüz oldu ki, görenler haklı olarak bizi haydut sanabilirler!</p>

  <p class="indent">Ricamız üzerine bizi konuk eden köylü evini de gösterdi. Küçük ev bir göz odadan ibaret. Duvarda elekler, boy boy tencereler, kaşıklar çivilere takılmış. Altında bir köşede bir tulum içinde yoğurt ve yarımda teneke işlemeli bir sandık duruyor. Ama evin en gururla gösterilen köşesi, tertemiz çarşaf ve yorganların istif edildiği ve üzerine de bir Kürt kilimi serilerek düzenlenen yerdi. Bu kilimler hem renk ve desen, hem de kalite olarak Torontal kilimlerine şaşırtıcı bir biçimde benziyor. Birkaç tas, boyalı tabaklar ve küçük bir iskemlenin dışında evde başka eşya da yok. Masa ve karyola bu evlerde bulunmuyor.</p>

  <p class="indent">Tilki köyünü geçtikten sonra 6.15’te Kızılırmak’ın su seviyesi düşük koluna ulaşıyoruz. Burada ilginç değirmenler çıkıyor karşımıza. Bu değirmenlerin duvarları kalınca bir hasırdan oluşuyor. Nehrin yatağına dikilmiş direkler üzerinde inşa edilmişler. En kıyıda bulunan, taştan bir temele oturtulmuş. Suyun akışı, direkler arasındaki 3-4 büyük tekerleği çeviriyor, bu hareket ise küçük ara tekerlekler yardımıyla bir öğütme mekanizmasını harekete geçiriyor. Bir buçuk insan boyundaki dar değirmenin herhalde yüzyıllardır değişmeyen bir işleyiş biçimi var.</p>

  <p class="indent">Yoldaki son virajın ardından ansızın nehrin üzerindeki görkemli asimetrik taş köprü karşımıza çıkıyor. Müslüm Dağı’nın kayalıklarının nehri daralttığı, bu nedenle de küçülen yatakta suların hırçınlaştığı bir bölümde, yeşile çalan kayalıklar üzerinde eğri, ama son derece sağlam görünen büyük bir köprü inşa edilmiş. Köprü bir büyük ve 11 küçük kemerden oluşuyor. Her bir kemerin biçimi, eğimi ve açısı farklı. Biri şişman ve yayvan, diğeri, dar ve küçük, bir başkası tek, yine bir başkası ikili, sonuçta biri diğerine benzemiyor. Bu köprüyü inşa edenin, önce kâğıt üzerinde plan yapmadığı açıkça belli oluyor.</p>

  <p class="indent">Köprünün karşı yakadaki ayağında, kafası parçalanmış ve biçimsiz bir Roma aslan heykeli kimbilir ne zamandır bu nehrin akışını seyrediyor! Aslanın sırtına yüzyılların yağmur damlaları oyuklar kazmış. Bu aslan konuşabilse tarihin ne kadar çok bilinmeyenine tanıklık edebilir! Hellenlere karşı Krozüs ordusuyla birlikte, antik dönemde de Ankyra (Ankara) ve Mazaka’yı (Kayseri) birbirine bağlayan bu en önemli yoldan geçmişti. Hindistan’ın ve Persler ülkesinin masalsı zenginlikteki hazinelerini taşıyan konvoylar, duvarlarla korunan Byzantion’a bu güzergâhtan götürüldü. Arka arkaya gelen çağlar, Büyük İskender’in muzaffer ordularını, Bizans imparatorlarının faaliyetlerini, Türklerin ve Tatarların acılar yaratan seferlerini, sessiz ve sakin tarım dönemlerini getirdi. Kısa bir süre sonra yöreye ulaşacak olan aksıran tıksıran buharlı lokomotiflerin gürültüsü ise bu kıyılarda balık avlayan kuşların sevdiği sakinliğin sonu demek olacak. Binlerce yıl boyunca bu topraklarda iktidar ve sefalet, yıkım ve refah birbirini izledi. Tarihin durmaksızın dönen tekerlekleri, bu yöreye halkları, imparatorlukları getirdi, değiştirdi. Ve bu taştan aslan, kıpırtısız gözleriyle tüm bunları dikkatle izliyor ve kalın dudakları arasından tek bir yorumda bile bulunmuyor.</p>

  <div class="block">
    <p class="indent">“Zenginlik, saltanat, düzen, rütbe ve görkemli iş</p>

    <p class="indent">Bak, artık yok, hepsi buhar olup gitmiş!”</p>
  </div>

  <p class="indent">Antik köprüyü geçiyor ve karşı kıyıdaki handa gece kalmaya karar veriyoruz.</p>

  <p class="indent">Sabah 6.45’te tekrar ayaktayız. Bizi Ankara’ya götürecek yol iki ayrı güzergâh üzerinden gidiyor. Biz daha uzun olan, ama güvenli ve daha iyi koşullarda olduğu söylenen Binam Boğazı’nı tercih ediyoruz. Yol nehrin vadisinden dik bir yokuşla yukarı tırmanıyor. Büyük bir terasa ulaştığımızda etrafı büyük dağlarla çevrili bir ovada buluyoruz kendimizi. Dağlar, çok sık olmasa da ağaçlı. Sonra yol bir yukarı, bir aşağı eğim kazanarak, engebeli ve düzensiz bir arazide saatlerce sürüyor. Batıda Küre Dağlarının 1800 metre yükseklikteki doruklarını görüyoruz. Bu dağların eteklerinde, uzaklarda gördüğümüz köyün Alibeyin köyü olduğunu öğreniyoruz. Daha sonra da Küçük ve Büyük Boyalık ve Seçlan köyleri çıkıyor karşımıza. Öğleye doğru Küre Dağlarının arasındaki büyük geçite ulaşıyoruz. Yılankavi bir yolda tırmanıyoruz. Yabani bitkilerin ve çalılıkların, hızlı akan kaynakların arasından derin uçurumlar yolun dönemeçli iki yakasında vadiye doğru uzanıyor. Güneş artık neredeyse tam başımızın üzerinde ve yakıcı sıcak yolda bizden başka canlı yok.</p>

  <p class="indent">Jandarmamız şunları söylüyor:</p>

  <p class="indent">- Bu, ünlü Kalankaldı Boğazı’dır. Çok dikkat etmemiz lazım. Mesafe çok uzun ve yol da çok dik olduğundan, atların kesinlikle durmamasına özen göstereceğiz. Çünkü bir kere durduk mu, atları bir daha harekete geçiremezsiniz!</p>

  <p class="indent">Saat 1’de yokuşun en son noktasına ulaşıyoruz. Karşımıza çıkan manzara nefes kesici. Arabamızı, döne döne inen normal yoldan gönderiyor ve biz, artık kuru bir dere olan Acıkuyu Deresi’nin açtığı yatağı kullanarak yolu kısaltıyoruz.</p>

  <p class="indent">Acıkuyu Deresi’nin yatağının her iki yakası ılgın çiçeğiyle kaplı. Bu bitkinin dallarından elde edilen kaliteli boya bir zamanlar yün boyamada kullanılırdı.</p>

  <p class="indent">Bu civarda yerleşim yerlerinin az olduğu dikkatimizi çekiyor. Çok uzaklara kadar görebildiğimiz halde, evler, köyler, tarım yapılan araziler gözümüze çarpmıyor. Uzaklarda bir iki çadır kurulduğunu fark ediyoruz. Nihayet 5 civarında deniz seviyesinden 940 metre yükseklikteki Tol Köyü’yle karşılaşıyoruz. Akşama doğru da, birkaç sene önce yapıldığı söylenen Yeni Han’ın önündeyiz.</p>

  <p class="indent">Yöreye tamamen barış hâkim gibi görülmesine rağmen, haydutlarıyla ünlü Elmadağ yakınlarında olduğumuzu hissediyoruz. Arabamız arkamızdan yavaş yavaş ilerlerken, biz, saçı sakalına karışmış, toz içinde silah kuşanmış yolcular olarak hana yaklaştığımızda, hancı da elinde tüfekle çıkıyor. Tabii, daha sonra kuş vurmak için silahla çıktığını söylüyor, ama burada bu saatte kuş ne gezer? Hancı bizim haydut olmadığımızdan ve evine barkına zarar vermeyeceğimizden emin olduktan sonra kuşları unutup paslı tüfeğini kaldırıyor.</p>

  <p class="indent">- Yiyecek ne var? oldu ilk sorumuz.</p>

  <p class="indent">- Yumurta.</p>

  <p class="indent">- Başka bir şey yok mu?</p>

  <p class="indent">- Yok.</p>

  <p class="indent">- O zaman sahanda yumurta yapalım!</p>

  <p class="indent">Ama yumurta yapacak sahan da olmadığından, bir tabakta yumurtaları pişiriyor ve bu arada hancının kimbilir kaç aydır tulumda bekleyen ve artık acı acı kokan yağından kullanıyoruz. Mutfaktaki isli masanın çevresinde, sabahtan beri biriken Tatar arabacılarla, Kürt kervancılarla Türk yolcularla sohbet etmeye başlıyoruz. Sohbet hemen haydut hikâyelerine dönüyor. O zamanlar bu yörede hırsızlık ve eşkıyalık ender görülen olaylar değildi. Ama yol kesen serseriler sadece yerlilerin ceplerini boşaltıyorlardı. Şapkalılara, yani yabancılara dokunmuyorlardı; çünkü onların silahsız gezmediklerini, dolayısıyla şakaya gelmediklerini iyi biliyorlardı.</p>

  <p class="indent">Yani bir anısını anlatmaya başladı:</p>

  <p class="indent">- Bundan yedi yıl kadar önceydi. Beyşehir Gölü civarında ünlü bir çete dağlarda barınıyordu. Bu çetenin reisi de, hâlâ kahramanlıkları anlatılan Osman Efendi’ydi. Dertli Abdullah, Derviş Ahmet ve adı bilinmeyen üç kişi daha vardı çetede. Bölgeyi korku ve dehşet altında tutuyorlardı. Tek bir panayır gününde yol keserek 250 kişiyi birden soydukları bilinir. İşte bu ünlü soygunda kurbanlardan biri de bendim. Her şeyimizi aldılar, sonra da pantolonlarımız ve kemerlerimizle bizleri ağaçlara bağladılar. Ağzımızı da paçavralarla tıkadılar ve kayboldular. Öylece bağlı olarak bütün geceyi orada geçirdik. Sonunda sabah jandarmalar bizi gördüler ve kurtardılar.</p>

  <p class="indent">İki hafta sonra yine o tarafa düştü yolum. Osman Efendi ise yine yakaladı!</p>

  <p class="indent">- Sen yine benim karşıma çıkmaya nasıl cesaret edersin, diye kükredi.</p>

  <p class="indent">- Ben yolcuyum, efendim, yolum ne tarafa götürürse, o tarafa giderim, diye yanıtladım.</p>

  <p class="indent">- O zaman tanı bakalım benim mavzerimin kurşununu! diyerek beni bir ağacın dibine gönderdi.</p>

  <p class="indent">Ben de sakince gösterdiği yere gittim.</p>

  <p class="indent">- Ellerini kaldır!</p>

  <p class="indent">Kaldırdım. Silahı kolunun altına dayayıp bana nişan almaya başladı. Ben ise ona bakıyordum. Yalvarmadan, titremeden ona bakıyordum.</p>

  <p class="indent">Uzun uzun nişan aldı. Yüreğim çarpıntı içindeydi, kan beynime vurmuştu; ama bunları belli etmenin ne yararı olacaktı? Ayakta durmaya çalışarak onu gözlüyor, gözümü bile kırpmamaya çalışıyordum. Sonunda silahını indirdi.</p>

  <p class="indent">- Bana bak <b>herif,</b> sen erkekmişsin! Yazık olur seni vurursam. Gel bakalım. Senle biraz konuşalım.</p>

  <p class="indent">Gittim yanına oturdum. İki dürüst insan gibi dereden tepeden sohbet ettik. Sonunda bana 20 altın vererek Konya pazarından onun için eyer, silah ve 600 fişek almamı istedi; tabii bol bol da bahşiş vermeyi ihmal etmedi. Dediklerini satın aldım. Üçüncü gün malı Keklik Pınarı adı verilen bir pınar yakınlarında teslim ettim. Jandarmaya haber vermek aklımdan bile geçmedi, çünkü Osman Efendi’nin öfkesi yedi sülalemi mahvetmeye bile yeterdi! Yine bana çok büyük bir bahşiş verdi ve o günden sonra da onunla dost olduk. Çok kere ona silah ve fişek götürdüm.</p>

  <p class="indent">Osman Efendi ise böylece silah ve fişek darlığı çekmediğinden soygun üstüne soygun yaptı. Ama elde ettiği paralardan sürekli yoksullara da dağıttı. Peşindeki jandarmalarla çatıştı çoğu kez, ama kayıp veren hep jandarma oldu. Sonunda başına ödül koydular ve bir yakınının evinde kıstırdılar.</p>

  <p class="indent">Ama idam etmediler. İdam etmeye vakit kalmadan hapishanede bir jandarma tarafından dövülerek katledildi. Kan davasıydı bu; jandarma bir yakınının eşkıya tarafından öldürüldüğünü söylüyordu. Jandarma mahkemeye de çıkarıldı. Duruşmasında sanık elindeki sopayı yere atarken Osman Efendi’nin başına çarptığını, öyle öldüğünü söyledi ve beraat etti.</p>

  <p class="indent">Hey efendim, diye bana döndü Yani, ben sana neler neler anlatabilirim daha. Bir keresinde Konya’da binbaşının karısını kaçırarak 60 okka altın fidye aldı. Bir başka seferinde 12 jandarma erini tek başına öldürdü... Ama bunları Ankara’ya gidince anlatacağım: Sen bana konyak alacaksın, ben bir köşede demlenip anlatırken, öbür köşede de sen şimdi yaptığın gibi notlarını alacaksın. Ama şimdi ruhsatınla atlara bakmaya gidiyorum, haydi eyvallah!<sup><a class="hlink" href="../Text/notlar.htm#n28">28</a></sup></p>

  <p class="indent">Sabah gökyüzü daha yeni ışımaya başlarken at sırtındayız ve yola çıkmaya hazırız. Akşama Ankara’ya ancak böyle ulaşabileceğimizi biliyoruz. Yolculuğumuzun son günündeyiz. Akşam Ankara’da bizi bekleyen gazetelerimize kavuşacak, bu kadar zaman içinde, biz bozkırlarda dolaşırken memlekette neler olduğunu öğreneceğiz. Son 50 kilometre heyecan içinde geçecek. Seyahatimize başlarken yanımızda bulunan erzak, bir peksimet ve bir şişe hardal dışında tamamen tükendi. Sabah kahvaltımızda da bunları yiyor ve yola çıkıyoruz. Yeni Han Binam Boğazı’nın tam girişinde bulunuyor. Boğaz Elmadağ’ın güneyinden ve Kuyrukçuoğlu Dağı’nın da kuzeyinden batıya doğru ilerleyerek 1230 metre yüksekliğe kadar çıkıyor. Bazı noktalarda mükemmel denebilecek yol dağların arasında kıvrılarak ilerliyor. 9’da boğazın öteki ucundaki Binam Köyü’ne ulaşıyoruz. Daha önce Kaman Han’da, Köprü Köyü Hanı’nda ve Yeni Han’da birlikte gecelediğimiz Tatar arabacılarla bir kez daha karşılaşıyoruz. Birbirimizi selamlıyor ve hızlı atlarımızla onları geçiyoruz. 9.30’da Cahhal Köyü yakınlarındayız. Birden karşımıza dağlar tarafından çevrelenmiş geniş bir ova çıkıyor. Ovanın ortasında Mogan Gölü ve Emir Gölü parıldıyor.</p>

  <p class="indent">Bu ovada birkaç yol birleştiğinden, yol birden canlanıyor. Artık büyük bir kente yaklaştığımızın en önemli işareti bu. Yolcular, okullu çocuklar, askerler kafileler halinde Ankara’ya doğru ilerliyorlar. Ziller, çanlar ve gürültüler içinde tren yoluna buğday götüren bir deve kervanıyla da karşılaşıyoruz.</p>

  <p class="indent">Yol Mogan Gölü’nün çıplak kıyısına iyice yaklaşıyor. Gölün civarında binlerce kaplumbağa olduğunu fark ediyoruz. Kuru ve ince başlarını güneşe doğru çeviren bu hayvancıklar atlarımızın sesini duyunca göle doğru hareketleniyorlar. İncesu ve birkaç ufak dere tarafından beslenen gölün kıyısı belki de milyonlarca kurbağa yavrusuyla kaplı. Yaklaştığımızı görünce hepsi birden suya atlıyor ve çıkan yüksek sesten ürken atlarımız şaha kalkıyorlar.</p>

  <p class="indent">Binlerce leylek, karabatak, martı, pelikan ve diğer su kuşları tarafından işgal edilen gölün geri çekilme halinde olduğu, kıyıdaki söğüt ağaçlarının durumundan anlaşılabiliyor. Ayrıca su bitkilerinden ve sazlıklardan su seviyesinin gölün içinde de fazla yüksek olmadığı görülüyor.</p>

  <p class="indent">Öğleye doğru gölün öbür kıyısındaki Gölbaşı Hanı’na ulaşıyoruz. Öğle yemeğinde kavun ve kara ekmek yiyoruz. Şimdi artık yolun son etabı başlıyor. Önümüzde artık bir tek zor boğaz kaldı: 1200 metre yükseklikteki Köpekli Boğaz. Çıplak ve kayalık dağlar arasından kuzeye doğru kıvrılan yoldan ilerlerken, her virajda Ankara karşımıza çıkacak diye heyecanlanıyoruz. Sonunda 3 civarında boğazın en yüksek noktasında kentin ince minarelerini de içeren manzara ayaklarımızın dibinde uzanıyor; tren yolu, üç ayrı tabaka halinde uzanan dağlar ve Ankara’nın beyaz evlerinin görüntüsü muhteşem.</p>
</body>
</html>
