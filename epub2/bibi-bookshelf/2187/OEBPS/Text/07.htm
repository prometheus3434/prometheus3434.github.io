<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">YEDİNCİ BÖLÜM<br />
  <img alt="sep" class="middle" src="../Images/cizgi.png" /><br />
  AKSARAY’DAN NİĞDE’YE<br />
  <span class="small2">7-10 Ağustos</span></h1>

  <p class="nonindent">7 Ağustos sabahı saat 7’de harekete hazırız. Bize Niğde’ye kadar eşlik etmesi gereken yeni jandarmanın gelmesini bekliyoruz. Erken saatlerde geleceği bildirildiği halde jandarma henüz ortalıkta yok.</p>

  <p class="indent">Dün karakolda jandarma komutanının yerine bakan onbaşı bize garanti vermişti;</p>

  <p class="indent"><b>- Saat 11’de orada olacak,</b> yani Türk saatiyle 11’de!</p>

  <p class="indent">Türklerin zaman ölçümü de son derece ilginç ve kendine özgü. Günün saatlerini saymaya güneşin battığı andan itibaren başlıyorlar. Güneş batarken saat 12 kabul ediliyor ve bir gün önce güneş batarken başlayan gün o an sona eriyor. Yeni güne, Doğu insanları kendilerine özgü felsefeleriyle, dinlenerek başlıyorlar. Güneş batarken başlayıp, ertesi gün güneş batıncaya kadar süren zaman dilimi iki defa 12 saate ayrılıyor. Ama mevsimlere bağlı olarak güneşin batış anı devamlı değiştiğinden, öğlen 12 ve akşam 12 de sürekli değişiyor; bazen ileri, bazen geri gidiyor. Örneğin 21 Aralık’ta sabah ve öğleden sonra 4.30’da saat 12 kabul ediliyor. 21 Haziran’da ise sabah ve öğleden sonra 12 saat 7.30’a denk düşüyor. Güneşin batışı her gün değiştiğinden saat ayarını da aslında her gün yapmak gerekiyor, ama bunu 5 günde bir gerçekleştiriyorlar. Şehirlerde en büyük camide bulunan saati temel kabul edip, ona uyuyorlar. Camilerdeki saatin ayarlanması konusunda bir derviş veya bir imam görevlendiriliyor ve bu şahıs İstanbul’daki Yeni Cami’nin saatlerini izlemekle de görevli oluyor. İstanbul’daki Yeni Cami’de iki farklı saat işliyor. Bunlardan biri zamanı Doğu Avrupa saat ayarına göre gösteriyor (alafranga). Diğer saat ise Türkiye saatini gösteriyor ve saat sorumlusu derviş her gün bu zamanları birbirine kıyaslayan göstergeler doğrultusunda her beş günde bir Türkiye saatini bazen ileri, bazen de geri alarak yeniden ayarlıyor.</p>

  <p class="indent">Bunların dışında ülkede yayımlanan her gazete her gün, günün başlangıç ve bitiş saatlerini alafranga ve alaturka olarak veriyor. Yani örneğin, 25 Ocak’ta sabah ve akşam 5’te, 25 Mart’ta sabah ve akşam 9.09’da, 25 Haziran’da sabah ve akşam 7.35’te ve 25 Kasım’da sabah ve akşam 4.36’da saat 12 kabul ediliyor.</p>

  <p class="indent">Biz sonuç olarak bekliyor, bekliyor ve bekliyoruz. Nihayet saat 8 civarında (alafranga) ikinci müracaatımızın ardından jandarma geliyor.</p>

  <p class="indent">- Onbaşı <b>tahriratı</b> (yol belgelerini) bitiremedi, diye açıklama getirmeye çalışıyor.</p>

  <p class="indent">Bir şey diyemiyoruz. Çünkü dakik olarak zamana uymayı ne yazık ki Doğu insanının erdemleri arasında sıralamak pek mümkün değil. Herkesin zamanı son derece bol ve kaldı ki, <b>“acele işe şeytan karışır”</b> diye bir atasözleri bile var.</p>

  <p class="indent">Ardından, dorukları bulutların ardında kaybolan Hasan Dağı’nın kuzeyinden dolanıp Niğde’ye ulaşmak üzere yola koyuluyoruz. Ünlü Viranşehir de yolumuzun üzerinde. Uzunca bir süre son derece sarsıcı, taşlı bir yolu izliyoruz, sonra da Beyaz Su adındaki küçük bir ırmağın sahil boyunca ilerliyoruz. Ama yol giderek bozuluyor, bütün zemini kaplayan kaya parçaları, yukarılardan yuvarlanan taşlar arabamıza dans ettiriyor, sonunda dingili ortasından çatlıyor. Yol giderek son derece dik, taşlık ve iki kişinin yan yana yürüyebileceği genişlikte bir patikaya dönüşüyor. Bir iki saat daha çile çekiyor, ilerlemeye çalışıyoruz, ama geri dönmekten başka çare kalmadığını kavrayıp Karataş kasabası yakınlarındaki <b>çeşme</b> başında mola veriyoruz.</p>

  <p class="indent">Çeşme de Türklere özgü bir olgu. Ne anlama geldiğini başka dillerden başka kelimelerle ifade etmek kolay değil. Bu topraklarda su ve kaynak az. Bu nedenle değerini iyi biliyorlar. Eğer bir yerde bir kaynak fışkırıyorsa, oraya göğüs yükseldiğinde duvar çekip, sağa ve sola hayvanlar için yalak yapıyor, suyu da bir boruyla duvarın ortasından akıtıyorlar. İşte bu küçük yapının adı çeşme. Yerleşim merkezlerinde veya yollarda bu tür çeşmeler inşa ettirenlerin tanrı katında hayırlı bir iş yaptırdığına inanıldığından çeşmeler bir anlamda dinin de koruması altında bulunuyorlar.</p>

  <p class="indent">Karataş kasabasının adını aldığı siyah renkli taşlar bütün yöreye damgasını vuruyor. Hasan Dağı’ndan bir zamanlar fışkıran lavlardan kapkara kesilen ve kilometrelerce büyük bir alana yayılan insan başı büyüklüğündeki kara taş parçaları bazı yöreleri yürünemez kılıyor.</p>

  <p class="indent">Arabamızı tamir etmemiz uzun zamanımıza mal oluyor. Aksaray’dan Hasan Dağı’nı güneyden dolaşarak Niğde’ye giden normal sayılabilecek bir yola bizi bağlayan Agasar’a ulaştığımızda güneş artık dağlara doğru inişe geçmiş oluyor. Bütün bir günü bu yörede kaybettiğimize üzülüyoruz. Akşama kadar ancak Hasan Dağı’nın güneyindeki Taşpınar adlı küçük bir köye kadar ilerleyebiliyoruz. Ama bu köyde bize sundukları rahat yatak günün bütün yorgunluklarını unutturuyor.</p>

  <p class="indent">Köy derin bir vadinin iki yakasında kurulmuş. Evlerin bittiği yerden biraz yukarda kayalık yamaçlarda bir dizi mağara girişi görüyoruz. Buraların artık hayvan ahırı olarak kullanıldığını söylüyorlar. İnsan elinden çıkma olduğu belli olan bu mağaraların kim tarafından yapıldığını bilip bilmediklerini soruyoruz köylülerden.</p>

  <p class="indent"><b>- Çok vakit evvel yapılmış,</b> diyorlar. Ama kimbilir kim yaptı?</p>

  <p class="indent">Kapadokya’nın mağaralar ülkesi olarak tanınması tesadüf değil. Bu yörede mağaralarla gerçekten de inanılmaz bir sıklıkla karşılaşıyorsunuz. Bir zamanlar herhalde buralar keşişlerin çok organize bir toplum hayatı yaşadıkları bölgelerdi.</p>

  <p class="indent">Sabah köylülerin, Hasan Dağı’nın en kolay geçilebileceği yer diye tavsiye ettikleri güneydoğudaki Karakapı’ya doğru ilerlerken, gece konuk olduğumuz ev sahibimizin sevecen <b>“uğurlar olsun”</b> dilekleri hâlâ kulaklarımızda çınlıyor. Hafif engebeli ve tamamen çıplak bu topraklarda güneş öylesine yakıcı ve parlak ki, sarı gözlüklerimiz olmasa yola devam edemeyebilirdik diye düşünüyoruz. Saatler boyunca at sırtında ilerliyor ve bu çorak topraklarda en ufak bir insan izine rastlamıyoruz. Artık harabelerle, eski şehir kalıntılarıyla da karşılaşmıyoruz. Antik dönemlerde de bu yörede yerleşim birimleri olmadığını biliyoruz.<sup><a class="hlink" href="../Text/notlar.htm#n17">17</a></sup></p>

  <p class="indent">Öğleye doğru, yokuş yukarı bir dönemeçte güneyde ama çok uzaklarda zirveleri karla kaplı Bulgar Dağı’nı (Torosları) görüyoruz. Buralar cehennem sıcağı ve o dağın tepeleri kar altında! Bu yörede demiryolunu Toros Dağlarından Kilikya geçidi (1160 metredeki, yüksekliği en az olan vadi, Türkçe adı Gülek Boğazı) boyunca geçirebilmek için tekniğin ne inanılmaz zorlukların üstesinden gelmesi gerektiğini düşünüyoruz. Bu geçidin MÖ 401’de Kyrus’un Artaxeres’e karşı onbinlerin seferini düzenlediği güzergâh olduğunu hatırlıyoruz.<sup><a class="hlink" href="../Text/notlar.htm#n18">18</a></sup></p>

  <p class="indent">Başı sonu belli olmayan yolu yine kaybediyoruz. Jandarmaya bu nedenle sitem ettiğimizde kendini “Biz bu yolları hiç kullanmayız ki” diye savunuyor.</p>

  <p class="indent">Öğleden sonra nihayet Karakapı adındaki yoksul dağ köyüne ulaşıyoruz. Bu köy yolculuğumuz sırasında bugüne kadar karşılaştığımız en fakir köy. Köyün taş parçalarından inşa edilen dağınık evlerinin arka taraflarında binbir şekil alan kara kayalıklardan başka hiçbir şey yok. Süngerimsi kara lav kalıntılarında tarım yapılmasının imkânsızlığını hemen anlıyoruz. Köyün ön tarafı ise üzerinde ot bile bitmeyen taşlık bir düzlükle çevrilmiş. Bu insanlar en temel gıdaları olan bazlamaya bile inanılmaz zorluklar altında sahip olabiliyorlar. Bu köyde yük hayvanı ve at da yok. Köyün tek kuyusundan kadınlar sürekli su çekiyor, insanların, koyun ve keçilerin su ihtiyacı buradan karşılanıyor. Sabah karanlığından itibaren 7-8 kadın ipin ucuna asılıp gece vaktine kadar sürekli su çekiyor, birbirlerine destek veriyorlar:</p>

  <p class="indent">- Çek, çek, sağa geç, asıl!</p>

  <p class="indent">Akşama doğru bir yerlerden sağır ve yaşlı bir adamcağız gelip köyde ayva satıyor. Birbirine iple bağlanmış iki tahta kâseden oluşan terazisinde, ağırlık birimi olarak koca bir taş kullanıyor. Onun tatsız tuzsuz ayvası bu köy için bulunmaz bir nimet.</p>

  <p class="indent">Burada insanlar yokluğun ve sefaletin akıllara sığmayacak boyutlarını yaşıyorlar. Lüks, rahat ve konforlu yaşam hakkında ne bilebilirler? Herşeye rağmen kaderlerinde olanı çekmeye razılar; burayı, yani yurtlarını terk edip, kendilerine başka bir hayat aramıyorlar. Bu kurak toprakları, cehennem ateşiyle yakıp kavuran güneşin yakınlığını bırakıp gitmiyorlar. Doğup büyüdükleri topraklarına ihanet etmiyorlar. Türkiye’yi Müslüman olan halklardan hiçbiri terk etmiyor.</p>

  <p class="indent">Ah, sen her zaman elindekiyle yetinebilen, Türk insanı! Bir ülkenin senden daha sadık vatandaşı olabilir mi? Böyle bir halk ne kadar büyük bir sevgiye, saygıya layıktır!</p>

  <p class="indent">9 Ağustos’ta sabah erken saatlerde Hasan Dağı’nın 2400 metre yükseklikteki zirvesine tırmanmak için hazırız. Bildiğimiz kadarıyla bu dağın zirvesine daha hiçbir Avrupalı tırmanmadı. Sadece dağın kuzey yamaçlarındaki Viranşehir harabelerini dolaşıp bu konuda kitap yazan İngiliz Miss Bell bu dağa tırmanmış, ama zirveye kadar ulaşamamış. Bu dağa çıkmak oldukça güç: Önce yüksek kayalıkları geçmek, sonra sürekli kayan taşlardan oluşan yamaçları tırmanmak, ardından da buzul yataklarını aşmak gerekiyor.</p>

  <p class="indent">Aslında bu dağ, batıdaki Büyük ve doğudaki Küçük Hasan Dağı olmak üzere zirvede ikiye ayrılıyor. Önce bu ikisi arasında 1800 metre yüksekliğindeki derin vadiye ulaşmak gerekiyor. Eğimli arazi doğal teraslar oluşturmuş. Bunlardan bazılarının tarım alanı, bazılarının ise meyve ağaçları yetiştirilen bahçeler olarak kullanıldığı anlaşılıyor. Sonra giderek azalan ağaçların yerini kalın yapraklı çalılıklar alıyor. Ardından çalılıklar da sona eriyor, otlaklar başlıyor ve bu bitki örtüsü zirveye kadar sürüyor.</p>

  <p class="indent">İki dağın arasındaki vadide bataklık haline gelmiş bir gölün kıyısında biraz dinleniyoruz. Daha sonra da küçük tepeleri aşa aşa, kayalardan kayalara tırmanarak batıdaki Büyük Hasan Dağı’nın zirvesine ulaşıyoruz.</p>

  <p class="indent">Zirveye az kala birinin avaz avaz bağırdığını duyuyor, irkiliyoruz. Sonra bunun koyunlarını ve keçilerini toplamaya çalışan bir çoban olduğu anlaşılıyor.</p>

  <p class="indent">- Haho, hoyyo!</p>

  <p class="indent">2200 metre yükseldikte otlayan bir sürü görmek ilginç oluyor.</p>

  <p class="indent">Daha güneş batmadan zirveye ulaşıyoruz. Tam önümüzde dağın tepesindeki krater gölü uzanıyor ve çevresinde de dört yükselti yer alıyor. Bunların arasında en görkemlisi bizim tırmandığımız 2400 metrelik doruk.</p>

  <p class="indent">Çevremizde göz alabildiğine uzanan manzaranın ihtişamını anlatabilmek çok zor: 4 bin yıldır Asurluların, Kapadokyalıların, İranlıların, Greklerin, Romalıların, Arapların, Tatarların, Türklerin, Mısırlıların hâkim olabilmek için kıyasıya savaştıkları, Müslümanlara karşı savaşa çıkan haçlıların uğruna öldükleri antik Kapadokya ve Likaoina toprakları işte şimdi ayaklarımızın altında uzanıyor.</p>

  <p class="indent">Ama şimdi Batı Avrupa’nın sanayi çağının insanı burada dağlardan, tepelerden vadilere ve düzlüklere kilometreler ve kilometreler boyunca uzanan çoraklığının sonsuzluğunu gördüğünde, tarihin derinliklerinde bu topraklar için neden bu kadar çok kan döküldüğünü anlamakta zorluk çekiyor.</p>

  <p class="indent">Yan yana yaşayan kavimler, bu yoksulluğu ele geçirmek için neden komşularıyla savaşa girdiler? Bu yörenin Xenophon’dan bu yana çok değiştiğini sanmıyoruz, çünkü o da bu bölgeyi, kurak, verimsiz ve az insanın yaşadığı topraklar olarak tasvir ediyordu.</p>

  <p class="indent">Bu savaşların tek nedeni olabilirdi; o da, Doğu halklarının ele geçirme ve intikam arzularıydı. Yok etme tutkusu ve daha sonra da İslam dininin aldırmazlığı burada zaten az olan uygarlık kalıntılarını tamamen ortadan kaldırdı.</p>

  <p class="indent">Birbirinden oldukça uzak olan Diocaesarea, Mamoassum, Carbala, Salambria gibi Roma yerleşim birimleri de zamanla yok oldu gitti. Şimdi yerlerini saptayabilmek bile olanaksız.</p>

  <p class="indent">Bu toprakların üzerinde yok oluşun ve yıkılışın ruhu egemenlik sürüyor!</p>

  <p class="indent">Güneş batarken biz de dağdan inmeye başlıyoruz, ama geldiğimiz yoldan değil, onun tam karşısından kendimize iniş için yol arıyoruz. Kayalıklardan ve zaman zaman kayan taş parçalarından oluşan eğimli zeminlerden inmek hiç de kolay olmuyor. Gökyüzünde artık beliren Ay, ışıklarını saçmaya başladığında biz daha yarı yoldayız. Dağın ortalarında bir yerde, çok sık, ama oldukça kısa boylu bitkilerle çevrilmiş bir düzlük, inişte tekrar kayalığa bağlanıyor. Garip şekiller alan kaya parçaları uzaktan birçok şeye benziyor. Bir keresinde şehir enkazıyla karşılaştığımızı sanıyoruz, ama yaklaştığımızda onun da kayalık olduğunu anlıyoruz. Ayın gümüş ışığı çevreyi aydınlatıyor. Biz saatlerdir yürüyoruz, ama artık ne tarafa gittiğimizden de haberimiz yok.</p>

  <p class="indent">Susadığımızı hissediyoruz, ama mataralarımızdaki kar suyu da artık bitti. Ayaklarımız yara içinde, titreyen dizlerimizle yürümeye çalışıyoruz. Başka çaremiz yok.</p>

  <p class="indent">Sonunda artık Ay da ortadan kaybolmak üzereyken, yani kör karanlıkta kalma dehşetini hissetmeye başlarken uzaklardan köpek sesi duyuyoruz. Köpeğin olduğu yerde insan da mutlaka vardır! Sesi takip ederek yine uzun bir zaman yürüyor ve sonunda bacasından duman tüten bir kulübeye ulaşıyoruz. Geldiğimizi duyan birkaç insan dışarı çıkıyor. 10-12 haneden oluşan Çukurköy’deyiz.</p>

  <p class="indent">- Su, su verin! diye inliyoruz.</p>

  <p class="indent">Bir testiyle derhal su getiriyorlar, ama su öylesine acı ki çok içemiyoruz.</p>

  <p class="indent">Köylüler Karakapı’ya yürüyerek yarım saatlik mesafede olduğumuzu söylüyorlar.</p>

  <p class="indent">- Aslında eski köy burasıdır, diyorlar. Zenginler 50-60 yıl önce aşağıya taşınıp Karakapı köyünü kurdular.</p>

  <p class="indent">Şaşırıyorum. Karakapı köyünün sefaletini “zenginlik” olarak görenler var demek!</p>

  <p class="indent">Karakapı’daki kamp yerimize döndüğümüzde, evin damına kurduğumuz portatif yatakta uzun bir süre uyuyamıyorum. Kayan yıldızları seyrediyorum. Birden parlayıp, uzun bir ışık bırakarak sonsuza dek karanlıklara bürünen göktaşları muhteşem bir gece resitali sunuyor. Acaba bu yoksulluk denizinde doğan, yaşayan ve ölen insanların hayatında sarılabilecekleri bir ümit ışığı var mı?</p>

  <p class="indent">Sabah bizi kötü bir sürpriz bekliyor. Yol arkadaşım Milleker ateşleniyor. Onu at arabamıza koyup Niğde’ye götürmeye karar veriyoruz. Doktor bulabileceğimiz tek yer orası. Kağnı taş ve kaya parçalarıyla dolu engebeli arazide çok zor ilerliyor. Sarsıntı içinde yürümeye çalışan araba ve güneşin dayanılmaz sıcaklığı işimizi çok zorlaştırıyor. Atlar artık dayanamıyor, ama yapacak bir şey yok. Gerekirse kırbaçla, ite kaka, atlar çatlayıp ölse de şehre varılacak!</p>

  <p class="indent">Güneydoğu istikametinde ilerliyoruz. Solumuzda, 2-3 km. uzaklıkta Hasan Dağı’nın ve Yeşildağ’ın yamaçları uzanıyor. Sağ taraf ise giderek düzleşen bir araziyle kaplı. Dağların eteklerinde çok uzaklarda birkaç ağacın da olduğu köyler beliriyor. Ulukışla, Obsar, Yakacık vb köylerin Kiepert’in hazırladığı haritada yanlış yerlere konulduğunu anlıyoruz. Yolun 2 km. sağındaki Bayat kasabasının haritadaki yeri de doğru değil.</p>

  <p class="indent">Öğleye doğru Ortaköy adındaki oldukça büyük bir yerleşim merkezini de geçiyoruz. Köyün yakınlarında bir dere akıyor. Dere kıyısında ise çok sayıda leylek görüyoruz. Solda ise sırayla Asmaz, Kerlik, Kirmanaz, Cücü köyleri sıralanıyor.</p>

  <p class="indent">Öğleden sonra Bor kasabasını geçtikten sonra nihayet deniz kıyısındaki Adana şehrinden Kayseri’ye giden ana yola bağlanıyoruz.</p>

  <p class="indent">Yolumuz Melendiz Dağı ve Üçkapı Dağı arasındaki nehir (Niğde Suyu) kıyısından ilerliyor. Burada da tepeler daha önce gördüklerimizden hiç farklı değil; çıplak ve çorak.</p>

  <p class="indent">Bu kadar çıplak dağların umutsuz görüntüsü hepimizi hayrete düşürüyor. Acaba gerçekten bu yöre hep böyle miydi? Bu dağların daha önce ağaçlarla kaplı olduğu, daha sonra antik halklar ve Türkler tarafından çoraklaştırıldığı yolunda tezler de var.</p>

  <p class="indent">Ama bu görüşlerin doğru olmadığını düşünüyorum. Aynen Balkan Yarımadası’nın ormanlarının Romalılar ve Venedikliler tarafından yok edildiği tezi gibi, bu tez de yanlış. Tam tersine, bu yöredeki çıplaklığın “doğal bir nedeni” var. Eskiden bu bölgelerde korular olmuş olabilir, bu koruların insanlar tarafından yok edildiği de doğru olabilir. Ama bu koruların o zaman da yörenin uçsuz bucaksız çıplaklığı içinde adacıklar olması muhtemeldir.</p>

  <p class="indent">Antik dönemlerin Xenophon, Strabon, Gregor, Basilius vb yazarları bu toprakları ağaçsız ve ormansız bölgeler olarak anlatıyorlar. Haçlı ordularının bu yörede karşılaştığı sefaletin de nedeni bu. Türk egemenliği döneminde insanların büyük arazileri kaplayan ormanları yok etmek için herhangi bir mantıki nedenleri de olmamıştır. Ormanların olması halinde, kesilen ağaçların yerine yenisi çıkabilir, ya da humuslu orman toprağı tarım için elverişlidir. Burada her ikisi de yok.</p>

  <p class="indent">Geniş bölgede yayılan ormanlar yanmış olabilir mi? Bu tezin de doğru olma ihtimali yok. Çünkü tarih kayıtlarında hiçbir kaynak böylesi büyük bir faciayı kaydetmiyor. Oysa Efes’teki Artemis tapınağının MÖ 365’te yangına kurban gitmesi bile kayıtlara geçmişti.</p>

  <p class="indent">Eski Grek şehirlerinin kalıntılarında çok uzak mesafelere uzanan su şebekeleriyle karşılaşıyoruz. Buradan o dönemlerde su sıkıntısı çekildiği anlaşılıyor. Suyun azlığı ise doğrudan ormanların yokluğuyla bağıntılı bir olay.</p>

  <p class="indent">Burada doğa, ilk insanların ortaya çıkışından bu yana fazla değişmemiş olsa gerek.</p>
</body>
</html>
