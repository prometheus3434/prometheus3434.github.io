<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">ÜÇÜNCÜ BÖLÜM<br />
  <img alt="sep" class="middle" src="../Images/cizgi.png" /><br />
  KONYA’DA<br />
  <span class="small2">21-28 Temmuz 1913</span></h1>

  <p class="nonindent">Görkemli bir faytonla şehir meydanındaki Büyük Halep Oteli’ne gidiyoruz. İstanbul’da bize yardım etmesi için tuttuğumuz Kirill’in kardeşleri bu otelde çalışıyorlar. Sevinç gösterileriyle, yıllardır karşılaşmayan akrabaların coşkusuyla kabul ediliyoruz otele. Üst kattaki büyük güzel bir oda derhal bize ayrılıyor. Ama bu odanın eşyaları bizim alışkın olduğumuz otel eşyalarından biraz farklı: Duvarın dibinde içinde eski terliklerden, paslanmış zillerden, bir miktar bakır telden, iki pis kravattan, bükülmüş ip parçalarından, yağlı ve yırtık iskambil kâğıtlarından oluşan bir yığının bulunduğu bir dolap duruyor. Onun yanında en az elli yıllık bir sedir, bir masa, birkaç sandalye ve biraz ilerde de uzun eski bir karyola. Demir karyolanın ayakları, içine gazyağı konulmuş dört konserve kutusuna yerleştirilmiş. Trende de çok çektiğimiz tahtakurularına karşı böyle önlem alınıyor. Önce çok yadırgadığınız gazyağı kokusuna bir süre sonra alışıyor, hatta eksikliğini bile hissetmeye başlıyorsunuz.</p>

  <p class="indent">Otel odasının bu ilkel eşyalarının daha sonraki barınma yerlerimize göre ne kadar büyük bir lüks sayılacağı gerçeğini epey sonra öğrenecektik!</p>

  <p class="indent">Sokakları gaz lambalarıyla aydınlatılan, caddelerinde atlı tramvayların işlediği bu hızla büyüyen<sup><a class="hlink" href="../Text/notlar.htm#n2">2</a></sup> kentin tarihi çok eski; bu şehir kurulmaya başlandığında bugünkü Macaristan topraklarındaki insanlar belki de daha taş baltalarla avlanıyorlardı. Anadolu, insanlık tarihinin beşiği sayılıyor. İncil’de anlatılan insanlık tarihine göre Nuh’un teknesi tufandan sonra buradan çok da uzak olmayan Ermenistan’daki Ağrı Dağı zirvesinde tekrar toprağa değiyor. Herodotos ve İshak Peygamber de Anadolu’dan bahseder. Konya şehrinin nasıl inşa edildiği Pers ve Gorgon efsanelerinde anlatılır.</p>

  <p class="indent">On bin Grek<sup><a class="hlink" href="../Text/notlar.htm#n3">3</a></sup> ve Büyük İskender de bu şehrin duvarları arasında dinlenmiştir. Roma lejyonerleri bu kentte Kilikya Eyalet Valisi büyük hatip Cicero önünde geçit töreni düzenlemişlerdir. Havarilerden Paul ve Barnabas, Antiochia isyanından bu kente sığınarak kurtulmuşlar ve Lykaonia halkına Grekçe Hıristiyanlığı anlatmaya başlamışlardır.<sup><a class="hlink" href="../Text/notlar.htm#n4">4</a></sup></p>

  <p class="indent">Zamanla Hıristiyanlığın merkezi haline gelen Konya’nın çevresindeki 14 şehirle birlikte oluşturduğu devlet, Aral Gölü civarından 1071’de gelen Selçuklular tarafından yıkılıyor. Onlar tarafından kurulan yeni devlet de başkentini Konya’da kuruyor. Hıristiyan orduların yıkmak için sefer üzerine sefer düzenlediği Melikşah, Kılıç Arslan gibi ünlü hükümdarlar devletlerini bu kentten yönetiyorlar. Hıristiyan orduların seferleri kısmen başarı da kazanıyor ve 26 Mayıs 1190’da Barbarossa Frigyes şehri ele geçiriyor, ama birkaç gün sonra Kalykadnos nehrinin sularında boğularak ölüyor.</p>

  <p class="indent">Kent Alaaddin Keykubat’ın sultanlığı döneminde (1219-1237) altın yıllarını yaşıyor. Sultan tarafından Bizans’tan ve İran’dan bilim adamları ve sanatçılar getirtiliyor. Sarayda çevresini seçkin insanlarla donatan sultan, kenti de, bizlerin, yani bugünün beton dönemi çocuklarının bile hayranlıkla izlediği görkemli binalarla süslüyor.</p>

  <p class="indent">Alaaddin Camii, Karatay Medresesi, Sırçalı Medrese, İnce Minareli Cami gibi binalar hep bu dönemden kalmadır. Sultan Alaaddin tarafından inşa edilen kale surları 1838’de General Moltke bu yöreyi dolaştığında henüz yerli yerindeydi. Ama ne yazık ki, daha sonraki dönemde bu surlar, taşları yol yapımında kullanıldığı için yıkıldı. Şimdi artık bir iki taş yığınından başka geriye kalan bir şey görülmüyor. Sultanın görkemli mozaik sarayı da daha sonraki dönemlerdeki sultanların Moğollara ve Osmanlılara karşı verdikleri sonu gelmez savaşlarda yerle bir oldu. İstanbul’u 1453’te fetheden Osmanlıların Konya’yı ancak 1466’da ele geçirebilmeleri son derece ilginçtir. Şehrin yıkımı daha sonraları da devam etmiştir. 1832’de donanmasıyla askerlerini Anadolu’ya çıkaran Mısırlı İbrahim Paşa Osmanlı ordusuyla Konya’da çarpışmış ve zafer kazanmıştır.</p>

  <p class="indent">Ertesi günü kaçınılmaz resmi ziyaretlerle geçiriyoruz. <b>Konak</b> (Hükümet Konağı) otelimizin hemen karşısında olduğundan, dört köşe Hürriyet Meydanı’nı geçip Konak’a ulaşmak zor olmuyor. Son derece büyük binanın geniş koridorlarında ve merdivenlerinde bekleşen kederli insanlarla karşılaşıyoruz. Çoluk çocuk ortada kalan ve kendilerine yerleşecek bir avuç toprak gösterilmesini bekleyen bu insanlar Balkan’dan gelen muhacirler. Şehir bu göçmenlerle dolu. İstasyon çevresinde, resmi binalarda, avlularda ve meydanlarda bohça ve denkleri başında bekleyen kadınlarla, eli yüzü kirli çocuklarla, yere çömelmiş ve sessizce bekleşen (ve hükümetin çözüm bulmasını sabırla bekleyen) erkeklerle karşılaşıyorsunuz. Kim bilir insanlar bu ucu bucağı belli olmayan eşya ve denk kargaşası arasında kendilerininkini nasıl buluyorlar? Makedonya’da kana susamış vahşi Sırplar tarafından (hem de Hıristiyanlık adına!) kimbilir kaç yakını öldürülen bu zavallı insanlar şimdi resmi dairelerin koridorlarında dizilip birilerinin kendileriyle ilgilenmesini bekliyorlar. Bu binanın koridorlarında, insan aklının kabul edemeyeceği sefalet içinde aileler yaşıyor, anneler çocuklarını emziriyor, yemek yiyor, yatıyor ve hayatlarını sürdürmeye çalışıyorlar.</p>

  <p class="indent">İşte, <b>vali hazretlerinin</b> tam bir Avrupa konforuyla donatılmış geniş, süslü ve halılarla kaplı bekleme odasına bu kederli tablonun ardından giriyoruz.</p>

  <p class="indent">Kısa bir süre sonra da vali odasından çıkıyor: Ufak tefek, ak saçlı, güleç yüzlü ve şık bir adam. Herhangi bir Avrupa bürokratından tek farkı başındaki fes. Türk erkeği başından fesini kapalı mekânlarda bile çıkarmıyor. Karşılıklı olarak birbirimizi selamlıyoruz. Kibar hal hatır sormalarının ardından vali seyahatimiz, amaçlarımız ve gideceğimiz yöreler üzerine sorular sormaya başlıyor. Daha sonra da (tabii elçilikten aldığımız resmi referans belgelerinin de etkisiyle) seyahatimizin başarısı için elinden gelen tüm desteği vereceğini belirtiyor.</p>

  <p class="indent">Bu noktada Türk imparatorluğunun o yıllardaki yönetim yapısı hakkında biraz bilgi vermek istiyorum:</p>

  <p class="indent">Merkezi yönetim baş vezirin, yani başbakanın (ki buna onlar <b>sadrazam</b> diyorlar) başkanlığında bakanlar kurulu (<b>heyet-i vükela</b>) tarafından yürütülüyordu. Ama bu kurulun faaliyetleri parlamento (<b>meclis-i mebusan</b>) tarafından denetleniyordu.</p>

  <p class="indent">Türk imparatorluğu (<b>memalik-i Osmaniye</b>) toprakları bölgelere (<b>vilayet</b>) ayrılıyordu. Bu bölgelerin başında yönetici olarak vali bulunur ve paşa rütbesinde olduğundan <b>“hazretleri”</b> olarak anılırdı. Vilayet illere (<b>sancak</b> veya <b>liva</b>) ayrılır ve başına da <b>mutasarrıf</b> getirilirdi. Onun altında ise daha küçük bölgelerin (<b>kaza</b>) idarecisi olan <b>kaymakam</b> bulunurdu. Daha küçük yerleşim birimlerinin (<b>nahiye</b> veya <b>kariye</b>) başındakilere ise müdür denirdi.</p>

  <p class="indent">Yüksek devlet memurları genellikle tam anlamıyla modern, Avrupa kültürüyle eğitilmiş insanlar olurdu.</p>

  <p class="indent">Daha önceleri devlet idaresi son derece merkezi ve katı kurallar doğrultusunda sürdürülürdü. Her türlü düzenlemenin uygulanması hükümetin de onayını gerektirir, bu ise kamu hayatının idaresini yavaşlatırdı. Ama bizim seyahatimizin gerçekleştiği dönemde bu durum artık değişmeye başlamıştı. 1331 yılı <b>Recep</b> ayının 23’ünde<sup><a class="hlink" href="../Text/notlar.htm#n5">5</a></sup> yürürlüğe giren yeni vilayet yasasına göre yerel yönetimler artık kuracakları vilayet meclisleriyle (<b>meclis-i umumi</b>) geniş bir alanda özerkliğe sahip oluyorlardı.</p>

  <p class="indent">Vali kendine bağlı bütün memurlara seyahatimizi bildireceğini, onlara bize gereken tüm yardımlarda bulunmalarını emredeceğini belirtiyor. Bu açık ve kibar tutum bizi rahatlatıyor. Gerçekten de nerede olursak olalım, kime başvurursak vuralım dostça karşılanıyoruz. Önce <b>belediye</b> reisini ziyaret ediyoruz. Ardından yerel askeri birlik komutanı (jandarma komutanı) sırada: Binbaşı İsmail Hakkı Bey her davranışında derin bir askeri disiplin hissettiren, aynı zamanda da son derece cana yakın ve kültürlü bir insan. Daha sonraki hazırlıklarımızda bize yardımı dokunacak.</p>

  <p class="indent">En önemli sorunumuz atların ve arabanın nasıl tedarik edileceği idi. Binbaşı derhal jandarmalarını şehrin arabacılarına gönderiyor. Ardından ertesi günlerde binbaşının bürosunda sonu gelmeyen pazarlıklar başlıyor. Bizim ise acelemiz yok, çünkü daha eşyalarımız gelmedi.</p>

  <p class="indent">Yolculuğumuza uygun araba arama çabalarında Osman adlı bir jandarma eri özellikle gayretli. Genç, yakışıklı ve akıllı askere yardımları için hediye vermek istiyoruz; ama o kabul etmiyor.</p>

  <p class="indent"><b>- Efendim, vazifemdir!</b> diyor.</p>

  <p class="indent">Bir akşam tiyatroya gidiyoruz.</p>

  <p class="indent">Asya’da bir Türk tiyatrosuna gitmenin insan hayatında ender rastlanılan eğlencelerden biri olacağını düşünüyoruz. Bu nedenle sabırsızlıkla ve merakla büyük ahşap binaya gideceğimiz saati bekliyoruz. Türkiye’de tiyatrolar geç başlıyor: 9.30’da salona giriyoruz, ama yine de erken gelmişiz.</p>

  <p class="indent">Oldukça geniş, duvarları badanalı binanın içinde yer sıkıntısı çekildiği belli. Alt salondaki sıraların yanı sıra, üst üste üç balkon inşa edilmiş. Ama balkon olarak kullanılan bölümler çok alçak ve burada uzunca boylu bir delikanlının ayağa kalkması imkânsız. Seyirciler alt salonu tercih ediyorlar. Salonu tarayan gözlerimiz hiç kadınla karşılaşmıyor. Onların yeri ev. Orta yaşlı ve evli erkekler de komedi seyretmeyi erkek için küçültücü buluyor. Bu nedenle seyirciler çoğunlukla bekâr delikanlılar.</p>

  <p class="indent">İlk sırada kafaları sarıklı, bellerinde üç arşın pamuklu kuşak sarılı, açık mavi, sarı ve çizgili kaftanlı Türkler oturuyor. Birkaç tane gömlekli ve yelekli Rum da görüyoruz. Heyecanlı bekleme esnasında bazıları ayaklarını sandalyeye çekip üzerine oturuyorlar. Böyle oturmanın daha rahat olduğunu söylüyorlar.</p>

  <p class="indent">Yavaş yavaş salona gelen seyircileri bir şeylerle eğlendirmek gerekiyor: Dört kişiden oluşan bir bando sahneye çıkıyor. Flüt, trompet, zilleriyle birlikte davul ve kemandan oluşan küçük orkestra müziğe başlıyor. Bir süre nefesliler fortissimo çalıyor, daha sonra romantik ezgilere geçiyor, davul ise ritmik vuruşlarla müziğe eşlik ediyor. Ardından ansızın “gece valsi”ne sıra geliyor ve sonra da orkestra bütün gücüyle “kuple” çalmaya başlıyor. Trompet artık burada bütün gücüyle bağırıyor, davulcu yükselen ritmi kaçırmamak için heyecanla vuruyor, ziller şangırdıyor, flüt ise ince ve çok yüksek nağmelerin dünyasına tırmanıyor. Sonra bu üçlüye yavaştan, önce keman katılıyor, ardından titrek sesiyle bir gitar.</p>

  <p class="indent">Nihayet saat 10 sularında giriş kapısının üzerinde asılı olan lamba içeriye alınıyor. Dışarısı nasıl olsa ay ışığı içinde, sahnede ise ışık gerekli. Sahne aşk tanrıçasının resmedildiği bir perdeyle kapalı. Oyun başlıyor!</p>

  <p class="indent">Önce bandonun ritmik temposu eşliğinde keman solosu yükseliyor. Sonra perde yavaş yavaş yukarı çekiliyor ve kırmızı elbiseler içinde 12-13 yaşlarında bir kız çocuğu dans hareketleriyle birlikte bir şarkı söylüyor. Ama trompetin gürültüsü kızın sesini bastırıyor. Davulun aralıksız temposu eşliğinde çocuğun dansı hızlanıyor, giderek canlanıyor.</p>

  <p class="indent">“Kızın dansı galiba kimseyi ilgilendirmiyor” diye düşünüyorum. Hayır, yanılmışız. O ilk sırada, ayağını da altına çekerek oturan sarıklı pür dikkat izliyor. Çoğunluk başka işlerle meşgul: Kimi <i>Tanin</i> okuyor, kimi ceviz yiyor, kimi kahvesini yudumluyor. Dondurmacı yüksek sesle kaymaklı dondurmasını methediyor. Kızcağız ise gayretini hiç yitirmeden şarkısını söylemeye devam ediyor. Bazen öksürük tutuyor, şarkısını bölüyor. İki bölüm arasında ise sahnede dolaşıyor. İşini bitirdikten sonra sahneden aşağı iniyor, elindeki tabakla para topluyor. Kimi 20 <b>para</b>, kimi <b>1 kuruş</b> bırakıyor.</p>

  <p class="indent">Daha sonra sahneye birkaç yaş daha büyük bir başka kız çıkıyor. On beş dakika kadar benzer hareketlerle dansediyor.</p>

  <p class="indent">Şimdi sıradaki kız artık yetişkin sayılır: 17-18 yaşlarındaki kız ışıkların önünde dansına başlıyor. Bizim Müslümanlar artık sahneye daha fazla ilgi göstermeye başlıyorlar. O ilk sıradaki dikkatli seyirci artık ayakkabılarını da çıkarıyor. Kız şarkılarla birlikte dansını da bitiriyor.</p>

  <p class="indent">Dördüncü kız bir Çingene güzeli. Sarıklı büyülenmiş gibi: Gözlerini kızdan bir an için bile alamıyor.</p>

  <p class="indent">Saat gece yarısına yaklaşıyor. Biz ayrılmak niyetindeyiz, ama hizmetkâr kalmamız konusunda ısrarlı:</p>

  <p class="indent"><b>- Dram da olacak,</b> diyor.</p>

  <p class="indent">Dram! Sahnedeki dekor, sütunlu bir salonu tasvir ediyor. Arkada ise orman kenarında akan bir dere resmi. Dekorun önündeki sandalyeye toprak ağasını oynayan biri oturuyor. Çevresinde alacaklı olduğu dört köylü var. Bir şeyler tartışıyorlar. Sonunda birbirlerine tükürüyor, sırtlarına vuruyorlar. Salondaki memnuniyet anlatılacak gibi değil. İlk sıradaki sarıklımız katıla katıla gülüyor, neredeyse sandalyesinden yere yuvarlanacak.</p>

  <p class="indent">23 Temmuz burada büyük bayram.<sup><a class="hlink" href="../Text/notlar.htm#n6">6</a></sup> Meşrutiyet, yani anayasa günü. Bu gün büyük törenlerle kutlanıyor. 1908’de Türk imparatorluğu bu gün anayasal monarşiler arasında yerini almıştı. Ama anayasal düzen bilinci vatandaşlar arasında henüz ciddi kökler salmamışa benziyor. Bunun en güzel örneği de Türk dilinde vatan ve millet gibi kavramların karşılığı Türkçe kökenli kelime olmamasıdır. Bu nedenle Acemceden ve Arapçadan alınan kelimeler kullanılıyor (vatan ve millet). Hatta millet kavramını rahatlıkla farklı dini kesimler ve onların kiliseleri için bile kullanabiliyorlar. Bunun nedeni de aslında Anadolu’nun üç önemli etnik grubu olan Türklerin, Rumların ve Ermenilerin gerçekten de ayrı ayrı dini yapılanmaya sahip olması. Ama buna rağmen dilsel, dinsel ve ırksal sınırları çekebilmek hiç de kolay değil. Burada sadece Türkçe konuşan Hıristiyan Rumlar da var. Onların tanrıya yakarışları da Türkçe:</p>

  <p class="indent"><b>- Semavi pederimiz...</b></p>

  <p class="indent">Rum asıllı, Müslüman dinine bağlı Rumlar da var. Onlar ise Rum alfabesiyle basılmış Türkçe kitaplar okuyabiliyorlar. Ermenilerin çoğunluğu Halkedon kararından (596) sonra bağımsız duruma gelen Ermeni-Gürcü kilisesine bağlı. Bu kilise Eçmiadzin Patriğini dini lider kabul ediyor. Ama Ermeniler arasında Papa’yı kabul edenler de var. Son zamanlarda Ermeniler arasında Protestanlık da yaygınlaşıyor. Bu cemaatlerin hepsi kendini ayrı millet kabul ediyor. Farklı milletler (yani dini cemaatler) birbirlerine kız alıp veremiyorlar, hatta farklı yerleşim bölgelerinde de (<b>mahalle</b>) oturmak zorundalar. Bu bugün de böyle.</p>

  <p class="indent">Anayasa Bayramı hükümet konağı önündeki alanda kutlanıyor. Tören için bütün meydan ve binalar bayraklarla süslenmiş durumda: Kırmızı zemin üzerinde beyaz <b>hilal</b> ve <b>yıldızlı</b> bayraklar dalgalanıyor. Sanayi okulu öğrencileri bandolarıyla birlikte geçiyorlar. Onları Türk ve Ermeni okullarının öğrencileri takip ediyor (Rumlar bayrama katılmıyorlar). Daha sonra dörtlü sıralarla jandarma ve polis kuvvetleri geçide katılıyor.</p>

  <p class="indent">Barış zamanında Konya’da iki alay bulunurmuş. Ama bizim orada bulunduğumuz dönemde bu alaylar Trakya’da bir yerlerde; Pınarhisar’da veya Meriç geçidinde Bulgar askerlerine karşı mevzilendirilmek üzere gönderilmiş. Şehirde ise 50-60 kadar hasta redif bırakılmış. Askerlerin durumu bu, ama jandarmalar son derece sağlıklı ve güçlü görünüyorlar. Halk arasından jandarma birliği için asker toplanırken sağlıklı ve akıllı gençlere öncelik verilmiş ve bu gençler daha sonra okul eğitiminden geçirilmişler. Üniformaları son derece şık olan ve başlarına kürklü fes giyen bu askerler ordunun en seçkin birliğini oluşturuyorlar. Jandarmaların subayları için de farklı bir askeri okul eğitimi verildiğini öğreniyoruz.</p>

  <p class="indent">Askerlerin arkasından saygın ve ulvi görünüşleriyle <b>Mevlana dervişlerine</b> sıra geliyor. Dans eden bu dervişlerin üzerinde koyu renk uzun kaftanlar bulunuyor, başlarındaki koyu yeşil uzun şapkaların boyu yarım metreyi buluyor.</p>

  <p class="indent">Bu tarikat İslam dünyasında büyük saygınlık görüyor. Kurucusu Mevlana Celaleddin (1207-1273) aynı zamanda İslam dininin en büyük filozofu idi. Hanedan ailesinden gelen ve tarikat kuran bu bilgenin torunları tarikatın doğal lideri oluyorlar. Dönemin tarikat lideri (Çelebi) kim ise, tahta çıkacak olan padişaha Osman’ın kılıcını teslim etme onurlu görevi de onun oluyor. Bu gelenek Avrupa’daki krala taç giydirme töreninin benzeridir.</p>

  <p class="indent">Tören elbiseleriyle birlikte şimdi de memurlar yürüyor. Konuşmalar yapılıyor, ardından da çocuklar sultana methiyeler okuyorlar. Valinin kısa konuşmasının ve derviş çelebinin duasının ardından bando milli marşı çalmaya başlıyor. Sonra sıra askerlere geliyor: Kısa emirlerin ve silahların yere vurulmasının ardından, hazırola geçiliyor, halk ve askerler bir ağızdan,</p>

  <p class="indent"><b>- Padişahım çok yaşa,</b> diye bağırıyorlar.</p>

  <p class="indent">Bir zamanların Prusya askerlerinin krallarına olan saygılarını ifade ettikleri,</p>

  <p class="indent">- Guten Morgen König, çığlığına ne kadar benziyor.</p>

  <p class="indent">Son derece ilginç olan bu tören seyirciler arasındaki bir delikanlıyı çok fazla etkilemiş olmalı ki, meydandaki kuyuya atlıyor! Şansına, diğerleri tarafından çabuk fark ediliyor ve elbirliğiyle çıkarılıyor.</p>

  <p class="indent">Biz ise bu arada yolculuk hazırlıkları için zaman kazanıyoruz. En önemli sorunumuz erzak tedariki. Çünkü dağ başında, düzlüklerde lokanta bulmak mümkün değil. Yolcu bir tas yoğurt bulabilirse haline şükretmeli. Konya’nın kalabalık çarşısında istediğimiz her tür konserveyi bulabiliyoruz. Değişik Amerikan kompostoları, beefsteak, Alman “Sauerkraut” erzak torbalarımızı dolduruyor. Ama ilerde seyahatimiz sırasında hıyar ve yoğurdu bu konservelere tercih edeceğimizi daha bilmiyoruz.</p>

  <p class="indent">Türk usulü çarşı denildiğinde akla baraka türü düzensiz binalar yığını gelmeli. Tahtadan yapılan bu barakaların arka kısmında, değerli eşyalar için çoğunlukla tuğladan inşa olunan depo kısmı (<b>kiler</b>) var. Aynı meslekten olanlar genellikle bir sokakta oluyorlar: <b>Kunduracı</b> caddesinde ayakkabıcılar, yemeniciler, çizmeciler, terlikçiler, dericiler bulunuyor. <b>Kuyumcu</b> caddesinde mücevherciler, altıncılar, değerli taş işlemecileri, gümüşçüler, saatçiler var. Başka bir sokakta terzileri, kumaşçıları; yine başka bir sokakta demircileri, kazancıları, anahtarcıları, maşrapacıları bulabilirsiniz. <b>Şekerciler,</b> fırıncılar (<b>ekmekçi),</b> börekçi dükkânları başka bir bölgede toplanıyor. Gıda dükkânları ve manavlar da birbirine yakın yerlerde toplanıyor. Hepsi erkekler tarafından işletiliyor.</p>

  <p class="indent">Bu dükkânların tümü öylesine küçük ki, birkaç eşya ve çuvalın dışında ancak dükkân sahibinin sığabileceği kadar bir yer kalıyor. Müşteri dükkâna giremiyor. Aslında girmesi de gerekmiyor, çünkü her şey önüne istif edilmiş vaziyette, elini uzatıp alması yetiyor.</p>

  <p class="indent">Tüccar ayaklarını altına alıp kahve veya <b>salep</b> içerek, <b>inşallah</b> gelecek olan müşterisini bekliyor. Türk tüccarı müşterisine karşı son derece kibar.</p>

  <p class="indent">Zorlama, üsteleme, kavga yok, çünkü önemli olan <b>edep</b> ve namus. Paranın üstünü tam olarak geri veriyor, tartıyı dürüstçe yapıyor ve tartarken terazide yuvarlak ağırlıklar kullanıyor. Ağırlık birimi okka (1.28 kg).<sup><a class="hlink" href="../Text/notlar.htm#n7">7</a></sup> Tekstil ürünlerini (bez) arşınla ölçüyorlar (68 cm). Metrik ölçüm sistemi kullanma zorunluluğu epeydir yürürlükte olmasına rağmen kimse kulak asmıyor.</p>

  <p class="indent">Dükkânlar bazen akla hayale sığmayacak kadar küçük: Bazı yemenicilerin veya turşucuların dükkânı bir sandıktan ibaret. Kendisi, ayaklarını altına alarak bu sandığın içine oturuyor, çekiç, çivi, iğne, deri ve diğer iş eşyalarını ve hazır bir iki ayakkabıyı da etrafına yayıyor. Böylece dükkân kurulmuş oluyor.</p>

  <p class="indent">Dükkânın kira gideri de o sandığı alırken ödediği birkaç kuruş oluyor. Bundan başka masraf yok. Böylece kazandığı birkaç kuruş tamamen kâr olarak kalıyor. İşte, bu kadar işe yoksul başlayan esnaf zamanla kendini toparlıyor, biraz para biriktirip dört adım eninde, beş adım boyunda kocaman normal bir dükkân açıyor!</p>

  <p class="indent">Dükkân sahibi ve birkaç arkadaşı ya barakanın içinde veya yolun kenarında yerde oturuyorlar. Doğal olarak bu insanların tümü erkek. Kadınlar ortalıkta hiç görünmüyor; onlar evde temizlik, çamaşır işiyle meşguller. Seslerini yükseltmeden sohbet ediyor, arka arkaya sigara sarıyor, <b>keyif</b> yani dinlenmenin tadını çıkarıyorlar. Bu kavram Müslümanlar için şu fani dünyada tadılabilecek güzel şeylerin tümü anlamına geliyor.</p>

  <p class="indent">Yüzlerdeki ifade, sakinliği ve sabrı dile getiriyor. Bütün çarşı yavaş hareketlerin, uyuşturucu sessizliğin egemenliğinde dinleniyor.</p>

  <p class="indent">Batı’nın koşuşturmaya dayalı, telaşlı ticaret hayatı ne kadar da farklıdır!</p>

  <p class="indent">Dünyanın bu doğu yakasında insanlar farklı, hayat farklı, ihtiyaçlar ve amaçlar çok farklı. Batı, dünya nimetleri için mücadelenin, sabırsız kavganın, sonu gelmeyen koşturmanın dünyası. Burada ise bu dünya tanrının vaat ettiği cennet için bir hazırlık sadece. <i>Gradus ad Parnassum.</i></p>

  <p class="indent">Şahane nakışlar, altın işlemeli kumaşlar, gümüş kakma kahve takımları almak isteyenlere bedestene gitmeleri tavsiye olunur. Üzeri kapalı küçük sokaklardaki dükkânlarda üzerine Kuran’dan âyetler işlenmiş kumaşların ve nadide mücevherlerin yanı sıra sıradan Morva ve Çek kumaşları bulmak da mümkün.</p>

  <p class="indent">İmalatçılar sokağında hayat daha hareketli, yoksul fakir demeden herkesin ihtiyacı olabilecek şeyler üretiliyor burada: Tencere, tava, mücevher, semer, koşum takımı, tahta tekne, iç çamaşırı, silah, çizme, battaniye ve binlerce başka mal.</p>

  <p class="indent">Bir süreliğine kuyumcuları seyrediyoruz. Ufacık kulübelerinde önlerinden gelip geçen binlerce insanla asla ilgilenmeden, ellerindeki işle uğraşıyorlar. Ölçüyor, kesiyor, ufak bir çekiçle düzeltiyor ve üflüyorlar. Hemen yanlarında akkor halinde yanan kömür ocağında değerli madeni eritiyor, nadide bilezikler, ince yüzükler, küpe ve gerdanlıklar döküyorlar, onları beziyorlar.</p>

  <p class="indent">Yan sokaktaki tencere, tava, kazan imalatçılarının ve demircilerin gürültüsü buralara kadar ulaşıyor: Çekiçlerin takırtısı, birbirine çarpan metallerin kulak tırmalayan sesi körüklerin derin iç çekmeleriyle karışıyor. Sağlı sollu uzanan küçük dükkânlar kara bir kurum tabakasıyla kaplı. İş aletleri, kömür yığını ve demir parçaları bütün sokağa damgasını vuruyor. İçeriye göz attığınızda en derinde sürekli parıldayan ateşi ve onun başında da eli yüzü isli demirciyi görüyorsunuz.</p>

  <p class="indent">Biraz sonra marangozların, teknecilerin, iskemlecilerin sessiz sokağı başlıyor. Yere çömelmiş insanlar testereyle bir şeyler ölçüyor, biçiyor, kesiyor, rendeliyor, çiviliyor, çakıyorlar. Bu hummalı iş içinde bazen çıplak ayak parmaklarıyla da üzerinde çalıştıkları parçayı tutuyor, çeviriyorlar.</p>

  <p class="indent">Bir sonraki sokak dericiler çarşısı; at takımları, dizginler, kayışlar yolun iki tarafında dizilmiş. Batı insanının hayatta hiçbir zaman alışamayacağı, ama yöre insanının çok rahat bulduğu ve bu nedenle de kesinlikle vazgeçmeyeceği o yüksek eyerler işte bu çarşıda üretiliyor. Eğer bu sokakta yürürken önünüze bakmazsanız, mutlaka asılı kırbaçlara, dizginlere, kayışlara çarpacaksınız demektir. Bu sokak çevreye ağır deri ve yağ kokusu yayıyor.</p>

  <p class="indent">Ardından hararetli pazarlıkların yapıldığı mısırcılar çarşısının hareketli kalabalığından kendimizi kurtarmak isterken birden şifalı ot ve bitkilerin satıldığı bir aktar dükkânıyla karşılaşıyoruz. Sanki ortaçağ İspanyol ressamlarının simyacılığı tasvir eden tablolarından biri canlanmış gibi; karanlık ve esrarengiz dükkânın tavanından çeşit çeşit kuru ot demetleri sarkıyor, tezgâhın ardındaki raflara ise çeşit çeşit küçük şişeler istif edilmiş. Gözünüzü çevirdiğiniz her bir köşede karşılaştığınız küçük havanlar, şişeler ve cam tüpler gizemli ortamı daha da yoğunlaştırıyor. Burada artık bir kırmızı gözlü kertenkele, semender ve “bilge taşı” eksik!</p>

  <p class="indent">Artık akşam da olmaya başlıyor.</p>

  <p class="indent">Yakınlardaki görkemli Sultan Selim Camii’nin zarif minaresine döne döne tırmanan ve orada doğu yönünde açılan küçük tahta kapıdan şerefeye çıkan müezzin Müslümanları akşam namazına çağırmaya başlıyor. Genizden ve biraz da uzatarak söylenen bu dinsel ezgi yerküremizde, Tibet’ten Atlantik Okyanusu’na, Bâb-el Mandeb’den Sava nehrine kadar her gün beş yüz milyon insanda ulvi duygular uyandırıyor; <b>la ilahe illallah, Muhammeden resullullah!</b></p>

  <p class="indent"><b>- Allahu ekber, Allahu ekber!</b></p>

  <p class="indent">Ertesi gün alışveriş turlarına devam ediyoruz. Doğu’da sabit fiyat diye bir kavram tanımıyorlar. Eğer bir şey satın almak istiyorsanız, <b>pazarlık</b> bu işin kopmaz bir parçası. Ama Avrupalılar, özellikle Rum ve Ermeni tüccarlar tarafından mutlaka kazıklanıyorlar. İşin başında “Ben bu mal için ancak şu kadar verebilirim!” diye başlamak da doğru olmuyor; çünkü oradaki fiyatları bilmediğiniz için belki bu yolla daha fazla zarara uğrayabiliyorsunuz.</p>

  <p class="indent">Şehirde sık sık körlerle ve Mısır göz hastalığına yakalanmış insanlarla karşılaşıyoruz. Türkü söyleyerek dilenen toplumsal bir kesim oluşturuyorlar. Ellerinden tutan birinin dolaştırdığı bu dilencilerin acıklı ve kederli türküleri insanı ağlatacak kadar kederlendiriyor. <b>Sadaka</b> istiyorlar, ama 1 para verdiğinizde almıyorlar bile, 10 para istiyorlar!</p>

  <p class="indent">Bir gün son derece kültürlü bir insan olan Yüzbaşı Ahmed Beyle tanıştık. Yüzbaşı Kırk Kilise muharebesinde ağır yaralanmış. Tedavisinden sonra da terhis edilerek Konya Lisesine Fransızca öğretmeni olarak gönderilmiş.</p>

  <p class="indent">Ahmed Bey modern Türk subaylarının tipik bir temsilcisiydi. Türkiye’nin geleceği üzerine sohbet ediyoruz:</p>

  <p class="indent">- Biliyor musunuz <b>efendim,</b> diyor, İtalyan ve Balkan savaşları bizim için çok büyük ders oldu. Biz bu savaşlardan başarısızlığımızın nedeninin kendi geri kalmışlığımız olduğunu kavradık. Bu yüzdendir ki, -acılı bir dönemin ardından- bizim toplumun aydın kesimi kalkınmaya dayanılmaz bir özlem duymaya başladı.</p>

  <p class="indent">- Peki ama bu çok yönlü reform işine nereden başlamak niyetindesiniz? diye soruyorum.</p>

  <p class="indent">- İlk ve en önemli iş eğitim sistemimizin reformu, meslek eğitimi, teknik ve sanayi eğitimi ve ulusal bilinç yaratmak! Bizde ilkokul zorunluluğu mevcut, ama okullarımız<sup><a class="hlink" href="../Text/notlar.htm#n8">8</a></sup> az ve daha önemlisi bu okullar kötü ellere emanet edilmiş. Halk eğitimini okullarda hocalara teslim ediyoruz. Aydın ve bilgili olmanın simgesi olan sarık giyiyor bu hocalar (fesin çevresine sarılan beyaz bir kuşak), ama bu insanlar çoğunlukla çok ilkeller. Medreselerinde öncelikle ve sadece <b>ilahiyat</b> tahsil ediyor ve sonra da sadece bunu öğretiyorlar. Yeni <b>hükümet,</b> eğitimi devlet denetimi altına almak istiyor; ya da en azından hocaları sınavdan geçirmek ve uygun olanlara öğretmenlik yapma hakkını tanımak niyetinde. Ama buna karşı bu kesimde müthiş bir tepki var. Çünkü bu iş sonuçta birilerinin ekmeğini kaybetmesine yol açacak. Halkın dini liderleri durumunda da olan bu hocalar, bazı emekli ve huzursuz subaylarla birlik olup ilerici hükümetin en önemli hasmı durumundalar.</p>

  <p class="indent">- Peki neden bu kadar çok subay emekli edildi? diye soruyorum.</p>

  <p class="indent">- Çünkü Sultan Abdülhamid zamanında her ispiyoncu binbaşılığa, her ajan generalliğe, hatta valilere rüşvet veren sıradan fırıncılar yüzbaşılığa getirildi! Çoğunluğu haksız olarak terfi ettirilen ve şimdi elli yaşlarındaki bu subayların önemli bir kısmı emekliye sevk ediliyor. Tabii onlar bu durumu anlayışla karşılamıyorlar.</p>

  <p class="indent">- Peki kadınların eğitimi nasıl?</p>

  <p class="indent">- Ne yazık ki en geri olduğumuz konulardan biri de bu! Kız okullarımız da yok değil, ama son derece kısıtlı sayıda. Oysa Kuran’ın “Hayatta gerekli olan bilgiye ulaşınız” mesajı açık ve bu sadece erkeklere değil, kadın erkek tüm Müslümanlara yol gösteriyor. Toplumumuzda kadınların bu kadar geri konumda olması Kuran’ın yanlış değerlendirilmesindendir. Bugün artık toplumda çoğu kimse kız çocuklarım da okutmak, onları eşit kılmak istiyor.<sup><a class="hlink" href="../Text/notlar.htm#n9">9</a></sup></p>

  <p class="indent">- Türk kadınlar Hıristiyan kardeşleri gibi haklara sahip olabilecekler mi? Özgürlüklerini kazanabilecekler mi?</p>

  <p class="indent">- Tam olarak değil! Çünkü biz, Avrupalı kadınların durumu ve Türk kadınlarının durumu arasında bir orta yol bulmak istiyoruz. Biz kadınlarımızı modernleştirmek istiyoruz, ama öte yandan Avrupalı kadınların hafifliği bizleri endişeye de düşürüyor. Kadın özgür olsun, ama bu arada kocasının ve ailesinin kadını olmaya devam etsin. Açık elbiselerle dolaşmasın, başkalarına işve yapmasın, eğlenceye, baloya gitmesin, ama öğrensin ve kültürlü olsun. Çoğumuz artık karılarımızın yüzleri açık olarak, Avrupalı giysilerle dolaşmasına izin vermek istiyoruz, ama bu mümkün değil. Bu giysilerle halkın arasına çıkamazlar, çünkü bu ülkede çok fanatik insan var ve eşlerimiz de, biz de bu yüzden saldırıya uğrayabiliriz. Ah <b>efendim,</b> biz Jön Türkler ilerlemeyi ve kalkınmayı gerçekten çok istiyoruz. Yenilgiler bizi karamsarlığa ve çaresizliğe sürüklemedi. Tam aksine, yurdumuzu nasıl sevebileceğimizi, nasıl kalkındırabileceğimizi öğretti bize bu yenilgiler (işte bakın, bu anlatılanlardan ne kadarı kitabın yayınlandığı 1929’a kadar gerçekleşti!).</p>

  <p class="indent">Uzun zamandır beklediğimiz eşyalarımız nihayet geldi. Haydarpaşa’dan trene yüklediğimiz yatakların, silahların ve bavulların elimize ulaşmasıyla seyahate hazır hale geldik. Eşyaları açtık, eksikleri gidermek için çarşıda son turlara başladık. Pazarlıklarla alışverişimizi tamamladık.</p>

  <p class="indent">Bu kurnaz tüccarlara göre her şapkalı (Türkler Avrupalıları fes giymediği için böyle adlandırıyor) her türlü ıvır zıvırı satın alır ve özellikle de eski eşyalar arar! Böyle düşündüklerinden de bir sürü işe yaramayan on yıllık “antika”ları ille bize satmak istiyorlar. Zor kurtuluyoruz.</p>

  <p class="indent">Ama en ilginç karşılaşmamız şu şekilde cereyan ediyor:</p>

  <p class="indent">- Mösyö, mösyö (monsieur) antika!</p>

  <p class="indent">Dükkâna giriyoruz. Bizimki koca bir sandığı ciddi uğraşlarla açıyor, oradan küçük bir sandık, sonra içinden daha ufak bir kutu, oradan da bir kağıt paket çıkarıp masanın üzerine bırakıyor. Buruşuk kağıtları açtığımızda scarabeus kafasıyla<sup><a class="hlink" href="../Text/notlar.htm#n10">10</a></sup> karşılaşıyoruz. İki lira da para istiyor!</p>

  <p class="indent">Buralarda artık gerçekten antika değeri olan bir eşyayla karşılaşmak imkânsız gibi. Değerli olan her şey artık yurtdışına götürülmüş. Kalan az sayıdaki gerçek antika ise yöre halkı tarafından astronomik rakamlarla satılmak isteniyor. İngiliz ve Alman bilginleri bölgeyi tamamen altüst etmişler.</p>

  <p class="indent">Çarşıda ve oteller civarında bir dizi ayakkabı temizleyicisiyle karşılaşıyorsunuz. Onlar da yanlarında oturan akraba veya arkadaşlarıyla sohbet ediyorlar. Doğu’da otellerde ayakkabılar temizlenmiyor, çünkü bu tamamen farklı bir hizmet sektörü. Küçük çocuklar, zillerle süsledikleri sandıklarının başında talihlerini bekliyorlar. Nihayet çamur ve kir içinde bir ayakkabı konuluyor sandığın üzerine. Birden küçük elleri çalışmaya başlıyor; temizliyor, yağlıyor, boya ve cila sürüp parlatıyorlar. Öylesine güzel çalışıyorlar ki, o kirli postal veya kundura, yeni satılan bir ayakkabı haline geliyor. Üç dört farklı fırçayla, kutulardan, cam şişelerden sürdükleri üç ayrı değişik cilayla çalışıyor, minicik sandıklarının derinliklerinden çıkardıkları araç gereçleriyle sanatlarını icra ediyor ve sonunda işleri bittiğinde küçük zillerini şıngırdatıyor, işin bittiğini haber veriyorlar. 20-40 para cebe atılıyor ve yeni müşteri beklenmeye başlanıyor. Bu süre içinde tek kelime konuşulmuyor.</p>

  <p class="indent">Halep Oteli’nde yemek fena sayılmaz, ama burada bulunduğumuz sürece et yemekten gına geldi! Koyun eti, sonra yine koyun eti ve ardından yeniden koyun eti yemeye bir süre tahammül edilebiliyor sadece. Aslında Türkiye’de koyun etinin, bizdeki gibi ağır bir tadı yok. İslam dini domuz etinin yenmesini ve kullanılmasını yasakladığı için Türk insanı yemeklerde koyun yağı kullanıyor. Tatlılar bile bu yağla yapılıyor. Norveç için balıkyağı ne anlam ifade ediyorsa, Doğu için koyun yağı tam öyle: Her yerde bu kokuyu hissediyorsunuz. Mutfaktan koridorlara, evlerden otellere, çarşı pazara ve hatta resmi dairelere bile sinmiş bu koku. Ama insan zamanla bu kokuya alışıyor, hatta hoşlanmaya bile başlıyor.</p>

  <p class="indent">Türkiye’de üretilen koyun çeşidi bizdekinden oldukça farklı: Bunlar, kocaman yağlı kuyrukları olan koyunlar. Bazılarının kuyrukları 13-14 kg. kadar olabiliyor ve koyun koşarken safi yağdan oluşan bu kuyruğunu bir kilise çanı gibi sağa sola savuruyor.</p>

  <p class="indent">Şehrin dış mahallelerinde, çevresi çamurlu killi bir maddeden yapılan çok alçak duvarlarla kapanmış sebze meyve bahçeleri başlıyor. Bu duvarlar tabii kimsenin içeri girmesini engelleyemiyor. Macaristan’daki çalı çırpıdan yapılan çitlerin işlevini görüyor ve Türkiye’de çok yaygın. Tüm yörelerde bu duvarlara pide biçiminde ilginç bir şeyler yapıştırılıyor.</p>

  <p class="indent">Gübre adı verilen bu maddeler kırsal kesimlerdeki yoksul halk tarafından yakacak olarak kullanılıyor. Sabahları insanlar at, koyun gibi evcil hayvanlarının dışkılarını topluyor, bunları biraz çamurla karıştırıp, biçim verip kuruması için duvarlara yapıştırıyorlar. Ama yemek ya da kahve pişirmek için bu maddeden yakılan ateşin nasıl dayanılmaz bir koku çıkardığını varın siz düşünün.</p>

  <p class="indent">En önemli sorunumuz at tedariki. 500-600 kg. kadar bir yükümüz olduğundan bunları taşıyacak olan arabaya iki at ve bizlere de birer binek atı gerekliydi. Şehrin arabacıları bizim at ve araba aradığımızı duyunca birden fiyatları arttırdılar; zaten savaş nedeniyle fiyatlar çok yüksekti.</p>

  <p class="indent">Sonuçta atları satın almak istemiyoruz. Avrupalı burada bir şey alırken çok ödüyor, bir şey satarken malı bedavaya gidiyor. Eğer atları satın alırsak, seyahati bitirdikten sonra onları satamamaktan endişe ediyoruz.</p>

  <p class="indent">Hakkı Çavuş<sup><a class="hlink" href="../Text/notlar.htm#n11">11</a></sup> adında bir at tüccarıyla tanıştık. Atları, yemlerini, bakıcılarını ve gerekli malzemeyi bize günlüğü 4 mecidiyeden kiralayacaktı. Ama biz tereddüt edince fırsatı kaçırdık, başkaları kiraladı.</p>

  <p class="indent">Tekrar araştırmaya başlıyoruz. Ama başvurduğumuz herkes günlüğüne 5-6 mecidiye istiyor ve ayrıca atların yem giderlerini de bizim karşılamamız lazım. Türkiye’de at yemi olarak yulaf kullanılmıyor. Atlara arpa yediriliyor. Uzun yolculuğumuz boyunca yemi nereden ve nasıl bulacağımız önemli bir sorun olacağa benziyor.</p>

  <p class="indent">Sonunda Yağcı Yorgo oğlu Yoanni adında bir Rum’la anlaşıyoruz. Gündeliği 3,5 mecidiye karşılığında bize araba, at verecek ve atların yem işini de üstlenecek. Şimdi artık iki binek ata kaldı iş. Yorgo bu işi de kendisine bırakmamızı istiyor. Şehrin ana meydanındaki hayvan pazarına gidiyoruz. Atların ortaya çıkarılmasını, denenmesini büyük bir seyirci topluluğu izliyor.</p>

  <p class="indent">Anadolu’da atçılık gelişmiş sayılmaz. Köylülerin sahip oldukları hayvanlar son derece kötü durumdalar. Modern haracılık üç yerde sürdürülüyor (Seyitgazi, Eskişehir ve Adana). Köylüler, doğru dürüst beslenmeyen tayları, iki yaş civarında, yani daha çok küçük yaşta işe koşuyorlar. Ahırlar da ufak ve sağlığa aykırı olduklarından binek hayvanlarının çoğunluğu sakat, sağlıksız ve çelimsizler. Ama buna rağmen atların sırtına 150-200 kilo yük vurulması bir yana, iki taraflı atılan heybe de (kalın bir yünden hazırlanan ve iki taraflı olarak atın terkisine atılan bir tür çuval) tıka basa dolduruluyor. Zavallı hayvanlara gıda maddesi olarak çoğunlukla yol kenarlarındaki otlar kalıyor.</p>

  <p class="indent">Doğal olarak atların tümü böyle değil; sağlıklı ve güçlü atlar da var. Anadolu’da yaygın olan at türü küçük, bacakları ve vücudu oranlı, ama kafası büyük. Kısa adımlar attığı için de koşusu oldukça sarsıcı. Ayrıca alışmak gerekiyor.</p>

  <p class="indent">Bir dizi atı denedikten sonra Dr. Milleker sonunda hoşuna giden bir at buluyor. Altı yaşında, yerinde duramayan kıpır kıpır bir at bu. Pazarlık etti ve 10 liraya anlaştılar. Ben de 15 liraya sekiz yaşında, zarif, uysal olduğu iddia edilen, etine dolgun bir at seçiyorum kendime. Yeni adı Şişko, ata pek uyuyor.</p>

  <p class="indent">Sorun böylece çözülüyor; rahat bir nefes alıyoruz. Ama durumun böyle olmadığı bir süre sonra anlaşılıyor. Arabacımız Yani (biz adını biraz Macarlaştırıp böyle adlandırdık) yemekten sonra koşa koşa geliyor: Milleker’in atının çevresini tekmelediğini, yanına yaklaşanı ısırmaya çalıştığını, ipini kopardığını, yem torbasını da fırlatıp attığını bir solukta anlatıyor.</p>

  <p class="indent">Derhal atı aldığımız adamı bulmaya koşuyoruz; ama ara ki bulasın! Büyük bir ihtimalle şehri bile terk etmiştir. Yabaniliği nedeniyle Şeytan adını verdiğimiz atla istesek de istemesek de anlaşmak zorundayız.</p>

  <p class="indent">Bir öğleden sonra jandarma subayı İsmail Hakkı Bey ziyaretimize geliyor. Onun zarif ve düzenli kabul salonu ve bizim olağanüstü dağınık odamız büyük bir tezat oluşturuyor.</p>

  <p class="indent"><b>- Hoş geldiniz, sefa geldiniz,</b> diyerek Türkler gibi selamlıyoruz.</p>

  <p class="indent"><b>- Hoş bulduk, sefa bulduk,</b> diyerek yanıt veriyor.</p>

  <p class="indent">Burada misafirliğin aksatılmaması gereken kuralları var: Misafire kahve ve sigara ikram etmek zorundasınız. Türkler kahveyi süt ve şeker koymadan içiyorlar. Fincan adı verilen minicik bardaklardan içtiğimiz kahvenin yanında sigaralarımızı tüttürüyoruz, planlarımızdan, seyahatimizden bahsediyoruz. Daha sonra sohbet koyulaşıyor ve askeri konulara geçiyoruz. İsmail Hakkı Bey Türk ordusundaki subayların çilelerini anlatmaya başlıyor:</p>

  <p class="indent">- Evet, bizim hayatımız hiçbir zaman güvence içinde değil! Koca imparatorluk, savaşların, ayaklanma ve isyanların acısı içinde ve akla gelen her yere bizler gönderiliyoruz. Harbiye’den mezun olur olmaz Yunanistan cephesine gönderildim. Birkaç sene sonra ise Yemen’de isyan patladı, Arap kabilelerinin kanlı ayaklanmasını bastırmakla görevlendirildik. Orası tam bir felaketti! Çatışmalarda sağ kalmayı başaran çölün kızgın kumlarında veya sıtma ateşinde telef oldu! Ama ben dayandım ve cepheden yüzbaşı olarak döndüm. Daha sonra sıra Arnavutluk’taydı: Arnavutlarla çarpıştık, ardından da <i>malisor</i>’lara karşı direndik! Sağımdaki, solumdaki arkadaşlarım şehit oldu, bir kurşun da elimdeki dürbünü parçaladı. Ama ben hayatta kaldım.</p>

  <p class="indent">Cepheden dönüp evlendim. Daha iki aylık evliyken, yani daha izindeyken İtalyan savaşı patlak verdi ve emir geldi! Evde eşime bir şey söyleyemedim; son anda, kapıdan çıkarken “elveda” diyebildim. Karım hıçkırarak ağlamaya başladı, ama benim elimden ne gelirdi!? Kucakladım ve koşarak uzaklaştım. Ölüme gidiyordum, o kanlı kasırganın yeniden ortasında olacaktım, yüreğim acı içindeydi! Daha sonra Bulgaristan cephesinde çarpışmaya başladığımda artık binbaşıydım. Savaşı kaybettik! Sonra İzmir’e jandarma olarak tayinim çıktı, iki hafta önce de buraya geldik. Sonu nerede gelecek, bu hayat nerede ve nasıl bitecek, <b>Allah bilir.</b> Kadınımı yıllardır göremedim, oğlumu tanımıyorum bile!</p>

  <p class="indent">Bu görüşmenin ardından atları denemek için Meram Köyü’ne kadar gidiyoruz. Köy Konya’dan at sırtında bir saat çekiyor. Küçük, sadece birkaç haneden oluşan bir köy, ama çevredeki bahçelerin hepsinde de ahşap binalar var. Burada en çok ilgimizi çeken şey mükemmel işleyen sulama sistemi. Sel ve Sabata Çayı kanallar ve küçük arklar sistemiyle çok uzun bir mesafede sistemli bir şekilde dağıtılıyor. Dağların eteklerinden alınan su, düzlüğü geçerek çevredeki tarlaları suluyor. Böyle bir sistemi kurabilmek için ne kadar gelişmiş mühendislik bilgisi olması gerekir diye düşünüyorum. Halbuki bu sistemin yüzyıllardır işlediği biliniyor.</p>

  <p class="indent">27 Temmuzda, nihayet yola çıkmaya hazır hale geliyoruz. Ama günlerden pazar olduğundan ve dini bütün Rumlar pazar günü kesinlikle çalışmadıklarından, hareketimizi ertelemek zorunda kalıyoruz. Yani, bir gece önceden atlarla birlikte kendi köyü Sille’ye gitmişti. Daha ortalıkta görünmüyor. Bütün günü Konya’da dolaşmakla geçireceğe benziyoruz. Müslümanlar tatil günü olarak kutsal cuma gününü seçtiklerinden bugün çarşı son derece hareketli. Cuma günü ise dükkânlar kapalı oluyor.</p>

  <p class="indent">Köşe başlarında ve sokakların kuytuluklarında kocaman köpekler uyukluyor. Bütün gün uyuşukluk içinde orada burada zaman geçiren bu köpekler gece bastırdığında sürüler halinde avlanmaya çıkıyorlar. Müslümanlar arada sırada yola bir şeyler atarak köpekleri besliyorlar, ama lokantaların önlerindeki masaların altlarında sık sık bir parça kemik yüzünden birbirine giriyorlar. Hiç beklemediğiniz anlarda kulak tırmalayıcı havlama, hırlama, çığlıklar yükseliyor. Böyle durumlarda sakin bir şekilde sohbet eden insanlar korkuyla yerlerinden fırlıyor, köpeklere bir iki tekme atılıyor, ellerdeki sopalarla sağa sola bir iki vuruluyor ve düzen yeniden sağlanıyor!</p>

  <p class="indent">Yaşlı Türkler sakallarını uzatıyor, saçlarını ise dibinden kazıtıyorlar. Yanımızdaki masada uzun siyah sakallı, kaftanlı bir hacı yemek yiyor. Kafası aynen bir karpuza benziyor: Tek bir tüy bile yok. Berberden yeni çıkmış olmalı.</p>

  <p class="indent">Bu berber dükkânlarını ilgiyle izliyoruz. Müşteri ayakkabıcı iskemlesine benzeyen bir tabureye oturtuluyor. Çırak tıraş ederken, usta ise yerde bir şeyler atıştırıyor, hatta kestiriyor! Eğer hava sıcaksa tıraş işlemi sokakta gerçekleşiyor.</p>

  <p class="indent">Şehrin üzerinde yükseklerde şahane güzellikte kartallar gündüz daireler çiziyor. Bu kartallar akşama çevredeki ağaçların üzerine kurdukları yuvalarına dönüyorlar. Bu kuşlar bizdeki kırlangıçlar gibi neredeyse evcil hayvan olarak görülüyor, kimse onlara zarar vermiyor.</p>

  <p class="indent">Pazar yerinde tuz ve mangal kömürünün aynı tezgâh üzerinde satıldığını görüyoruz. Kaya tuzu, sizin gözünüzün önünde iki büyük taşın birbirine sürtülmesiyle çekilip öğütülüyor. Üstteki taşın yüzeyinde bir tutamak var. Bu sistem değirmenin tarihteki ilk örneklerinden olsa gerek.</p>

  <p class="indent">Cami ve türbe gibi kutsal yerlerin girişinde gerili bir zincir var. Bunun nedeninin, kutsal binaya giren insanların eğilmek zorunda bırakılmaları ve başıboş hayvanların engellenmesi olduğu söyleniyor.</p>

  <p class="indent">Pazartesi sabahı tüm eşyalarımız paketlenmiş bir vaziyette harekete hazırız. Yani geldiği için aslında yola çıkabiliriz, ama daha önce <b>mukavelat müdürü</b> önünde bir anlaşma imzalamamız gerekiyor.</p>

  <p class="indent">Noter son derece ciddi ve kibar. Ancak, önünde masa olmasına rağmen kâğıdı dizinin üzerinde yazıyor. Bunun devlet memurlarının çoğunun alışkanlığı olduğunu öğreniyoruz. Eğitimleri sırasında okullarda kazandıkları bu alışkanlığı yüksek devlet memuru olduklarında da bırakamıyorlar. Ayaklarını da altına alarak oturuyor.</p>

  <p class="indent">Müdür uzun boylu, zayıf bir insan. Memuru ise ince sesli ve neredeyse cüce.</p>

  <p class="indent"><b>- Selamün aleyküm,</b> diye selamlıyoruz.</p>

  <p class="indent"><b>- Aleyküm selam,</b> diye yanıtlıyor.</p>

  <p class="indent">Selamlaşırken Türklerde başlarındaki fesi çıkarma âdeti yok. Biraz eğilerek sağ kollarını yere doğru uzatıyor, sonra sağ elinin parmaklarını alınlarına ve dudaklarına değdiriyorlar. Bu geleneksel selamlamanın anlamı; kaftanının ucunu kaldırır, öper ve önünde eğilirim. Bu seremoni ister evsahibi, ister konuk olsun, herkes tarafından yapılıyor. Hatta yerleştikten sonra bile birkaç defa tekrarlanıyor. Terbiyeleri böyle yapılmasını gerektiriyor ve Müslümanlar bunu harfiyle uyguluyorlar.</p>

  <p class="indent">Anlaşmanın imzalanması son derece uzun ve ayrıntılı bir işlem gerektiriyor. Akşama kadar da ancak bitiyor. Üç tanık bulunuyor, iki kişi biz, Yani ve hizmetkârımız Ciril, tercüman, müdür ve memuru, yani on kişi kadar imza atmaya çalışıyoruz! Saat 4 sularında belge hazırlanıyor, ayrı yerlere 8-10 mühür basılıyor, herkes ikişer defa imzalıyor. Böylece belgede 20 imza sıralanmış oluyor.</p>

  <p class="indent">Nihayet, 28 Temmuzda yola çıkabiliyoruz, tanrıya şükürler olsun! Şimdi artık hedef yokluğun, açlığın, susuzluğun egemen olduğu düzlükler. Asıl Asya’yla, insanların taleplerinin bir tas yoğurtla bir dilim bazlamadan öteye geçmediği dünyayla tanışmak istiyoruz.</p>

  <p class="indent">Atlar, araba ve jandarma komutanının bize refakatçi olarak verdiği asker şehir meydanında bizi bekliyor. Dostlarımıza, çevremizdeki insanlara, iyi kalpli otel sahibesine, patavatsız garsona, gürültülü dondurmacıya, kahvenin eğreti iskemlelerine elveda diyoruz ve bizi kıvrıla kıvrıla şehrin kenar mahallelerine götüren yola düşüyoruz.</p>

  <p class="indent">O iyi insanların arkamızdan bağrışları hâlâ kulaklarımda yankılanıyor:</p>

  <p class="indent">- Güle güle gidiniz! İnşallah yine görüşelim!</p>
</body>
</html>
