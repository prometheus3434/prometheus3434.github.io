<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<div class="box">
<div class="btx">3</div>
</div>
<h2 title="3: Cumhuriyetçilerin Büyük Feragati">Cumhuriyetçilerin Büyük Feragati</h2>
<p class="ePrg">15 Haziran 2015 tarihinde gayrimenkul geliştiricisi ve televizyon yıldızı Donald Trump bir açıklama yapmak üzere kendi binası Trump Tower’da asansör ile lobiye indi: Trump başkanlık yarışına adaylığını koymaktaydı. O dönemde Trump zenginliği ve ünü sayesinde bir şans elde edebilecek olan ya da en azından birkaç ay boyunca sahne ışıklarının keyfini çıkaracakmış gibi görünen fakat yarışı kazanmasının uzak bir ihtimal olarak görüldüğü adaylardan biriydi. Bir yüzyıl önce yaşamış olan Trump benzeri iş adamı Henry Ford gibi Trump’ın da bazı radikal görüşleri mevcuttu ve en yakın siyasi deneyimi Başkan Barack Obama’nın Amerika Birleşik Devletleri’nde doğup doğmadığını sorgulamaktı. Önde gelen basın ve siyasi figürlerin onu ciddiye almasının tek nedeni onu kınadıklarını göstermek içindi.</p>
<p>Fakat ön seçim sistemi başkan adaylığı sürecini Amerika tarihinde hiç olmadığı kadar açık hale getirmişti ve açıklık her zaman iki ucu keskin bir kılıç gibidir. Bu yeni çevrede George McGovern’dan Barack Obama’ya kadar daha geniş bir siyasetçi kitlesi başkanlık için ciddi olarak yarışa girebilmekteydi. Fakat kapılar <a href="--LNote-04.xhtml#lastnote-04-01" id="ln0401"><sup>artık gerçekten dışarıdan gelenlere, yani daha önce hiç seçimle görev almamış kişilere de açılmıştı</sup></a>. Eski kongre sisteminin hüküm sürdüğü 1945 ile 1968 arasındaki 23 senede dışarıdan gelen sadece tek bir kişi (Dwight Eisenhower) her iki partiden de alenen adaylık aramıştı. Fakat ön seçim sisteminin geçerli olduğu 1972 ile 1992 tarihleri arasındaki ilk yirmi yılda beşi Demokrat üçü Cumhuriyetçi olmak üzere dışarıdan gelen sekiz kişi yarışa girecekti. Bunun seçimlere göre ortalaması ise 1,25’di. 1996 ile 2016 yılları arasında ise iki partinin ön seçimlerinde dışarıdan gelen 18 kişi yer aldı ve seçim başına ortalama üçe yükseldi. Bunların on üçü Cumhuriyetçiydi.</p>
<p>1972 sonrası ön seçim sistemi dışarıdan gelmiş olan belli bir tür kişiye karşı özellikle savunmasızdı: <a href="--LNote-04.xhtml#lastnote-04-02" id="ln0402"><sup>“görünmez ön seçimleri” atlatabilecek</sup></a> kadar fazla parası ya da ünü olanlar. Diğer bir deyişle, ünlüler. Dışarıdan gelen muhafazakarlar Pat Robertson, Pat Buchanan ve Steve Forbes 1980 ile 1990’lı yıllarda görünmez ön seçim engelini aşamamış olsalar bile onların görece başarısı bunun nasıl yapılabileceğini öne koyan ipuçları içeriyordu. Oldukça zengin bir iş adamı olan Forbes parası ile tanınırlık satın almışken Hristiyan Yayın Ağını kurmuş olan televizyon yıldızı rahip Robertson ve televizyon yorumcusu (ve beyaz ulusalcılığın ilk Cumhuriyetçi yanlılarından biri) olan Buchanan medyaya özel erişimi olan renkli figürlerdi. Hiç biri adaylığı kazanamamış olsa da devasa servetlerini ve ünlerini yarışa girmek için kullanmışlardı.</p>
<p>Fakat sonunda dışarıdan gelen ünlüler her zaman yarışın dışında kalmıştı. Bu yüzden Trump Tower’in parlak lobisindeki o yaz başı akşamında da farklı bir sonucun ortaya çıkacağını düşünmek için herhangi bir neden yoktu. Trump’ın adaylığı kazanabilmek için siyasi partilerin üyeleri ya da destekçilerinden oluşan toplantıların yarattığı karmaşık ağda yarışması ve diğer on altı üyenin katıldığı ön seçimleri geçmesi gerekiyordu. Rakiplerinin pek çoğu geçmişteki başarılı adayların sahip olduğu parlak özgeçmişler ile donanmışlardı. Yarışın başında eski başkanların oğlu ve abisi olan Florida valisi Jeb Bush vardı. Yarışta Wisconsin’den Scott Walker, Louisiana’dan Bobby Jindal, New Jersey’den Chris Christie ve Ohio’dan John Kasich gibi pek çok valinin yanı sıra Barack Obama’nın başkanlığa hızlı tırmanışını taklit etmeyi uman senatörler Marco Rubio ve Rand Paul gibi daha genç ve medya uzmanı siyasetçiler vardı. Son sekiz başkandan üçünü çıkarmış olan Texas iki aday öne sürmüştü: Senatör Ted Cruz ve eski vali Rick Perry. Trump’ın yanı sıra dışarıdan gelen iki aday daha şapkalarını ringe atmıştı; iş kadını Carly Fiorina ve beyin cerrahı Ben Carson.</p>
<p>Trump’ın kurumun desteğini kazanmasına dair hiçbir umut yoktu. Sadece siyasi olarak deneyimsiz değildi, aynı zamanda uzun süreli bir Cumhuriyetçi bile sayılmazdı. Bush, Rubio, Cruz, Christie, Walker ve Kasich gibi adayların hepsinin derinlere uzanan Cumhuriyetçi kökleri varken Trump pek çok kez bağlı olduğu parti kaydını değiştirmiş ve hatta Hillary Clinton’ın ABD Senatosu için yaptığı kampanyayı bile desteklemişti.</p>
<p>Trump anketlerde yükselmeye başladıktan sonra bile onun adaylığını çok az kişi ciddiye aldı. Ağustos 2015 tarihinde, Trump adaylığını açıkladıktan iki ay sonra <a href="--LNote-04.xhtml#lastnote-04-03" id="ln0403"><sup>Las Vegas’daki bahisçiler</sup></a> onun Beyaz Saray’a ulaşmasına yüzde bir şans veriyorlardı. Kasım 2015’de Trump, Cumhuriyetçi anketlerin tepesinde otururken <i>FiveThirtyEight</i> bloğunun kurucusu olan ve 2008 ile 2012 seçimlerinde kazananları esrarengiz bir şekilde doğru tahmin etmiş olmasının getirdiği ün ve prestijden yararlanan Nate Silver “Sevgili Basın: Donald Trump’ın Anket Sonuçları Nedeniyle Endişelenmekten Vazgeçin” adlı bir makale yazdı. Bu makale Trump’ın partinin iç isimleri arasında destek sahibi olmamasının onun sonunu getireceğini ön görüyordu. Trump büyük bir farkla önde olmasına rağmen Silver bize onun adaylığı kazanma şansının <a href="--LNote-04.xhtml#lastnote-04-04" id="ln0404"><sup>“%20’den oldukça az”</sup></a> olduğunun garantisini veriyordu.</p>
<p>Fakat dünya değişmişti. Partilerin demokrasi bekçileri iki nedenden ötürü bir zamanlar oldukları kişilerin gölgesi haline gelmişlerdi. Bunlardan biri Anayasa Mahkemesi’nin 2010 yılında getirdiği <a href="--LNote-04.xhtml#lastnote-04-05" id="ln0405"><sup>Birleşik Vatandaşlar kuralı</sup></a> nedeniyle dışarıdan ulaşılabilen paranın dramatik bir şekilde yükselmiş olmasıydı. Artık Michele Bachmann, Herman Cain, Howard Dean, Bernie Sanders gibi marjinal başkanlık adayları bile ya kendi milyarder finansörlerini bularak ya da internetten topladıkları ufak bağışlar ile büyük miktarlar elde edebiliyorlardı. İyi finanse olmuş özel adayların çoğalması daha açık ve akıcı bir siyasi çevre anlamına gelmekteydi.</p>
<p>Geleneksel demokrasi bekçilerinin güçlerini azaltmış olan bir diğer önemli etken ise kablolu haber ağı ve sosyal medya gibi <a href="--LNote-04.xhtml#lastnote-04-06" id="ln0406"><sup>alternatif medyaların patlama yapmasıydı</sup></a>. Eskiden <a href="--LNote-04.xhtml#lastnote-04-07" id="ln0407"><sup>ulusal alanda bir ismi tanınır hale getirmenin yolu</sup></a> tanınan siyasetçileri radikallere tercih eden birkaç ana akım kanaldan geçerken yeni medya seçenekleri ünlülerin pratik olarak bir gecede tanınır hale gelmesini ve halkın desteğini almasını sağlıyordu. Bu özellikle Fox News ve siyasi yorumcu David Frum’un deyişiyle <a href="--LNote-04.xhtml#lastnote-04-08" id="ln0408"><sup>“muhafazakar eğlence kompleksi”</sup></a> sayılan, etkili radyo sohbet programı karakterlerinin ortaya çıkması sayesinde <a href="--LNote-04.xhtml#lastnote-04-09" id="ln0409"><sup>radikalleşmiş muhafazakar seçmenleri</sup></a> ideolojik olarak aşırı radikal adayların tarafına çekmesi nedeniyle Cumhuriyet Partisi tarafını etkiliyordu. Bu durum, eski Godfather Pizza CEO’su ve radyo konuşmacısı olan ve bir skandal tarafından yarış dışı kalmadan önce 2011 yılının sonlarında Cumhuriyet anketlerinde en üste tırmanan Herman Cain gibi fenomenlere yükselme şansı tanımıştı.</p>
<p>Seçim süreci artık sonuna kadar açıktı. Oyunun kuralları Trump-benzeri bir figürün yükselişini garanti etmese bile artık buna engel de olamıyordu. Bu Rus ruleti oynamaya benziyordu: Dışarıdan gelen radikallerin başkanlık adaylığını yakalama şansları tarihte hiç olmadığı kadar yüksekti.</p>
<p>Donald Trump’ın baş döndüren siyasi başarısının <a href="--LNote-04.xhtml#lastnote-04-10" id="ln0410"><sup>altında yatan pek çok faktör olmasına rağmen</sup></a> onun başkanlığa yükselişi demokrasi bekçiliğinin başarısız olmasında yatmaktadır. Partilerin demokrasi bekçileri üç ana noktada başarısız olmuşlardı: “görünmez ön seçim”, ön seçimlerin kendisi ve genel seçim.</p>
<p>Trump görünmez ön seçimleri sonuncu sırada bitirmişti. 1 Şubat 2016 tarihinde gerçek ön seçim sezonu başladığında ise Iowa’da gerçekleşen parti toplantısında yer alan Cumhuriyetçi güç simsarları arasında hiç destekçisi yoktu. Valilerin, ABD senatörlerinin ve kongre temsilcilerinin desteği ile ölçülen Iowa Toplantısında Jeb Bush görünmez ön seçimleri 31 destekçi ile kazanmıştı. Marco Rubio 27 destekçi ile ikinci sırada, Ted Cruz 18 destekçi ile üçüncü sıradaydı ve Rand Paul 11 destekçiye sahipti. Chris Christie, John Kasich, Mike Huckabee, Scott Walker, Rick Perry ve Carly Fiorina adaylarının hepsi de <a href="--LNote-04.xhtml#lastnote-04-11" id="ln0411"><sup>Trump’dan daha fazla destekçi toplamıştı</sup></a>. Standart düşünce o dönemde Trump’ın adaylığının başarı şansı olmadığını ortaya koyuyordu. Eğer tarih bir ipucu sunuyorsa Trump’ın ön seçimlerdeki liderliği sonunda sönecekti.</p>
<p>Trump’ın ilk eyalet yarışı olan Iowa’da ona ikinciliği kazandıran %24’lük başarısı da bu beklentileri değiştirmeye yetmedi. Sonuçta dışarıdan gelen Pat Robertson (1988’de %25), Pat Buchanan (1996’da %23) ve Steve Forbes (2000’de %31) gibi isimlerin hepsi Iowa yarışını ikincilikle bitirmiş fakat kısa süre sonra sönüp gitmişti.</p>
<p>Fakat Trump bu noktada dışarıdan gelen hiç kimsenin yapmadığı bir başarıya imza attı: New Hampshire ve Güney Carolina’da gerçekleşen ön seçimleri kolaylıkla kazandı. Yine de parti tarafından dışlanıyordu. Güney Carolina’da gerçekleşen ön seçim gününde Trump’ın toplantıdaki Cumhuriyetçi vali, senatör ya da meclis üyelerinden aldığı <a href="--LNote-04.xhtml#lastnote-04-12" id="ln0412"><sup>tek bir destek bile yoktu</sup></a>. Trump ancak Güney Carolina’yı kazandıktan sonra ilk destekçilerine kavuşacaktı: meclisin kıdemsiz üyesi Duncan Hunter (California) ve Chris Collins (New York). Trump Cumhuriyetçi rakiplerini anketlerde kolaylıkla saf dışı bırakırken bile önemli miktarda destekçi toplayamamıştı ancak <a href="--LNote-04.xhtml#lastnote-04-13" id="ln0413"><sup>ön seçim sezonu bittiğinde</sup></a> 46 desteği vardı. Bu sayı Marco Rubio’nun toplam destekçilerinin üçte birinden azdı ve uzun süre önce bitmiş olan Bush kampanyası ile ucu ucuna eşitti.</p>
<p>Trump 1 Mart’taki Süper Salı ön seçimlerinden zafer ile çıktığında görünmez ön seçimleri haksız çıkardığını ve onların alakasız olduğunu ortaya koymuştu. Şüphesiz Trump’ın bir ünlü olmasının da bunda payı vardı. Fakat aynı ölçüde önemli olan değişmiş olan medya manzarasıydı. Trump kampanyasının başından bu yana Sean Hannity, Ann Coulter, Mark Levin ve Michael Savage gibi sağ kanadın medyatik kişilerinin ve onların yanı sıra <i>Breitbart News</i>’ün gittikçe etkisi artan <a href="--LNote-04.xhtml#lastnote-04-14" id="ln0414"><sup>sempatisine ve desteğine sahipti</sup></a>. Trump en başta Fox News ile çekişmeli bir ilişkiye sahip olsa bile sonunda onun kutuplaşmış medya manzarasından yararlanacaktı.</p>
<p>Trump aynı zamanda <a href="--LNote-04.xhtml#lastnote-04-15" id="ln0415"><sup>eski basını, parti destekçilerinin ve geleneksel kampanya harcamalarının yerine koyacak yeni yöntemler bulmuştu</sup></a>. <a href="--LNote-04.xhtml#lastnote-04-16" id="ln0416"><sup>“Dijital çağa benzersiz uyum sağlamış yeteneklere sahip bir adam”</sup></a> olan Trump tartışmalar yaratarak ücretsiz ana akım yayınlarının dikkatini çekiyordu. Bir çalışmaya göre kimsenin Trump yanlısı olmakla suçlayamayacağı dört medya kanalı MSNBC, CNN, CBS ve NBS’nin Twitter hesaplarında Trump’ın adı genel seçimdeki rakibi Hillary Clinton’dan iki kat daha fazla geçiyordu. Başka bir çalışma ise Trump’ın ön seçim döneminde aldığı <a href="--LNote-04.xhtml#lastnote-04-17" id="ln0417"><sup>ücretsiz medya kapsamının değerinin 2 milyar dolar olduğunu</sup></a> gösteriyor. Ücretsiz ana akım medya kapsamının tartışmasız birincisi ve alternatif sağ kanat basın ağının favorisi olan Trump’ın Cumhuriyetçi güç simsarlarına ihtiyacı yoktu. Görünmez ön seçimin demokrasi bekçileri sadece görünmez değildi, 2016 yılına gelindiğinde binayı tamamen terk etmişlerdi.</p>
<p>Trump’ın Süper Salı zaferinin ardından Cumhuriyet Partisi’ni panik sardı. Öne çıkan parti isimleri ve muhafazakar görüş liderleri Trump karşıtı açıklamalar yapmaya başladılar. Mart 2016’da eski Cumhuriyet Partisi başkanlık adayı Mitt Romney, Hickley Institute of Politics’de Trump’ı hem Cumhuriyet Partisi hem de ülke için bir tehdit olarak gösteren yüksek profilli bir konuşma yaptı. Ronald Reagen’ın 1964 yılında gerçekleştirdiği “Artık Seçim Zamanı” konuşmasından ilham alan Romney, Trump’ın “başkan olmak için ne gerekli huya ne de yargı yeteneğine” sahip olan bir “düzenbaz” olduğunu öne sürüyordu. 2008 başkanlık adayı John McCain ve senatör Lindsey Graham gibi diğer rütbeli parti üyeleri de Trump’a karşı insanları uyarmaktaydı. <i>National Review</i> ve <i>Weekly Standard</i> gibi başta gelen muhafazakar yayınlar ise Trump’ı azarlayan söylemlerle reddetmekteydiler. Fakat #NeverTrump hareketi her zaman harekete geçmek yerine sözde kalacaktı. Gerçekte ön seçim sistemi Cumhuriyetçi liderleri Trump’ın yükselişi karşısında fiilen silahsız bırakmıştı. Yapılan saldırıların etkisi çok azdı ve işe yarayan noktada da ters tepecekti: oy sandıklarında.</p>
<p>Cumhuriyetçi liderlerin dişsizliği Temmuz 2016’da Cleveland’da gerçekleşen Cumhuriyetçi Ulusal Kongresinde gözler önündeydi. Kongre öncesinde oylamayı çıkmaza sokmaktan ya da kendini Trump’a adamış delegelerin oylarını başka adaylara vermeleri konusunda ikna edilmesinden bahsediliyordu. Haziran sonlarında Bağımsız Delegeler adlı bir grup, ulusal televizyon reklamlarına çıkarak Cumhuriyetçi delegelere açıkça yasal olarak Trump’a bağlı olmadıklarını söylüyorlar ve Trump’ı terk etmelerini teşvik ediyorlardı. Delegeleri Özgür Bırakın, Cesur Muhafazakarlar ve Partimizi Kurtarın gibi gruplar Cumhuriyetçi Ulusal Kongre’nin 112 üyelik Kurallar Panelinde yer alan ve delegeleri adaylara bağlayan kuralda değişiklikler yapılması ve delegelerin 1972 reformundan önceki gibi özgürce oy verebilmesi için kampanyalar yürütüyordu. Tüm bu çabalar sonuçsuz kaldı ve hiç biri gerçekleşmedi.</p>
<p>Adaylığın kongre sırasında Trump’tan alınabileceği düşüncesi sadece bir hüsnükuruntuydu. Şimdi sahip olduğumuz ön seçim sisteminde oylar kolayca görmezden gelinemeyecek ya da engellenemeyecek bir meşruluk yaratıyordu ve Donald Trump da bu oylara sahipti -neredeyse 14 milyon oya. Güney Carolina’dan Cumhuriyet Ulusal Komitesi üyesi olan Cindy Costa’nın deyişiyle Trump “seçimi adil ve dürüstçe kazanmıştı”. Adaylığı başkasına vermek <a href="--LNote-04.xhtml#lastnote-04-18" id="ln0418"><sup>“inanılmaz boyda bir kaos”</sup></a> yaratılmasına neden olacaktı. Cumhuriyetçi liderler gerçek ile yüzleşmek zorunda kaldılar: Partilerinin başkanlık adayı için ellerinde tuttukları anahtarları kaybetmişlerdi.</p>
<p class="ePrg">Savaş meydanı genel seçime kayarken bunun sıradan bir yarış olmadığı netlik kazandı. Basitçe söylemek gerekirse, Donald Trump sıradan bir aday değildi. Sadece inanılmaz bir şekilde deneyimsiz değildi (başarılı bir general olmayan tüm ABD başkanlarının seçimle geldiği bir ofisi ya da kabine görevi mevcuttu) aynı zamanda göçmenler ve Müslümanlar konusundaki demagog benzeri, aşırı radikal görüşleri, sivil standartları ihlal etmeye olan yatkınlığı, Vladimir Putin ve diğer diktatörleri övmesi, medya ve siyasi kurumlarda rahatsızlığa neden oluyordu. Cumhuriyetçilerin adayı geleceğin diktatörü müydü? Bunu kesin olarak bilmek mümkün değildi. Pek çok Cumhuriyetçi bu söyleme takılı kalmışken Trump eleştirmenleri onun sözlerini harfi harfine yorumluyor fakat onu ciddiye almıyordu, destekçileri ise onu ciddiye alıyor fakat sözlerine harfi harfine inanmıyorlardı. Bu görüşe göre onun kampanya konuşmaları sadece kelimelerden oluşuyordu.</p>
<p>Hiç siyasi geçmişi olmayan birinin görev sırasında nasıl davranacağı konusunda her zaman bir belirsizlik mevcuttu fakat daha önce de dikkat çektiğimiz gibi demokrasi karşıtı liderler genelde güce ulaşmadan önce de ayırt edilebilirler. Trump başkanlık görevini devralmadan önce bile diktatörlük testinin her dört kısmında da pozitif sonuçlara sahipti.</p>
<p>İlk işaret, oyunun demokratik kurallarına gösterdiği zayıf bağımlılıktı. Trump seçim süreçlerinin meşruluğunu sorguladığında ve daha önce hiç örneği olmayan bir şekilde 2016 seçimlerinin sonuçlarını kabul etmeyebileceğini söylediğinde bu maddeden pozitif sonuç almış oluyordu. Amerika Birleşik Devletleri’nde <a href="--LNote-04.xhtml#lastnote-04-19" id="ln0419"><sup>seçmen hilelerinin seviyesi</sup></a> çok düşüktü ve seçimler eyaletler ve yerel yönetimler tarafından gerçekleştirildiği için ulusal çapta bir seçim hilesi düzenlemek mümkün değildi. Yine de Trump, 2016 kampanyası boyunca seçmen kayıtlarında bulunan milyonlarca <a href="--LNote-04.xhtml#lastnote-04-20" id="ln0420"><sup>yasadışı göçmenin ve ölü insanların</sup></a> seçimi Clinton lehine çevirebileceğini savundu. Aylar boyunca kampanyası için kurulmuş olan internet sitesinin başlığı <a href="--LNote-04.xhtml#lastnote-04-21" id="ln0421"><sup>“Sahtekar Hillary’nin Bu Seçimde Hile Yapmasını Engellememde Bana Yardımcı Olun”</sup></a> idi. Ağustos ayı geldiğinde Trump Sean Hannity’e “<a href="--LNote-04.xhtml#lastnote-04-22" id="ln0422"><sup>Dikkatli olsak iyi olur</sup></a> çünkü bu seçimde hile yapacaklar... Umarım Cumhuriyetçiler olanları yakından izliyordur yoksa bu seçim bizden alınacak,” demişti. Ekim ayında ise <a href="--LNote-04.xhtml#lastnote-04-23" id="ln0423"><sup>“Tabi ki seçim gününde ve öncesinde gerçekleşen büyük ölçekli bir seçmen hilesi mevcut,”</sup></a> şeklinde bir Tweet atacaktı. Son başkanlık tartışmaları sırasında Trump eğer seçimi kaybederse seçim sonuçlarını kabul edeceğini söylemeyi reddetti.</p>
<p>Tarihçi Douglas Brinkley’e göre 1860 yılından bu yana demokratik sisteme bu kadar şüphe düşüren bir başkanlık adayı olmamıştı. Sadece İç Savaş’a yaklaştığımız dönemde önemli siyasetçilerin “federal hükümeti gayri meşru hale getirmeye” çalıştıklarına şahit olduk. Brinkley’in deyişiyle “Bu ayrılıkçı ve devrimci bir motiftir. Bu, birinin <a href="--LNote-04.xhtml#lastnote-04-24" id="ln0424"><sup>elma arabasını tamamen devirmeye çalışmasıdır</sup></a>.” Trump’ın sözleri önemliydi, hem de çok. Ekim ortasında yapılan Politico/Morning Consult anketleri Amerikalıların %41’inin ve Cumhuriyetçilerin %73’ünün <a href="--LNote-04.xhtml#lastnote-04-25" id="ln0425"><sup>seçimin Trump’tan çalınabileceğine</sup></a> inandığını ortaya koyuyor. Diğer bir deyişle her dört Cumhuriyetçinin üçü artık özgür seçimlerin gerçekleştiği demokratik bir sistemde yaşadıklarından emin değillerdi.</p>
<p>Diktatörlük testimizin ikinci kategorisini rakiplerin meşruluğunu reddetmek oluşturuyor. Diktatör siyasetçiler rakiplerini vatansever olmamakla, suçlu ve huzur bozucu olmakla suçlar ve onların ulusal güvenliğe ya da hayat tarzlarına karşı bir tehdit olduğunu öne sürerler. Trump bu kategoride de olumlu sonuç alıyordu. İlk olarak <a href="--LNote-04.xhtml#lastnote-04-26" id="ln0426"><sup>Barack Obama’nın Kenya’da doğduğunu ve onun Müslüman olduğunu iddia ederek onun meşruluğunu sorguluyordu</sup></a> ve bu, onun destekçilerinin gözünde “Amerikalı olmamak” ile eşdeğerdi. Trump 2016 kampanyası sırasında da Clinton’ın meşruluğunu reddetmek için onu “suçlu” olarak damgalamış ve defalarca <a href="--LNote-04.xhtml#lastnote-04-27" id="ln0427"><sup>“hapse atılması gerektiğini”</sup></a> öne sürmüştür. Kampanya mitingleri sırasında “Onu hapse at!” diye tezahürat yapan destekçilerini alkışlamıştır.</p>
<p>Üçüncü kategori ise şiddeti desteklemek ya da görmezden gelmektir. Parti destekçilerinin uyguladığı şiddet genelde demokrasinin yıkılışının ön adımlarını oluşturur. Bunun en öne çıkan örneklerini İtalya’daki siyah üniformalılarda, Almanya’daki kahverengi üniformalılarda, Uruguay’da türeyen solcu gerillalarda ve 1960’lı yılların başlarında Brezilya’da ortaya çıkan sol ve sağcı yarı askeri gruplarda görebiliriz. Son yüzyıl boyunca hiçbir büyük parti başkanlık adayı şiddeti desteklememiştir (1968 yılında George Wallace desteklemiş olsa bile o bir üçüncü parti adayıydı). Trump bu düzeni de kırdı. Kampanyası sırasında Trump sadece destekçileri arasındaki şiddeti görmezden gelmekle kalmadı aynı zamanda bazı dönemlerde bundan zevk alıyormuş gibi de göründü. Trump, destekçilerinin kendisini protesto edenlere fiziksel olarak saldırmasını benimsemiş ve hatta cesaretlendirmişti. Kuzey Carolina, Fayetteville’de düzenlenen bir eylem sırasında bir protestocuya yumruk atan ve onu öldürmekle tehdit eden destekçisinin <a href="--LNote-04.xhtml#lastnote-04-28" id="ln0428"><sup>yasal ücretlerini ödemeyi teklif etmiştir</sup></a>. Başka bir olay sırasında ise mitingini protesto edenlere karşı destekçilerini şiddete teşvik etmiştir. İşte <i>Vox</i> tarafından derlenen <a href="--LNote-04.xhtml#lastnote-04-29" id="ln0429"><sup>birkaç örnek</sup></a>:</p>
<p class="iPrg">“Eğer birisinin domates fırlatmaya hazırlandığını görürseniz onları bayıltana kadar dövün, olur mu? Gerçekten. Sadece onları dövün. Size söz veriyorum yasal masraflarınızı ben karşılayacağım. Size söz veriyorum.”<br/>
(1 Şubat 2016, Iowa)</p>
<p class="iPrg">“Eski dönemleri çok seviyorum. Eskiden bu gibi yerlerde bu tarz insanlara ne yaptıklarını biliyor musunuz? Onları sedye ile taşırlardı millet. Bu bir gerçek... Onu yüzünden yumruklamak isterim, size söylüyorum.”<br/>
(22 Şubat 2016, Nevada)</p>
<p class="iPrg">“Eski güzel günlerde onu o koltuktan söküp alırlardı. Fakat günümüzde herkes siyasi olarak haklı. Siyasi doğruluk ülkemizi cehenneme götürüyor.”<br/>
(26 Şubat 2016, Oklahoma)</p>
<p class="iPrg">“Defolun. Defolun. Dışarı! Bu harika. Çok eğlenceli. Bunu seviyorum. Seviyorum. İyi zaman geçiriyor muyuz? ABD, ABD, ABD! Peki, onu dışarı atın. Zarar vermemeye çalışın ama eğer verirseniz sizi mahkemede ben savunurum. Bu konuda endişelenmeyin... Dört adamımız vardı, onların üzerine saldırdılar, vuruyor ve vuruyorlardı. Sonraki gün çok sert olduğumuzu öne süren basın onları çarmıha gerdi. Bir mola verin. Biliyorsunuz değil mi? Doğru değil mi? Biz artık siyasi olarak haklı olmak istemiyoruz. Değil mi millet?”<br/>
(4 Mart 2016, Michigan)</p>
<p class="iPrg">“Bazı sert üyelerimiz var, tıpkı burada olduğu gibi. Ve onlar şiddetle karşılık veriyorlar. Bu güzel bir şey. Demek istediğim şu ki onlar yumrukları ile cevap veriyorlar. Eski güzel günlerde bu olmazdı çünkü onlara çok, çok sert davranırlardı. Ve bir kere protesto ettiklerinde bir daha kolay kolay aynı şeyi yapmayacaklarından emin olurdunuz. Fakat günümüzde içeri giriyor, ellerini havaya kaldırıyor ve herkese yanlış parmaklarını gösteriyor ve biz zayıfladığımız için cinayetten paçayı yırtıyorlar.”<br/>
(9 Mart 2016, Kuzey Carolina)</p>
<p>Ağustos 2016 tarihinde Trump destekçilerini üstü kapalı bir şekilde Hillary Clinton’a şiddet uygulamaları için kışkırttı. Kuzey Carolina’daki Wilmington’da gerçekleşen mitingde, Clinton’ın Anayasa Mahkemesine atadığı kişinin silah taşıma hakkını kaldırması ile sonuçlanabileceğini söyledi. Sözlerinin devamı ise şu şekildeydi, “Eğer o hakimlerini seçerse sizin yapabileceğiniz hiçbir şey kalmaz... <a href="--LNote-04.xhtml#lastnote-04-30" id="ln0430"><sup>Belki de İkinci Yasa Değişikliği</sup></a> - belki de yapabileceğiniz bir şey vardır, bilmiyorum.”</p>
<p>Son uyarı işareti ise rakiplerinin ve eleştirmenlerinin sivil haklarını kısıtlamaya karşı isteklilik göstermekti. Çağdaş diktatörleri demokratik liderlerden ayıran şey onların eleştiriye karşı gösterdikleri hoşgörüsüzlük ve güçlerini onları eleştiren muhalefeti, basını ya da halkı cezalandırmak amacıyla kullanmak için hazır olmalarıdır. Donald Trump bu istekliliği 2016 yılında sergiledi. Seçimden sonra <a href="--LNote-04.xhtml#lastnote-04-31" id="ln0431"><sup>Hillary Clinton’ı araştıracak özel bir savcı</sup></a> atayacağını açıklayarak Clinton’ın hapse atılması gerektiğini savundu. Trump ayrıca sık sık dostu olmayan basını da cezalandırmakla tehdit etti. Örneğin, Texas, Fort Worth’de gerçekleşen bir mitingde <i>Washington Post</i>’un sahibi Jeff Bezos’a saldırarak “<a href="--LNote-04.xhtml#lastnote-04-32" id="ln0432"><sup>Eğer ben başkan olursam</sup></a> ah, sorunlarla karşılaşacaklar. Çok büyük sorunları olacak,” dedi. Medyayı “Tanıştığım en sahtekar insanlardan oluşan grup,” olarak tanımlayan Trump şu açıklamada bulundu:</p>
<p>Onlar bilerek olumsuz, korkunç ya da yanlış makaleler yazdıklarında onları dava edebilmek ve çok para kazanabilmek için <a href="--LNote-04.xhtml#lastnote-04-33" id="ln0433"><sup>karalama kanunlarını açık hale getireceğim</sup></a>. <i>New York Times</i> ya da <i>Washington Post</i> utanç kaynağı olan popüler bir makale yazdığı zaman onları dava edebileceğiz...</p>
<p>Richard Nixon haricinde hiçbir büyük partinin başkanlık adayı son yüzyıl boyunca bu dört kriterin birini bile karşılamamıştı. Donald Trump Tablo 2’de görebileceğiniz gibi tüm bu kriterleri karşılıyordu. Nixon dahil modern ABD tarihinin hiçbir büyük başkan adayı anayasal haklara ve demokratik standartlara halka açık şekilde bu kadar zayıf bir bağımlılık göstermemişti. Trump, Amerikan başkanlık sistemini kuran Hamilton ve diğer kurucuların gördüğü kabusların tam karşılığıydı.</p>
<p class="ttcent"><b>Tablo 2:</b> Donald Trump ve Diktatör Davranışın Dört Anahtar Göstergesi</p>
<table>
<tbody> 
<tr><td>
<p class="t1Prg1">1. Oyunun demokratik kurallarını reddetmek ya da onlara gösterilen bağlılığın zayıflığı</p>
</td>
<td>
<p class="t1Prg2">Anayasayı reddediyor ya da ona karşı çıkmaya hazır olduklarını mı dile getiriyorlar?</p>
<p class="t1Prg2">Seçimleri iptal etmek, anayasaya karşı çıkmak ya da onu askıya almak, bazı organizasyonları yasaklamak ya da temel sivil ve siyasi hakları kısıtlamak gibi demokratik olmayan önlemlere ihtiyaç olduğunu mu öne sürüyorlar?</p>
<p class="t1Prg2">Hükümet değişimini hedefleyen askeri darbeler, şiddet içeren isyanlar ya da toplu protestolar gibi anayasanın uç noktalarında yer alan yöntemleri kullanıyor ya da bu yöntemlerin kullanılmasını destekliyorlar mı?</p>
<p class="t1Prg2">Güvenilir seçim sonuçlarını kabul etmeyi reddederek seçimlerin meşruluğunu baltalamaya mı çalışıyorlar?</p>
</td>
</tr>
<tr><td>
<p class="t1Prg1">2. Siyasi rakiplerin meşruluğunu reddetmek</p>
</td>
<td>
<p class="t1Prg2">Rakiplerini yıkıcı olarak tanımlıyor ya da mevcut anayasal düzene karşı mı çıkıyorlar?</p>
<p class="t1Prg2">Rakiplerinin ulusal güvenlik ya da genel yaşam tarzı için anayasal bir varoluş tehdidi olduğunu mu öne sürüyorlar?</p>
<p class="t1Prg2">Ellerinde hiçbir kanıt olmadan diğer parti rakiplerinin kanuna karşı çıktıklarını ya da karşı çıkma potansiyelleri olduğunu öne sürerek onları siyasi arenaya katılmaktan men edecek şekilde suçlu olarak mı gösteriyorlar?</p>
<p class="t1Prg2">Hiçbir dayanakları olmadan rakiplerinin yabancı bir hükümet ile gizlice iş birliği içinde olduklarını ya da bu hükümetlerin çalışanı olacak şekilde başka (ve genelde düşman olan) ülkelerin ajanı olduğunu mu öne sürüyorlar?</p>
</td>
</tr>
<tr><td>
<p class="t1Prg1">3. Şiddeti görmezden gelmek ya da desteklemek</p>
</td>
<td>
<p class="t1Prg2">Yasadışı şiddete başvuran silahlı çeteler, yarı askeri kuvvetler, ordular, gerillalar ya da diğer organizasyonlar ile bağlantıları var mı?</p>
<p class="t1Prg2">Onlar ya da parti müttefikleri rakiplerine yapılan saldırılara sponsor olup bu saldırıları cesaretlendirmiş mi?</p>
<p class="t1Prg2">Açık olarak kınamak ya da cezalandırmak yerine, üstü kapalı olsa da taraftarlarının uyguladığı şiddeti desteklemiş mi?</p>
<p class="t1Prg2">Geçmişte ya da dünyanın başka bir bölgesinde yaşanan önemli siyasi şiddet olaylarını övmüş ya da kınamayı reddetmiş mi?</p>
</td>
</tr>
<tr><td>
<p class="t1Prg1">4. Medya dahil muhalefetin sivil özgürlüklerini kısıtlamaya hazır olmak</p>
</td>
<td>
<p class="t1Prg2">Karalama, hükümeti protesto edip eleştirmeyi kısıtlayan ya da belirli sivil ve siyasi organizasyonları engelleyen kanunları genişletmek gibi sivil özgürlükleri kısıtlayıcı kanunları ve politikaları destekliyorlar mı?</p>
<p class="t1Prg2">Rakip partilerdeki eleştirmenleri, sivil halkı ya da basını yasal ya da diğer cezalandırıcı yöntemlere başvurmakla tehdit ettiler mi?</p>
<p class="t1Prg2">Geçmişte ya da dünyanın başka bir bölgesinde hükümetlerin aldığı baskılayıcı önlemleri övdüler mi?</p>
</td>
</tr>
</tbody>
</table>
<p>Bunların hepsi alarm zillerinin çalmasına neden olmalıydı. Ön seçim süreci demokrasi bekçiliği rolünde başarısız olmuş ve başkanlığa uygun olmayan birinin ana akım partisi adayı olarak seçime girmesine yol açmıştı. Fakat Cumhuriyetçiler bu noktada nasıl bir cevap verebilirdi? 1930’lu yılların Avrupa’sında ya da 1960 ve 1970’li yılların Güney Amerika’sında yıkılan demokrasilerden öğrendiğimiz dersleri hatırlayın: Demokrasi bekçiliği yapan kurumlar başarısız olduğunda ana akım siyasetçileri tehlikeli kişileri gücün merkezinden uzak tutmak için mümkün olan her şeyi yapmalıdır.</p>
<p class="ePrg">Demokrasiyi tehdit eden bir lidere güç aktarımını içeren toplu feragat, genelde bir ya da iki kaynaktan ortaya çıkar. Bunların ilki, diktatörün kontrol edilebileceği ya da evcilleştirebileceğine yönelik yanlış düşüncedir. İkincisi ise diktatörün gündeminin, ana akım siyasetçilerinin güçten feragat etmesine ya da bu seçeneği diğer alternatiflere karşı tercih etmelerine yol açacak kadar kendi gündemleri ile örtüştüğü ve sosyolog Ivan Ermakoff’ın <a href="--LNote-04.xhtml#lastnote-04-34" id="ln0434"><sup>“ideolojik hile”</sup></a> adını verdiği nedendir. Fakat <a href="--LNote-04.xhtml#lastnote-04-35" id="ln0435"><sup>ileride diktatör olacak biri ile karşılaşıldığında</sup></a> kuramların siyasetçileri hırslarına yenik düşmeden onu reddetmeli ve rakipleri ile geçici olarak birleşmeleri anlamına gelse dahi demokratik kurumları savunmak için mümkün olan her şeyi yapmalıdır.</p>
<p>2016 genel seçimlerine giren Cumhuriyetçiler için sonuçlar ortadaydı. Eğer Trump basit demokratik ilkeleri tehdit ediyorsa onu durdurmak zorundaydılar. Başka bir şey yapmak demokrasiyi riske atmak anlamına geliyordu ve demokrasinin kaybı bir seçimi kaybetmekten çok daha kötüydü. Bu, pek çokları için imkansız olanı yapmak ve başkanlık için Hillary Clinton’ı desteklemek anlamına geliyordu. Amerika Birleşik Devletleri iki partili bir sisteme sahiptir: 2016 seçimlerini sadece bu iki adaydan biri kazanabilirdi ve bunlardan biri bir demagogdu. Bu durum Cumhuriyetçilerin siyasi cesaretini ölçüyordu. Ülkenin iyiliği için kısa dönem siyasi fedakarlığı göze alabilecekler miydi?</p>
<p>Daha önce de gösterdiğimiz gibi bu tarz davranışın örnekleri mevcut. 2016 yılında Avusturya muhafazakarları Yeşil Parti adayı Alexander Van der Bellen’i destekleyerek radikal aşırı sağcı Norbert Hofer’ın seçimleri kazanmasına engel oldular. 2017 yılında ise yenilmiş Fransız muhafazakar adayı François Fillon, aşırı sağcı aday Marine Le Pen’i güçten uzak tutmak için parti üyelerinden merkez-solcu Emmanuel Macron’a oy vermelerini istedi. Bu iki örnekte de <a href="--LNote-04.xhtml#lastnote-04-36" id="ln0436"><sup>sağ kanat siyasetçileri ideolojik rakiplerini desteklediler</sup></a>. Bu parti tabanlarını öfkelendirmiş olabilir fakat önemli sayıda seçmenin oylarını tekrar yönlendirerek aşırı radikallerin güçten uzak tutulmasını sağladı.</p>
<p>Bazı Cumhuriyetçiler gerçekten de Donald Trump’ın başkanlık için tehlikeli bir şekilde yetersiz olduğu düşüncesi ile Hillary Clinton’ı desteklediler. Tıpkı Avusturya ve Fransız muhafazakar muadilleri gibi onlar da demokrasiye gösterdikleri paylaşılan bağlılıkları için partilerinin iyiliğini bir kenara koymanın daha önemli olduğunu kabul ettiler. Üçünün yaptığı açıklamalar aşağıdaki gibidir:</p>
<p class="iPrg"><a href="--LNote-04.xhtml#lastnote-04-37" id="ln0437"><sup>Cumhuriyetçi 1</sup></a>: “<i>Bu seçim için tercihimiz daha net olamaz - Hillary Clinton Amerikan demokrasisini net bir şekilde destekleyen güçlü bir aday... Donald Trump demokrasimiz için bir tehlikedir.</i>”</p>
<p class="iPrg"><a href="--LNote-04.xhtml#lastnote-04-38" id="ln0438"><sup>Cumhuriyetçi 2:</sup></a> “<i>Ülkemizi partiden öne koymanın ve Bakan Clinton’a oy vermenin vaktidir. Trump, ülkemizin en yüksek makamı için çok tehlikeli ve kesinlikle uygun değil.</i>”</p>
<p class="iPrg"><a href="--LNote-04.xhtml#lastnote-04-39" id="ln0439"><sup>Cumhuriyetçi 3:</sup></a> “<i>Bu ciddi bir konu ve ben oyumu karşı çıkan bir adaya harcamayacağım. Ülkemizin geleceği Donald Trump’ın başkan olmasını engellemekten geçiyor. Bu Kasım benim oyum Clinton’a ve Cumhuriyetçileri de bana katılmaya çağırıyorum.</i>”</p>
<p class="ePrg">Bu açıklamalar Beyaz Saray sözcüsü Paul Ryan, senato Çoğunluk Lideri Mitch McConnell ve eski başkan George W. Bush ya da John McCain, Marco Rubio ve Ted Cruz gibi önde gelen senatörler tarafından yapılmış olsaydı 2016 seçimlerinin kaderi dramatik bir şekilde değişebilirdi. Ancak bu açıklamalar emekli Maine senatörü Olympia Snowe’un eski basın sekreteri (Cumhuriyetçi 1), Pennsylvania’nın eski eyalet senatörü Jack McGregor (Cumhuriyetçi 2) ve Denver’dan Cumhuriyetçi bir bankacı olan Rick Stoddard (Cumhuriyetçi 3) tarafından yapılmıştı.</p>
<p>Paul Ryan, Mitch McConnell, Marco Rubio ve Ted Cruz gibi önde gelen ulusal Cumhuriyetçiler Donald Trump’ı destekledi. <a href="--LNote-04.xhtml#lastnote-04-40" id="ln0440"><sup>Hillary Clinton’ı destekleyen önemli Cumhuriyetçiler</sup></a> sadece gelecekteki seçimlerde yarışmayı planlamadıkları için kaybedecek bir şeyleri olmayan emekli siyasetçiler ve eski yönetim yetkilileriydi. Seçim arifesinde <i>Washington Post</i> açık olarak Clinton’ı destekleyen 78 Cumhuriyetçinin listesini yayınladı. Bunların arasında sadece bir kişi, New York kongre üyesi Richard Hanna seçilmiş bir yetkiliydi ve o da emekli oluyordu. Listede hiçbir Cumhuriyetçi vali yer almadı, senatörler yoktu. Sadece bir tane emekli olmak üzere olan kongre üyesi bulunmaktaydı.</p>
<p>Senatörler McCain, Mark Kirk, Susan Collins, Kelly Ayotte, Mike Lee, Lise Murkowski ve Ben Sasse, valiler John Kasich ve Charlie Baker ve eski valiler Jeb Bush ile Mitt Romney gibi bir grup aktif Cumhuriyetçi lider Trump’ı desteklemeyi reddettiler. Eski başkan George W. Bush sessiz kalmıştı. Ancak hiç biri Clinton’ı desteklemeyi kabul etmedi.</p>
<p>Kısaca çoğu Cumhuriyetçi lider partilerine bağlı kalmayı tercih etti. Eğer kararlı bir şekilde Trump’tan ayrılsalar ve Amerikalılara yüksek sesle, net bir şekilde onun ülkemizin önemli kurumları için bir tehdit oluşturduğunu açıklayıp bu nedenlerle Hillary Clinton’ı desteklediklerini açıklasalardı Donald Trump asla başkanlığa yükselemeyebilirdi. <a href="--LNote-04.xhtml#lastnote-04-41" id="ln0441"><sup>Fransa’da François Fillon’ın muhafazakar Cumhuriyet Partisi seçmenlerinin neredeyse yarısı</sup></a> onun Macron’a verdiği şaşırtıcı desteği takip etmiştir. Diğer üçte bir ise çekimser kalmış ve Fillon’ın takipçilerinin sadece altıda biri Le Pen’e oy vermiştir. Bu da tartışmaya açık olarak ülkenin seçimlerinde büyük bir değişime yol açmıştır. Amerika Birleşik Devletleri’nde ise Cumhuriyetçi seçmenlerin nasıl bölüneceğini bilmemiz mümkün değil. Bazıları, belki de çoğu yine Trump’a oy verebilirdi. Fakat yeterince seçmen her iki partinin Trump’ın yenilgisi için birleşmesi ile oyunu farklı bir şekilde kullanabilirdi.</p>
<p>Ancak trajik bir şekilde olanlar bundan farklıydı. Kem küm eden pek çok Cumhuriyetçi lider Trump’ın arkasında toplanarak birleşik bir parti imajı oluşturdular. Bu da seçimi normal hale getirdi. Seçim, bir kriz anı yerine Demokratların kendi adaylarını, Cumhuriyetçilerin de kendi adaylarını destekledikleri standart iki partili bir yarışına dönmüştü.</p>
<p>Bu değişimin önemli sonuçları oldu. Seçim sıradan bir yarış olduğunda basit bir yazı turaya döner ve bunun iki nedeni vardır. İlki partiler arası kutuplaşmanın artmasının son yıllarda seçmeni daha katı hale getirmiş olmasıydı. Ülke sadece birkaç gerçek bağımsız ya da değişken seçmen barındıracak şekilde gittikçe <a href="--LNote-04.xhtml#lastnote-04-42" id="ln0442"><sup>Demokratlar ve Cumhuriyetçiler arasında ikiye ayrılmakla</sup></a> kalmıyor aynı zamanda Cumhuriyetçiler ve Demokratların partilerine olan sadakatleri, birbirlerine olan düşmanlıkları da artıyordu. Seçmenleri hareket ettirmek daha zordu ve bu da 1964 ya da 1972 yıllarındaki seçimlerin bir benzerini yaşamayı daha zor hale getiriyordu. 2000’li yıllarda adayların kim olduğundan bağımsız olarak başkanlık seçimleri yakındı.</p>
<p>İkinci olarak ekonominin dengesiz durumu ve Başkan Obama’nın orta seviyedeki onay derecelendirmeleri nedeniyle tüm siyaset bilimi modelleri seçimlerden yakın sonuçların çıkacağını ön görüyordu. Hepsi popüler oylamada Clinton’ın ucu ucuna kazanmasını bekliyordu fakat bazıları da Trump’ın seçimden az bir farkla lider olarak çıkabileceğini savunuyordu. Her iki durumda da modeller <a href="--LNote-04.xhtml#lastnote-04-43" id="ln0443"><sup>birbirine yakın sonuçlar</sup></a> ön görerek birleşiyordu. Yazı-tura seçimleri her iki tarafa da kayabilir. Rastlantısal olaylara ve tarihi kazalara bağlıdırlar. Bu durumda “Ekim sürprizleri” ağır bir etki yaratabilirdi. Bir adayı olumsuz ışıkta gösteren yeni bir video yayınlandığında ya da FBI direktöründen bir diğer adayın güvenilirliğine gölge düşüren bir mektup çıktığında bunlar büyük bir fark yaratabiliyordu.</p>
<p>Cumhuriyetçi liderler açık bir şekilde Trump’a karşı çıkmış olsalardı son dört seçimde yaşanan sıkı rekabet ve kırmızıya karşı mavi dinamiği bozulabilirdi. Cumhuriyetçi seçmenler ikiye bölünürdü; bazıları parti liderlerinin uyarılarını dikkate alırken diğerleri Trump ile kalırdı. Yine de Trump’ın yenilmesi sadece ufak bir Cumhuriyetçi seçmen kesiminin taraf değiştirmesine bağlıydı. Bunun yerine seçimler normalleştirildi. Yarış daraldı ve Trump kazandı.</p>
</body>
</html>