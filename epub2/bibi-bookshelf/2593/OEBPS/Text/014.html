<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>İkinci Kitap: Mukallitliklerimiz</title>
</head>

<body>
  <h1 class="h11">İkinci Kitap: Mukallitliklerimiz</h1>

  <p class="p11">Bir müstebiti zorla tahtından indirmekle bir millet hürriyetine kavuşmuş olmaz. Asıl lüzumlu olan şey, istibdadın tekrar geri gelmemesini temin etmektir. Zulüm ve yolsuzluk tohumları yaşar ve istibdadın baskısı bir milleti karşı koymaya sevk edecek yerde korkutursa, millet cesaretsizlik ve itaat gösterirse, zulüm ve yolsuzluklar yeniden baş gösterir.</p>

  <p class="p11">Hürriyet; insanoğlunun hakikati arama ve adaleti gerçekleştirme yolundaki çalışmalarının bir meyvesidir. Bir milletin sahip bulunduğu hürriyetinin derecesi, manevî ve fikrî ilerleme yolunda sarf edeceği gayretlerle ölçülür.</p>

  <p class="p11">Bize gelince; eski hakan Abdülhamid&rsquo;in elinden kaçırdığı istibdat ve tahakküme yeniden sahip olmasına şanlı ordumuzun manî olduğu malûmdur. Bu sayede, siyasetteki tecrübesizliğimizi telâfi edebildik. Aksi halde zaten felâket içinde bulunan memleketimizin dehşet verici cinayetlere sahne olacağı ve hürriyetimizin kana boğulacağı şahsî tecrübelerimizle sabit olmuştu.</p>

  <p class="p11">Sultan Abdülhamid&rsquo;in tahttan indirilmesini gerektiren malûm vak'alar<a id="a163"></a><a href="../Text/notes.html#a517"><span class="t8">{163}</span></a> bizde şu kanaati uyandırdı ki: Muasır milletlerin derecesine ulaşmadan önce yapılacak ciddî pek çok işlerimiz vardır.</p>

  <p class="p11">Buna rağmen bugün, zamanın gerçeklerine aldırmayarak bizi çeşit çeşit nazariyeler peşinde koşturan bir hayalperestliğin içine düşmüş gibi görünüyoruz.</p>

  <p class="p11">Hayatın gerçek yüzü bizi hâlâ kendisine çekemiyor. Biz hâlâ güya ilmî, birtakım umumî görüşlerden çıkmış olan nazariyeleri tercih ediyoruz. Bu nazariyelerin ise zihinleri bir sürü mücerret fikirlere bağlamaktan başka bir faydası olmuyor. Bu mücerret fikirlerden çıkan düsturların, tatbikatta neye yarayacaklarını tahmine imkân yoktur.</p>

  <p class="p11">Bizim dimağımız henüz eşyadan fikirlere intikal edemiyor, fikirlerden eşyaya geçmeyi tercih ediyor. Çünkü bu sayede düşüncelerimiz sonsuz hayaller içinde, her şeyi kendi emellerine göre tertip edebileceği muhayyel bir muhit bulabiliyor.</p>

  <p class="p11">Bu yüzden bizi hiç bir şey memnun etmiyor. Her şeyde ümitlerimizi kıracak bir noksan buluyoruz. Aydınlarımızın çoğu, elde edilmesi imkânsız birtakım emeller peşinde yorulup beziyorlar.</p>

  <p class="p11">Batının medeniyeti, siyasî ve içtimaî müesseseleri bizde pek tabiî olarak bir hayranlık uyandırmıştır. Bu hayranlığın şevki ile Avrupa milletlerinin tecrübelerinden istifade etmeyi şiddetle arzu ediyoruz. Bu arzu, bizim fikir hayatımıza, felsefemize, siyasî ve içtimaî faaliyetlerimize başkaca bir özellik getirmektedir.</p>

  <p class="p11">Her milletin kendine has fikirleri ve ihtiyaçları olduğu için, siyasî ve içtimaî meselelerde başka bir milletin tecrübelerinden istifade etmek kadar güç bir iş olamaz.</p>

  <p class="p11">Her milletin kendine has fikirleri ve hisleri olmasaydı, içtimaiyat ilmi (sosyoloji), hayvanat ilmi (zooloji) ile garip bir şekilde iç içe bulunurdu. Bunun içindir ki, başka milletlerin tecrübelerinden istifade etmeye kalkışan bir milletin, tamiri imkânsız birtakım hatalara düşmemesi güçtür.</p>

  <p class="p11">Gerçi, başka milletlerin, çoğu zaman pek pahalıya malolmuş bulunan siyasî tecrübelerinden zahmetsizce istifade edebilmek pek çekici bir şeydir.</p>

  <p class="p11">Fakat garbın düşünce tarzı ve ruhî halleri ile şark'ın düşünce ve ruhu arasındaki ortak noktalar -ekseriya umulanın aksine- pek azdır. Bu yüzden, böyle bir istifadeye kalkışmak çok tehlikeli olur.</p>

  <p class="p11">Gerçekten de, şark dünyası, garp dünyasından o kadar farklıdır ki, gayet basit kelimeler bile bir çok defa aynı mânâ ve şumulü taşımazlar. Meselâ «eşitlik» tâbiri, bizde hiç bir haset, kin veya tecavüz hissi uyandırmaz. Zira insanlar arasında şahsî meziyetler sebebi ile meydana gelmiş olan eşitsizlik, açıkça demokrat olan İslâm toplumu içinde gayet tabiî sayılmıştır. Yine aynı sebeple «hürriyet» bizim için içtimaî bir zinciri kırmak, siyasî bir kölelikten kurtulmak demek değildir.</p>

  <p class="p11">Şarkı garptan ayıran en görünür fark, Avrupa&rsquo;nın putperestlikten Hıristiyanlığa geçmesine rağmen, ruhbanlık ve asillik imtiyazlarının baskısı altında yaşamasıdır. Bu hal ise tabiî olarak zulme ve düşmanlığa sebep olmuştur.</p>

  <p class="p11">Şark ise İslâmiyet ile şeref bulduktan sonra ne ruhban sınıfını, ne asilzâdeleri ve ne de bir başka keyfî imtiyazı tanımıştır. Hangi ırk ve mezhebe mensup olursa olsun, bütün insanlar arasında hakikî bir adalet, tabiî bir eşitlik ve samimî bir kardeşlik dünyası kurmaktan başka gayesi olmayan bir «adalet ve eşitlik kanunu»na tâbi olmuştur.</p>

  <p class="p11">Gerçi müslümanlar da, zamanın ve içinde yaşadıkları muhitin tesirlerinden tamamen kurtulamadıklarından, bu kanunun hükümlerine her zaman ve tam olarak uymamışlardır. Fakat hiç bir tarih devresinde bu kanunun hüküm ve tesirinden tamamen çıkmış değillerdir. Bu sebeple, müslüman milletler aynı devirde yaşadıkları hıristiyan milletlerden daha fazla müsamahakâr, adalet sahibi ve hürriyetsever olmuşlardır.</p>

  <p class="p11">İslâmiyetin, içtimaî ve siyasî müesseselerimiz üzerinde insanlık sevgisi bakımından meydana getirdiği güzel ve yerinde tesirler sayesindedir ki, son inkılâbımız herkesi şaşırtacak bir sükûnet içinde vukubul-muştur.</p>

  <p class="p11">Bu hususta bir itiraz olarak, İslâm kanunlarına tâbi olan Osmanlı cemiyetinin, ilk teşebbüsü ile meşrutiyet usulünü tesis etmesi gerektiği halde bu teşebbüsün, neden ancak pek çabuk sona eren kısa bir başarı kazanabildiği ileri sürülebilir.</p>

  <p class="p11">Buna karşılık 1293 (1876) senesindeki ilk teşebbüsümüzün, siyasî hürriyetimizin esaslarını koyduğunu ve buna kâfi geldiğini söyleyebiliriz. Hattâ Sultan Ab-dülhamid istibdadının bile bunları açıkça inkâra cesa-ret edemeyerek, ilk Kanun-u Esâsî&rsquo;nin tatbikine ancak hile ile manî olabildiği dikkate alınmalıdır.</p>

  <p class="p11">O zaman kötü bir tesadüf Osmanlı tahtına eski hakan gibi istibdada meyilli bir padişah getirdiği gibi, acı bir mağlûbiyetle bitecek olan bir muharebe de üstüne gelmişti.<a id="a164"></a><a href="../Text/notes.html#a519"><span class="t8">{164}</span></a> Böyle olmasa idi, hür müesseselerin gelişeceğinden şüphe edilmezdi.</p>

  <p class="p11">Memleketimizin siyasî ve içtimaî şartlarının farklı olması sebebiyle, aslında ne kadar doğru olursa olsun garp milletlerinin siyasî ve içtimaî tecrübelerinden istifade etmeye kalkmak bizim için tehlikeli olacaktır. Bu arzunun, üzerimize düşen vazifeleri doğru ve akıllıca ele alma işinde bir engel olarak karşımıza çıkacağından korkulur.</p>

  <p class="p11">Bu istifadenin bize kıymetli bir yardımcı ve rehber olabilmesi son derece itidâl ve basiret ile hareket etmemize bağlıdır. Yazık ki, bu derecede bir itidal ve basirete sahip olduğumuzu iddia edecek durumda değiliz. Meselâ, eski hakandan yüreklerimizde kalan korkunun şevki ile, Kanun-u Esâsî&rsquo;mizi tâdil etmeye mecburiyet hissettiğimiz zaman, Avrupa, bilhassa Fransa tarihinden çıkardığımız nazariyat ve kaideleri yeteri kadar kendimize göre değiştirmeden kabul ettik. Kendi muhitimizle gerçekte hiçbir alâkası olmayan birtakım fikir ve görüşlere iyi kötü demeden sahip çıktık. Avrupa anayasalarından herhangi birini kopya etmenin kâfi geleceği zan ve inancına düştük.</p>

  <p class="p11">O mühim anlarda işlediğimiz hatanın ne kadar tehlikeli olduğu daha şimdiden görünmektedir. Çünkü bugün vardığımız netice, sert bir istibdadın enkazı üzerine haddi aşan bir parlamentarizm usulü koymaktan ibaret kalıyor. Bu çeşit bir değişiklik yüzünden istikbalin bize ne gibi garip haller hazırladığını kestirmek imkânsızdır.</p>

  <p class="p11">Kanun-u Esâsî&rsquo;mizi, ecnebî müesseselere karşı âdeta körü körüne beslediğimiz bir hayranlığın sebep olduğu yersiz bir hevesin şevki ile değiştirmemize hiçbir şey mâni olamadı. Silâhı elinden alınan bir diktatörün hâlâ devam eden korkusu sebebi ile Kanun-u Esâsî'mize lüzumundan fazla halkçı ve serbest bir şekil vermemizi hiçbir düşünce durduramadı. Fakat bu kanunu, şimdiki şekline riayet ederek gereği gibi tatbik edeceğimiz de belli değil!</p>

  <p class="p11">Çünkü bir milletin yaşadığı gerçek hayatın ihtiyaçları kaçınılmaz şeylerdir. Bunların eksikliği hayatı tahrip eder, onulmaz yaralar açar. Hayatın sun&rsquo;î şeylere tahammülü yoktur. İhtiyaçlarına uymayan her şey kendiliğinden kaybolmaya mahkûmdur.</p>

  <p class="p11">Hayatın katı gerçekleri hakkını alır, ne kadar ince ve sanatlı da olsa «söz»e galip gelir, hataları meydana koyar ve boş fikirleri ortadan kaldırır.</p>

  <p class="p11">Meşrutiyetimize daha hür bir mahiyet vermek, onu daha demokratik bir hale koymak sevdası ile, bu usulün doğru ve samimiyetle tatbik olunmasını -imkânsız kıldık demeyelim ama- pek fazla güçleştirdik. Çünkü bizim kabul eylediğimiz parlamentarizm usulü -ki teşrii kuvvetin üstünlüğü esasına dayanır- ancak millî birliğin kuvvetle kurulmuş bulunduğu bir memlekette tatbik olunabilir. Milliyet meselesi ise bizde ne yazık ki başka şekildedir. Ayrıca bu usul mütecanis bir cemiyet arasında tatbik olunabilirken, bizde o da mevcut değildir.</p>

  <p class="p11">Elhâsıl, parlamentarizm usulü, bizde varlığı iddia edilemeyecek olan birtakım hasletlere, istidat ve alışkanlıklara bağlıdır.</p>

  <p class="p11">Buna göre parlamentarizm usulümüzün değişeceği muhakkaktır. Osmanlı Kanun-u Esâsî&rsquo;si, metni bakımından değilse bile fiilen ikinci bir değişikliğe mahkûmdur. Bu seferki değişiklik, kıymetleri şüpheli birtakım münakaşa ve nazariyeler, anlaşılmaz şerhler ile vukubulacak değildir. Kanun-u Esâsî'nin tatbikatı sırasında yani tecrübe ile meydana gelecektir.</p>

  <p class="p11">Taşıdığı, uyulması imkânsız ve yabancı unsurlardan bu şekilde zamanla kurtulacak olan «vekâlet usulü» nasıl olması gerekiyor ise o hali kazanacaktır. Temenni ederiz ki bu tatbikat en müsait şartlar altında olsun da bize pahalıya oturmasın!</p>

  <p class="p11">Avrupa müesseselerine gösterdiğimiz aşırı bağlılık, Kanun-u Esâsî&rsquo;mizde değişiklik yapılmasında bizi pek garip hatalara düşürdüğü gibi Meclis-i Mebusan'ın faaliyetine dair olan teşkilâtın kurulmasında dahi iyi bir tesir icra etmemiştir.</p>

  <p class="p11">Osmanlı inkılâbı, memleketin bütün içtimaî sınıflarına mensup unsurların bir elden yardımı ile sessiz bir şekilde vuku bulmuştu. Adalete ve hakka susamış olan bütün bir millet Sultan Hamid&rsquo;in istibdadını kaldırmak, selâmet ve hürriyet idaresine kavuşmak için birleşmişti. Bu sebeple, Avrupa parlamentolarında mevcut olan siyasî fırkalar Osmanlı Meclis-i Mebusanında bilinmiyordu.</p>

  <p class="p11">Fakat batılı üstadlarımız bize öğrettiler ki: Bir milletin siyasî hürriyeti, çeşitli fırkaların dikkatli ve şiddetli rekabetleri olmadıkça devamlı olamaz.</p>

  <p class="p11">Biz de, bu gibi fırkaların yokluğunun meşrutiyetimize zarar vereceğini zannederek hemen bunları kurmaya kalkıştık. Başka bir şey yapamayacağımız için de birbirine düşman gruplar teşkil ettik. Husumet ve rekabet insanlar arasında daima mevcut olduğundan, kolaylıkla muhalif cereyanlar meydana çıkardık.</p>

  <p class="p11">Bu isteklerimiz de yerine geldikten sonra «siyasî fırkaları kurduk, endişelerimize sebep olan noksanımızı giderdik» sandık. Siyasî hürriyetimizle beraber meşrutiyet usulünü de takviye edip sağlamladığımıza inandık. İşin sonunda bu fırkalar ileri memleketlerde olduğu gibi kavga döğüşe başlayınca memnun olduk. Muhterem mebuslarımızın Meclis&rsquo;te birbirlerine karşı gösterdikleri bu&rsquo;z-ü adâvete, meşrutiyetimizin şeref ve haysiyetini yüceltiyor ve Meclis&rsquo;in faaliyetini daha verimli kılıyormuş gibi safdilâne memnun olduk.</p>

  <p class="p11">Fakat şu sualler gayri ihtiyârî olarak aklımıza geliyor: Acaba meşrutiyetin kabul edildiği her yerde siyasî faaliyetler sadece bu bölücü şekilde mi cereyan etmeye mahkûmdur?</p>

  <p class="p11">Müşterek vatana hizmet edebilmek için aydın fikirli kimselerden, vatanseverlerden meydana gelen Meclis&rsquo;in, muhakkak birbirine aleyhtar fırkalara ayrılması mı şarttır?</p>

  <p class="p11">Vatana faydalı maksatlarla hizmet için bir kısmının tatbik ettiği vasıtalar, diğer kısmın teklif ettiği vasıtalara uymazsa, bu hal iyi niyet ve samimî fikirlere sahip kimseler arasında, muhakkak ayrılık ve düşmanlık sebebi mi olmalıdır?</p>

  <p class="p11">Siyasî çekişmelerin sebep olduğu ürkütücü manzarayı izah edip haklı gösterecek olan bunlar mıdır?</p>

  <p class="p11">Aksine olarak fertler mânevî ve fikrî meselelerde bölünüp zıtlaşacakları yerde, birleşip kaynaşsalar daha çok verimli olurlar. İnsan bir dostluk ve sevgi muhiti içinde vazifesini daha iyi yapar, şahsen yükselir ve olgunlaşır.</p>

  <p class="p11">Garpta cereyan eden hadiselerin daima faydalı ve güzel olduğu zannında bulunanlarca, -ki aydınlarımız arasında bu fikirde bulunanlar pek çoktur- dostluk ve yardımlaşmaya dayanan bir siyasî faaliyet düşünmek ham hayal gibi görülmektedir.</p>

  <p class="p11">Acaba böyle bir fikrin şimdiye kadar siyasî faaliyetlere tatbik edilmemiş bulunması, hiç tatbik edilemeyeceğine hükmetmek için kâfi sebep midir? Halbuki aynı âhenk ve beraberlik fikrinin, ilmî ve fennî faaliyetlerde başarı ile uygulandığı görülmüyor mu?</p>

  <p class="p11">Siyaset erbabının aksine fenciler meslek rekabeti gibi tembelce ve bencil hislerden uzak bulunuyorlar. Alimlerin beşeriyete hizmet emeliyle başvurdukları vasıtaların çokluğu ve başka oluşu anlaşmazlığa değil, birliğe sebep olmuştur. İşte bu birlik sayesindedir ki, çalışmaları hayret verici neticeler vermiş, zamanımızın fenni şaşırtıcı bir şekilde ilerlemiştir.</p>

  <p class="p11">İnkılâp ve yenilik devrimizi, biz de dostluk ve beraberlik içinde açmıştık, böyle devam etmeli idik.</p>

  <p class="p11">Osmanlı Parlamentosu, münakaşa ve çekişmeler sahnesi olacağı yerde bereketli bir tenkit ve konuşma zemini, sadece Osmanlılığın ilerlemesi ve yücelmesi his ve heyecanı ile birleşmiş bir vatanperverler topluluğu olmalı idi.</p>

  <p class="p11">Siyasî vak&rsquo;alar hiçbir zaman bir milletin arzularına göre cereyan etmez. Aksine o milletin tarihî geçmişine, uymakta olduğu içtimaî ve siyasî nizama göre şekillenir.</p>

  <p class="p11">Avrupa&rsquo;nın bugün bizce malûm olan siyasî durumunun başka bir şekilde bulunmaması, uzun bir müddet boyunca derebeylik nizamı altında gelişmeye mecbur kalmış olmasındandır. Bunu zarurî bir netice saymak gerekir.</p>

  <p class="p11">Siyasî fırkaları bu eşitsizlik ve keyfî idare doğurmuştur. Meşrutiyet usulünü de asırlarca devam eden bu çalışmalardan sonra bu fırkalar kurmuşlardır.</p>

  <p class="p11">Böylece garptaki siyasî partiler esas itibarı ile meşrutiyetin en tabiî dayanakları olduklarından Avrupa&rsquo;nın siyasî hayatında müstesna bir önem kazanmışlardır.</p>

  <p class="p11">Bizde de aynı sebepler mevcut olsaydı, partiler aynı rolü şüphesiz oynarlardı. Fakat bu sebepler olmayınca, ne olursa olsun, sözde siyasî partiler icat etmeye kalkıştık. Böylece hakikî bir serbestlik ve dostlukla dolu olan mazimizin ve bugünkü halimizin icaplarını görmeyerek geleceğimizi de tehlikeye attık.</p>

  <p class="p11">İnkılâbımızın tabiî gelişmesini, birtakım usul ve nazariyeler adına bozarak, ne ettiğimiz hatanın ve kaybımızın ehemmiyetini, ne de mecburen uğrayacağımız zarar ve ziyanın genişliğini idrâk edemeden büsbütün tehlikeli, meçhul bir yola girdik.</p>

  <p class="p11">Garpta milletvekilliği usulü, sadece partilerin sayesinde kurulmuş iken, biz aksine olarak, bu usulün sayesinde çeşitli partiler kurulmasını arzu ettik. Bu suretle pek büyük bir feraset hatasına düştük. Tesiri, müessir gibi telâkki etmek kadar büyük bir hatada bulunduk.</p>

  <p class="p11">Dolayısiyle şu şartlar içinde vücuda gelen partilerden, aynı makul neticeleri beklemek, garptaki partilerden elde edilen iyilikleri ummak, çocukça bir şey olacağı gibi, partilerimizin Osmanlı siyasî hayat ve faaliyetleri içinde aynı üstün ve mühim mevkii alacaklarını hayal etmek de boşunadır.</p>

  <p class="p11">Meclis-i Mebusan&rsquo;ımızda cereyan eden münakaşaların şiddeti, mebuslarımızın yekdiğerine karşı gösterdikleri husumet, Osmanlı topluluğunda tam bir âhenk bulunmadığını ispata kâfidir. Fakat âhengi bozan bu kırgınlıkların esasını da tam olarak anlamak lâzımdır. Çünkü Avrupa&rsquo;daki benzerlerine bakarak bizdeki husumetlere de, hürmete şâyân birtakım siyasî veya iktisâdi görüşler sebebiyle meydana gelmiş tabiî neticeler olarak bakılırsa pek garip bir hataya düşülmüş olur.<a id="a165"></a><a href="../Text/notes.html#a521"><span class="t8">{165}</span></a></p>

  <p class="p11">Maalesef Türkiye'nin bugünkü hali bu çeşit telâkkilere müsait değildir. Bizim gibi, uzun bir zamandır felâketlere maruz kalmış olan ve siyasî varlığını koruyup sağlamlaştırmaya muhtaç bulunan bir memlekette -hiç olmazsa şimdilik- birbirine zıt siyasî görüşler olamaz ki, bu şekilde münakaşalar yapılabilsin. Yine memleketin bir başından öteki başına kadar hüküm süren müthiş sefalet de içeride iktisadî bir rekabete imkân bırakmaz. Bu gibi sefalet ve tehlike zamanlarında insanlar gayri ihtiyârî bir araya gelirler.</p>

  <p class="p11">Bu hakikatlere rağmen, Osmanlı Meclis-i Mebusan&rsquo;ında fikir birliği yoksa ve bu&rsquo;z ü adâvet mevcut ise, bu hal Meclis&rsquo;in gayri tabiî olduğuna ve memleketin menfaatlerine zıt bazı tesirlere zebun bulunduğuna delildir.</p>

  <p class="p11">Zaten Osmanlı toplumunu teşkil eden millet ve ırklar arasında bir müddetten beri, bazı yabancı tesir-ve teşvikler sebebiyle millî ve ırkî rekabet ve nefretlerin ortaya çıktığı kimseye meçhul değildi.</p>

  <p class="p11">Bu rekabet ve iddialar gerçeğe aykırı olduktan başka, Osmanlı unsurları arasında hüküm sürmesi gereken uyuşma ve dostluk hislerini de bozmaktadır.</p>

  <p class="p11">Evet bu unsurların iddia ve rekabetleri adalete ve gerçeğe uygun değildir. Gerek tarafsız tarihler ve gerek bugünkü cemaatlerin halleri de ispat eder ki, Habsburglar&rsquo;ın<a id="a166"></a><a href="../Text/notes.html#a523"><span class="t8">{166}</span></a> veya Romanof&rsquo;ların<a id="a167"></a><a href="../Text/notes.html#a525"><span class="t8">{167}</span></a> memleketinde görülen millî rekabetler veya ırkî nefretler Osmanlı diyarında hiçbir vakit mevcut olmamıştır. Mazide maruz kaldığımız istibdat hepimizin birden başına gelmişti. Nitekim bugün, hürriyet de bütün Osmanlılara eşit olarak feyiz vermektedir. Bütün bunlara rağmen ecnebilerin dolapları birtakım meş&rsquo;um ihtiraslar ve çocukça hayaller sayesinde tesir sahası bulmuştur.</p>

  <p class="p11">Diğer taraftan her çeşit kurtuluş ümidini, yenilik ve terakki arzusunu ortadan kaldıran istibdat devri de Osmanlılar arasında asırlardan beri devam eden bağların gevşemesine sebep olmakta idi.</p>

  <p class="p11">Bu istibdat, o devirde Osmanlı devletinin varlığına karşı girişilen teşebbüsleri haklı gösteriyor ve kolaylaştırıyordu. Ecnebilerin Osmanlı ülkesini içinden parçalayabilecek tahriklerine engel olabilecek bir mâni yoktu. Çeşitli Osmanlı unsurları arasına ekilen ayrılık ve nefret tohumları herkesin gözü önünde bol bol saçılıyordu. Osmanlı istibdadına karşı, saadet vaadleri açıkça telkin ediliyordu.</p>

  <p class="p11">Meşrutiyetin ilânı bu tahriklere son verdiyse de onların senelerdir uyandırdığı ümitler bir anda ortadan kalkamazdı. İşte Meclis-i Mebusan'ımızı cûş-u hurû-şa getiren de artık söndürülmüş olan bu ümitlerdir.<a id="a168"></a><a href="../Text/notes.html#a528"><span class="t8">{168}</span></a></p>

  <p class="p11">Türkiye&rsquo;de bu gibi temayüllerden doğan rekabetten başka bir rekabet yoktur. O halde, ümmetin vekilleri tarafından teşkil olunan mecliste cereyan eden kavgaların sebebini bu temayüllerde aramalıdır. Bu sebebin ise çeşitli unsurların, kendileri için besledikleri emeller ve hususî menfaatlerin yeni devir gelince kargaşalığa uğraması olduğu açıktır.</p>

  <p class="p11">Şu halde bu kavgalar aslında Osmanlılık ile hususî menfaatlerin çatışmasından başka bir şey değildir. Böyle olunca da bizim siyasî partiler kurdurmaya çalışmamız Osmanlılığın yüce menfaatleri aleyhine olmuş, hâlâ hususî menfaatler peşinde koşanların ekmeğine yağ sürmüştür. Onların kanunî bir maske ile kurulmuş partiler sayesinde ve parlamentonun sağladığı dokunulmazlığın himayesi altında zararlı maksatlarını takip etmelerine imkân vermiştir.</p>

  <p class="p11">Siyasî partilerimizin durumu o kadar gayri tabiîdir ki, çoğunluk, azınlığın eline geçmiştir. Bu hal idare tarzımızın tamamen terkini değilse bile herhalde pek çok değişikliklere uğramasını gerektirecek derecede tehlikelidir.</p>

  <p class="p11">Garba hayranlığımızın tesiri ile giriştiğimiz içtimâi faaliyetlerimizi tetkik edecek olursak bunların da tenkit olunacak bir çok tarafları bulunduğunu kolayca görürüz.</p>

  <p class="p11">Siyasî müesseselerde olduğu gibi, içtimaî faaliyetlerimizde de hayranlık marazına duçar olduk. İyi ile kötüyü, güzel ile çirkini birbirine karıştıran ahlâk anlayışımız garip bir sarsıntıya uğradı. Bu yüzden biz, âdâb ve ahlâkımıza, geleneklerimize ve pek selîm, pek afif ve pek insaflı olan «Osmanlı şahsiyeti»mize karşı husumetimizi ilân ettik. Osmanlılığın esaslarını zayıflatmak için şiddet kullanmaktan kendimizi alamaz hale geldik.</p>

  <p class="p11">Bugün memleketimiz insan düşüncesinden çıkmış ne kadar içtimaî nazariye ve usul varsa hepsine birden geniş bir hayat alanı olmuştur. Bunların hepsi, hayret verici bir inanç ile tatbik sahasına konmaktadır. Türlü türlü ve tehlikeli derecede birbirinden farklı ruh halleri ortaya çıkıyor. Dışarıdan gelen bu nazariyeler girdabı, Osmanlı cemiyetini öyle bir meçhule sevkediyor ki, bütün umumî ve içtimaî gayeler yok olarak yerlerine, içtimaî bir fetret demek olan kozmopolitizm<a id="a169"></a><a href="../Text/notes.html#a529"><span class="t8">{169}</span></a> geçmektedir.</p>

  <p class="p11">Zaten oldukça çeşitli cinslerden meydana gelmiş olan Osmanlı cemiyeti, kendine has mahiyetini de gitgide kaybederek tam bir çökme tehlikesine doğru gidiyor.</p>

  <p class="p11">Osmanlı cemiyetini garplılaştırmak heves ve arzusu ile cemiyetçilerimizden bir kısmı nihilist<a id="a170"></a><a href="../Text/notes.html#a531"><span class="t8">{170}</span></a> olmuşlardır. Herhangi bir şey vücuda getirmekten âciz, hattâ her çeşit muhafazakârlık hissinden mahrum ve her şeyi yıkmaya hazır, yıkıcı, tahripçi kimseler haline gelmişlerdir. Çünkü «ıslâh» hissi, «muhafaza» hissi ile ikizdir.</p>

  <p class="p11">Bir milletin örf, âdet ve geleneklerini bir günde değiştirmeye kalkışmak, bu örf ve âdetlerin gelişmesine ve geleneklerin teşekkül edip yerleşmesine hükmeden içtimaî temel kanunları bilmemeye bir delildir. Bunu artık öğrenmeliyiz.</p>

  <p class="p11">Her değişikliğin iyilik işareti olduğu inancını taşımak, acaip bir düşünce ve gaflettir. Çünkü gerileme ve çöküşler de ancak örf ve âdetlerin değişmesi ile olur. Bunu idrâk etmenin zamanı da artık gelmiştir.</p>

  <p class="p11">Adetlerin değişmesinin bir terakki eseri olması bu değişikliğin, muayyen şartlar altında cereyan etmesine yani mânevi ve fikrî hallerin güzel bir neticesi olmasına bağlıdır. Âdetlerin yenileşmesi fikirlerin yenileşmesinden evvel değil sonra olmalıdır.</p>

  <p class="p11">Bundan dolayıdır ki, hakiki bir yenileşme zamanla meydana gelir, öyleyse biz de şahsî kanaat ve arzularımızın tesiriyle alelacele meydana gelen yeniliklerden kaçınmalıyız. Zira bu kanaat ve arzularımız çoğu kere sosyoloji ilmi esaslarının veya değişmesini arzu ettiğimiz halin yanlış bir şekilde anlaşılmasından ileri gelmektedir.</p>

  <p class="p11">Zaten denebilir ki, içtimaî meselelerde gösterdiğimiz bütün ecnebi hayranlığı bizi garp usulünde demokratlaştırmak istemekten ibaret kalıyor. Halbuki biz, kuruluş devrimizden beri en hakikî bir demokrasi usulü ile yaşamış, esasen demokrat bir milletiz. Tatbik etmek istediğimiz garp demokrasisi ise henüz dün vücuda gelmiştir, çeşit çeşit günahlarla lekelidir ve geçici bir haldir. Bu hal, aristokratik uzun bir mazi ile eşitlik taraftarı bazı cereyanlar arasında bir inkılâp halidir. Eşitlik taraftarı yeni cereyanlar garp cemiyetlerini bıktırmakta ve bazı tedbirlere başvurmaya mecbur bırakmaktadır.</p>

  <p class="p11">Osmanlı demokrasisi ise esaslı ve kesin bir içtimaî haldir. Mantıkî ve fiilî bir aslî şekil kazanmış olan tarihî eserimizdir. Biz ona çözülmez asırlık bağlarla bağlıyız. Bu bağları kesmemiz bize felâket getirir. Bugün bizim vazifemiz memleketimize yeni bir demokrasi getirmek değil, mevcut olan demokrasimizin gelişmesine gayret etmektir. Tabiî şartlar altında tekâmül edememiş, memleketinin siyasî ve içtimaî hayatına serbestçe iştirak eylememiş olan bir millet hukukî ve siyasî vazifelerini yerine getirmek zamanı gelince bir çok hatalara düşmeye mahkûmdur. Bu hatalardan kurtulmak, onları gidermek için yegâne çare, başkalarının tecrübelerine müracaat etmeden önce -hattâ pek az da olsa- kendi tecrübesinden istifade edebilmektir.</p>

  <p class="p11">Garptaki cereyanlara kapılarak yaptığımız ve ilerlemeyi hedef alan çalışmalarımızın neticesiz kalmasının sebebi, garp medeniyetini doğuran esas sebeplere vakıf olamayacak kadar yanılmış bulunmamızdır.</p>

  <p class="p11">Garp medeniyetinin şaşaasına o derecede hayran ve hayrette kalmışız ki, onu meydana getiren sebepleri kavramaktan âciz olup, gördüğümüz neticeleri medeniyetin sebepleri sanmış ve görünüşe aldanmışız. Şimdi garbın medenî milletleri gibi hareket etmek isterken tam aksini yapıyoruz. Çünkü bu milletlerin hiçbiri bizim yaptığımız gibi, komşusunun siyasî veya içtimaî müesseselerini kabul ve tatbik etmeye teşebbüs etmemiş, hiç biri kendi ruhunu diğerininkine göre teşkil etmeye çalışmamış, yahut kendi mânevî şahsiyetinden vazgeçip komşusunun fikir ve hareket tarzını tam bir teslimiyetle taklide girişmemiştir.</p>

  <p class="p11">Garp milletleri ilerlemek ve olgunlaşmak için önce sûiistimallere, adaletsizliğe ve cehalete karşı savaş açmışlardır. İnsanlığın yükselmesine tabiî olarak hasım olan bu kötülüklerle, hiç çekinmeden, tam bir inançla, gerektiğinde can ve mallarını feda etmek hususunda tereddüt etmeksizin mücadele etmişlerdir.</p>

  <p class="p11">Demek bu milletlerin her biri, başkalarının çalışması sonunda değil, kendi gayretleri neticesinde tekâmül etmiş, meseleyi kendi hesabına ve kendi kendine, kendi kudreti ve aklının derecesine, kendi vasıta ve temayüllerine göre halletmişlerdir. Garptaki müesseselerde görülen değişik şekiller işte bu şekilde meydana gelmiştir.</p>

  <p class="p11">Bu sebeple Avrupa milletlerinin gıpta edeceğimiz özellikleri, geleceğe doğru mesafe almak için seçtikleri esaslar ve bu esaslara karşı gösterdikleri saygı ile bu esasları korumak için göze aldıkları fedakârlıklardan ibaret kalmalıdır. Maksatlarına varmak için tatbik eyledikleri icra şekillerine bakmamalıyız.</p>

  <p class="p11">Asıl gıpta verici şeyler, onların çalışma tarzı, eğitim usulü ve fedakârca vatanperverlikleridir.</p>

  <p class="p11">İşte garp milletlerinin hakikaten hayret veren ve örnek alınmaya değer olan tarafları bunlardır.</p>

  <p class="p11">Bir memleketin müesseseleri ihracat maddesi olmadığı gibi, bunları ithal etmek de pek zelilâne bir iştir. Böyle bir şeyi tavsiye edenler bir milletin müesseselerinin ne demek olduğunu idrâkten ve kendi memleketlerine karşı vazifelerinin neden ibaret olduğunu anlamaktan âciz olduklarını ispat etmiş olurlar. Böyle bir hareket, kendi imkân ve gayretlerimizle meseleleri halletmekten, maksadımıza varmaktan âciz olduğumuzu da gösterir ki, ayrıca zillete sebep olur.</p>

  <p class="p11">Bir ferdin veya bir cemiyetin düzelmesi, mânen ve fikren yücelmesi, ancak kendi gayretleri sayesinde müyesser olur. Bu nasıl bir hakikat ise, başkasının kendi hesabına sarfettiği gayret ve çalışmaların da bize bir faydası dokunmayacağını kabul ve itiraf etmeliyiz.</p>

  <p class="p11">Fakat bundan dolayı, medenî milletlerin müesseselerini bilmezlikten gelmek, gelişme tarihlerini öğrenmeye ehemmiyet vermemek mi icap eder?</p>

  <p class="p11">Hayır, aksine biz onları mümkün olduğu kadar güzel şekilde tatbik etmeliyiz. Onları mümkün olduğu kadar öğrenmeliyiz. Yalnız bu öğrenmeden maksat, onları aynen almak değil, vazifemizin güçlüğünü ve ehemmiyetini daha iyi anlamak, vazifemizi en güzel şekilde başarmak için bilgimizi arttırmak olmalıdır.<a id="a171"></a><a href="../Text/notes.html#a534"><span class="t8">{171}</span></a></p>

  <p class="p11">Sözün kısası, kendimizi bile idrâk etmekten bizi alıkoyan taklit ve aktarmalar vasıtası ile durumu ıslâha çalışmak, çok elem verici bir içtimâî karışıklık ve siyasî zaaf hali meydana getirmekten başka bir netice vermeyecektir. Bundan zerre kadar şüphe etmemeliyiz.</p>

  <p class="p11">&nbsp;</p>
</body>
</html>
