<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Eski Teşkilât</title>
</head>

<body>
  <h2 class="h21">Eski Teşkilât</h2>

  <p class="p11">Osmanlı cemiyetinin gerek bugünkü çöküşünün sebepleri ve gerek varlığını korumakta gösterdiği garip acz, iki esastan doğmuştur. Biri teşkilâtının özel yapısı, diğeri de memleketin ıslâhı meselesinde düşülen temel hatalardır.</p>

  <p class="p11">Her memlekette olduğu gibi Türkiye de o hali doğuran sebepler devam ettiği müddetçe devam eden derebeylik usulü ile idare olundu. Sonra memleketin yeni esaslara göre tanzim olunmasına ihtiyaç duyulunca derebeylik idaresinin yerini siyasî ve idarî merkeziyet usulü aldı.</p>

  <p class="p11">Cennetmekân Sultan Mahmud Han Hazretlerinin saltanatı ile başlayan bu yeni usulün ihtiyaçlarını karşılamak üzere bir memurlar kadrosu ihdas olundu. Bu kadro bütün rütbeler ve iktidar vesatılarını ele alacak, kudretli ve sağlam bir silsile halinde kuruldu.</p>

  <p class="p11">Bu mümtaz memurlar sınıfı, merkeziyet usulünün gereği olarak teessüs etmiş olup, hükümdarın şahsında toplanan kudretin itaatli bir âleti olmaktan başka bir şeyle mükellef değildiler. Bunlar idarî bakımdan bir meziyeti haiz bulunabilmekle beraber içtimaî bir kıymet ifade etmiyorlardı.</p>

  <p class="p11">Çünkü bu memurlar tabakası, bir sınıf halkın gerekli vasıfları hâiz bir yüksek içtimaî sınıf teşkil etmesi için lâzım olan istiklâl, istikrar ve an&rsquo;ane gibi manevî ve fikrî meziyetleri toplamamıştı.</p>

  <p class="p11">Hükümdarın âtıfet olarak bahşettiği şan ve şeref, nüfuz ve iktidar, servet-ü sâmân, mutlak bağlılığın mükâfatını teşkil ettiğinden gerekli istiklâlden tabiî olarak mahrum bulunuyorlardı.</p>

  <p class="p11">Her birinin mukadderatı âmirinin teveccühüne veya hükümdarın iradesine bağlı olduğu gibi, her saltanat değişikliğinde de yeni hükümdarın himaye ettiği kimseler eskilerin yerini aldıklarından, devamlı olmak-tan, istikrardan da mahrum idiler.</p>

  <p class="p11">An'aneleri ise memurlara mahsus olan rekabet, itaat ve bencillikten ibaretti. Mânevî ve fikrî seviyeleri de memuriyetleri mertebesiyle mütenasip oluyordu.</p>

  <p class="p11">İşte o vakit Osmanlı toplumunun en yüksek, en aydın sınıfını teşkil eden bu seçkin kalem sahiplerinin içtimaî kıymeti de bundan ibaretti. Gerçi bu sınıftan çok kıymetli şahsiyetler yetişmiş ise de, karşılaştıkları düşmanca rekabet, kin ve haset sebebiyle iktidar ve meziyetleri nispetinde, vatana faydalı olamamışlardır. Vatanın mukaderatına bir asır kadar hâkim olan bu seçkin sınıfın memleket idaresindeki ehliyeti de ne yazık ki, içtimaî kıymetinden pek farklı olamamıştır. Çünkü devlet daireleri muhitinin telkin ettiği cesaretsizlik sebebiyle, hakikî bir mes&rsquo;uliyeti üzerlerine almaya hiç bir vakit cür&rsquo;et edememişlerdir. Azim ve ehliyetinin kıtlığına ilâve olarak, meseleleri kavrayışı da noksan olduğundan ecnebî müesseselerin kurulmasını tercih etmişlerdir.</p>

  <p class="p11">Bir memleketin müesseselerinin en muazzez, en kıymetli millî miras olduğunu ve millî müesseselerin terk edilmesinin millî varlıktan da feragat demek olduğunu anlayamamışlardır.</p>

  <p class="p11">Bu sebeplerle merkezî idare usulünün devlet erkânı, yenileyici değil, fakat cesareti cehaletine uygun bir şekilde zararlı yenilikler icatçısı olmuştu. Esasen bu heyetin elinden gelebilecek yegâne icraat da bu idi. Çünkü hiçbir ciddî çalışmaya, hakikî bir ehliyete, ihtiyaçların tatminine ait hiçbir yüksek anlayışa dayanmıyordu. Batı memleketlerinde mevcut bütün yeniliklerin kabulünü, yüksek bir namla anılmak için kâfi görüyordu.</p>

  <p class="p11">Ayrıca bu çeşit bir icraat, mesuliyet korkusuna da tamamen uygun düşüyordu. Zira memlekete ithal olunan yeni usullerin menşelerinin batı olması, onlara efsunkâr kıymetler verdiriyor, bu çeşit ecnebî eserlerini getiren ve teşvik edenler de aciz ve mes&rsquo;uliyet ithamlarından âzâde bulunduktan başka, memlekete yeni ümitler bahşediyorlardı.</p>

  <p class="p11">Ancak bu ümitler temelsiz ve çabuk kaybolan şeyler olduğundan, çok geçmeden acı bir hayal kırıklığına dönüyorlardı. Fakat daima daha yenilerinin kabulü ve metholunması sürüp gittiğinden zaafa uğramakta olan müphem bir ümidin yaşatılması mümkün oluyordu. Hiçbir şekilde düzelmeyen memleketin esef verici ahvaline bu şekilde sabırla tahammül ediliyordu.</p>

  <p class="p11">Eski hükümet de bu şekildeki icraatı ile en şiddetli mutlak bir iradeye sahip olduğu zamanda bile iki yüzlü davranıyordu Mutlakiyet idaresini temsil etmesine rağmen aczi sebebiyle tabiî vazifesini ifa edeme-</p>

  <p class="p11">diğinden farkında olmaksızın ihtilâlkâr bulunuyordu. Umumî teveccühten mahrum kalarak, ancak geniş hükümdarlık nüfuzunu istediği gibi kullanmak suretiyle mevkiini muhafaza edebiliyordu.</p>

  <h2 class="h21"><a id="ncx578"></a>&nbsp;</h2>
</body>
</html>
