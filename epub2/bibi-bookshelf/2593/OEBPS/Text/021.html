<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>İçtimai Şartlar</title>
</head>

<body>
  <h2 class="h21">İçtimai Şartlar</h2>

  <p class="p11">İçtimaî durumların memleket üzerindeki tesir ve nüfûzunun büyüklüğü ve genişliği şimdiye kadar anlaşılmamıştır. Memleketin mukaderatının bunlara bağlı olduğu, gördüğümüz eksikliklerin ve hükümetteki geriliklerin ya doğrudan doğruya veya dolayısiyle içtimaî vaziyetin tabiî bir neticesi olduğu henüz lâyıkı ile açıklığa kavuşmamıştır.</p>

  <p class="p11">Milletin alimlerini, vatanperverlerini, seçkin idare adamlarını ve memurlarını, muntazam içtimaî sınıflar yetiştirir. Çocukları terbiye edebilmek, aileyi mes&rsquo;ut kılabilmek bu intizamın sayesinde mümkün olabilir. Aksi takdirde yani cemiyetin başıboş kalması halinde en ileri medeniyetlerin bile yok olup gittiği hâlâ anlaşılmıyor.</p>

  <p class="p11">Cemiyetin durumu bir memleketin siyasî ve idarî ahvalinin temelini teşkil eder, dolayısiyle siyasî ve idarî ahval içtimaî duruma bağlı olduğu için, cemiyetin durumu da kendisini teşkil eden fertlerin ahlâk ve zihniyetine bağlıdır.</p>

  <p class="p11">İşte bu prensiplerin tabiî bir neticesi olan, cemiyetimizin bugünkü durumu, ahlâkî ve zihnî noksanlarımızın bir örneğidir. Her şey zihnî ve ahlâkî hasletlerimize bağlı olduğuna göre, mantıkî olarak idarî ve siyasî faaliyetlerimizin kıymeti de cemiyetin durumundan üstün olamayacaktır.</p>

  <p class="p11">Bu mantıkî neticenin gerçekte de mevcut olduğunu anlamak için, tabiatın bahşettiği her çeşit refah ve saadet getirici kaynaklara sahip olmasına rağmen memleketimizin düştüğü esef verici hali görmek kâfidir.</p>

  <p class="p11">Bununla beraber biz hâlâ bütün felâketlerimizin sebebini cehaletimizden biliyor ve bunda ısrar ediyoruz. Kendimizde ilim eksikliğinden başka bir noksan bulmuyoruz. Bilgi sahibi kimselerin de kötülük yapabileceklerine ihtimal vermiyor, ilim ve marifeti her şeye deva buluyoruz.</p>

  <p class="p11">Fakat cehaletin en büyük noksan sayıldığı bu memlekette, ilim ve fen tahsiline gösterilen bu büyük itimat, bütün saadeti ve kemali çok para sahibi olmakta zanneden fakirin servete karşı gösterdiği muhabbete benzer.</p>

  <p class="p11">Halbuki bu fakir adam ahlâkî vasıfları eksik olduğu için zengin olamamıştır ve hayatının sonuna kadar da servet sahibi olmak ihtirası ile tutuştuğu halde buna muvaffak olamayacaktır.</p>

  <p class="p11">Bizler de azim ve sebat, irade ve fedakârlık gibi çok lüzumlu ahlâkî hasletlerden mahrum bulunmamız sebebiyle, hiç bir zaman, ciddî başarılar kazanamıyor, fakat daima ilim ve marifet elde etmek ihtirası ile dolu bulunuyoruz.</p>

  <p class="p11">Bizi daimî olarak hata ve yanlış halinde bulunduran ahlâkî noksanlarımız, yapmakla mükellef olduğumuz vazifeleri yerine getirmeye mânî oluyor. Ayrıca gurur ve bencilliğimiz, noksanlarımızı ve kendi gerçek mahiyetimizi anlamamızı önlüyor. Kendimizi beğenerek lâyık olmadığımız şeyleri elde etmek istiyoruz. Kayıtsız, tembel ve rahatına düşkün oluşumuz alimlerin bir fikir sistemine sahip olmalarını önlediği gibi, cahilleri kurtarmalarına yetecek derecede ilim ve irfan tahsil etmelerine de müsaade etmiyor.</p>

  <p class="p11">Dolayısıyla Osmanlı cemiyetine mensup her ferdin ilk ve en mühim vatan vazifesi ahlâkî noksanlardan mümkün olduğu kadar kurtulmak, kıskançlık ve bencillik hislerinin şevki ile ortaya çıkan ve başkalarında görüp de beğenmediği, bizzat kendinde de hissedebildiği her türlü kötü duyguları yenmekten ibarettir.</p>

  <p class="p11">Müşterek vatanımızın bulunduğu halden, en büyükten en küçüğe kadar herkese, mevki ve önemine göre bir mesuliyet payı düşmektedir. Vatanın başına gelen felâketler, vatan evlâtlarının ahlâkî noksanları sebebiyledir. Bu noksanlık, anavatana karşı olan vazifelerin yerine getirilmesini önlemektedir. Mes&rsquo;uliyet ve noksanlarımızı her birimizin vicdanen kabul etmemiz gerekir.</p>

  <p class="p11">Artık ıslahat ve yenilik hayranlarının da en iyi, en acele ıslahatın kendi kusurlarını gidermeye çalışmak, en faydalı ve en son yenileşmenin de kendi hasletlerinde yapacakları değişiklikten ibaret bulunduğunu itiraf etmeleri icabeder.</p>

  <p class="p11">Herkesin az çok kendi şahsının olgunluğuna inandığı muhitimizde, böyle sözde kalan bir ihtar ile kimsenin ahlâkî kusurlarını düzeltmeye kalkışması beklenemez. Esasen öteden beri şahsının mükemmelliğine dair beslediği fikir ve zan, bu noksanları görmesine mani olmaktadır.</p>

  <p class="p11">Ancak böyle bir ihtar anî ve süratli bir şifa tesiri getirebilmek iddiasından uzak olmakla beraber, vicdanları aydınlatmak gibi, şüphesiz hiç küçümsenmeyecek bir vazifeyi ifâ etmekten de geri kalmaz.</p>

  <p class="p11">Kısacası, her ferdin, umumi kötülüklerden kendi hissesi kadar mes&rsquo;ul olduğunu ve bu umumî fenâ halin ancak kendini düzeltmeye çalışması ile ortadan kalkabileceğini kabul ve itiraf etmesi lâzımdır. Bunun gerçekleştiği gün kurtuluş yoluna doğru büyük bir adım atılmış olacaktır.</p>

  <p class="p11">Çünkü memleketin çöküşüne sebep olan eski nesiller gibi duyup düşündüğümüz müddetçe ve onlarla aramızdaki fark aynı fikir ve hislerin meydana çıkış şeklinden ibaret bulundukça, bizim neslimizin de geçen nesillerden daha iyi bir şey yapamayacağı apaçık ortadadır.</p>

  <p class="p11">İlmî kazançlarımız ancak ahlâkî noksanlarımızı giderebildiğimiz derecede faydalı olacaktır. Aksi takdirde ilmimiz, kötü temâyüllerimizi teşvik edip artırmaktan ve zararımıza sebep olmaktan başka bir şeye yaramayacaktır.</p>

  <p class="p11">İnsanın hareket yolunu çizen akıl ve bilgisinden daha çok ahlâkıdır.</p>

  <p class="p11">Bir hâin, hâinlik hasletinin gösterdiğinden başka bir şeye aldırmaz. Akıl ve bilgi kuvvetini ancak cinâ-yetini başarmak ve kendini kurtarmak için ötekini berikini kandırmak için kullanır.</p>

  <p class="p11">Azim ve iradesinin azlığı sebebiyle hayatta başarı elde edememiş olan bir kimse bu ahlâkî noksanlarını örtmeye ve gizlemeye çalışır. Akıl ve bilgisini çoğu zaman kendini teselli etmek için başkalarına iftirâ etmek veya haksızlıklara hedef olduğu iddiasında bulunmak üzere hayalî suçlular uydurmak için kullanır.</p>

  <p class="p11">Elhâsıl, ferdin hareket yolunu çizen, fiil ve işlerini ona telkin eden, onu fenalıklardan men eden ruhî ve içtimâi intizamı yani ahlâkıdır. Zekâ ve bilgi ancak ikinci derecede tesir sahibi olan vasıtalardır.</p>

  <p class="p11">&nbsp;</p>
</body>
</html>
