<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Kanun-u Esasi Bizim İçtimai Hal ve Mevkiimize Uygun Değildir.</title>
</head>

<body>
  <h2 class="h21">Kanun-u Esasi Bizim İçtimai Hal ve Mevkiimize Uygun Değildir.</h2>

  <p class="p11">Osmanlı Kanun-u Esâsî&rsquo;si güya büyük bir hürriyetperverlik eseri olarak, tâ Arabistan çöllerine kadar uzanan Osmanlı ülkelerindeki bütün milletlere, asrımızın en ileri milletlerinin bile çoğunun sahip bulunmadığı siyasî hak ve hürriyetler bahşediyor.</p>

  <p class="p11">Halbuki Osmanlı milletinin çoğunluğunun, tamamen ilkel bir cemiyet hayatı yaşadıkları; halkın halen, cismânî veya dinî ve ruhânî bir reisin hüküm ve nüfuzuna körü körüne itaat etmekte olduğu, bu reislerin ise halkın cehaletini kendi hesaplarına kazanç vesilesi yaptıkları ve bundan insafsızca istifade ettikleri kimsenin meçhulü değildir.</p>

  <p class="p11">Şu hale göre, böyle bir içtimâi seviyede bulunan milletin, bu derece mühim siyasî hak ve hürriyetlere sahip olması, tarihte ilk defa vukubulmaktadır, denebilir. Böyle bir durumun son derecede gayri tabiî olduğu da âşikârdır.</p>

  <p class="p11">O derecede ki, eğer seçimler tabiî şekilde cereyan etmiş ve seçmenler kendi vekillerini seçmek hususunda serbest bırakılarak şahsî temayüllerine uymuş bulunsalardı, Osmanlı Meclis-i Mebusanı ağalar, beyler, şeyhler, papazlar veya bunların temsilcilerinden meydana gelmiş garip bir meclis manzarasını gösterecekti.</p>

  <p class="p11">Böylece en ileri hürriyet nazariye ve kaideleri ile millî hâkimiyet adına olmak üzere, fakat hürriyetper-verliğin asla kabul edemeyeceği ve şimdiye kadar görülmemiş bir derebeylik idaresine dönülmüş olacaktı.</p>

  <p class="p11">Kanun-u Esâsî'nin asla temenni edilmeyen, fakat pek tabiî olan bu neticelerinden memleketin korunması için, az çok keyfî ve meşrutiyete aykırı birtakım tedbirlere başvurulmağa mecbur kalındı. Bu hileler sayesinde halka, kendileri tarafından isimleri bile bilinmeyen kimseler vekil olarak kabul ettirildi. Bunlar, durumu kurtaracak kadar hürriyetçi oldukları sanılan kimselerdi.</p>

  <p class="p11">Fakat bir fenalığın bu şekilde önüne geçilmek istenmesi, diğer bir fenalığı doğurmuştur. Çünkü bu suretle millî meclisin mahiyeti değiştirilerek, Osmanlı Meclis-i Mebusanı, Osmanlı Milletinin ciddî ve hakikî değil, mevhum ve indî bir mümessili durumuna düşürülmüştür.</p>

  <p class="p11">Memleketin içtimaî durumu ile siyasî hakları arasındaki bu büyük nispetsizlik bâki kaldıkça mecburen böylece devam edip gidecektir. Çünkü cemiyetin zarurî ihtiyaçlarını dikkate almayan kanunlar, bu ihtiyaçların baskısı ile şekil değiştirmeye mahkûmdur.</p>

  <p class="p11">Mantık veya nazariye bakımından ne kadar mükemmel olurlarsa olsunlar, hayatın gerçeklerine uymayan kanunlar zararlı olmaktan kurtulamazlar. Sûiistimallere sebep olan, keyfî ve müstebit idareyi doğuran bu zararlı kanunlardır. Bunlar, sonunda halkın da ahlâkını bozarlar.</p>

  <p class="p11">Eğer bir anayasa, her meşrutî idarenin esası olan milli meclisin -fazla hakiki bir mahiyeti bulunmasa da- teşekkülüne bile müsait değilse, bu Kanun-u Esâsî'nin bizim halimize ve İçtimaî durumumuza uymayacağı açıktır.</p>

  <p class="p11">Fakat ne yazık ki, memleketin Kanun-u Esâsî&rsquo;si, onun yalnız içtimâi seviyesine değil, hattâ bundan fazla olarak içtimâi teşkilât ve müesseselerine de aykırı bulunuyor.</p>

  <p class="p11">Batı toplumlarında pek büyük bir rol oynayan «tarihî asalet» Osmanlı toplumunda bilinmez. Osmanlılık âleminde, «burjuva» denilen halk, tamamiyle ehemmiyetsiz bir içtimâi âmildir. Halbuki Avrupa toplumla-rında, milletin mukadderatı üzerinde pek büyük bir hüküm ve nüfuza sahiptir.</p>

  <p class="p11">Buna karşılık Osmanlı cemiyetinde «memurlar» en faal ve münevver bir unsur teşkil ederler. Bu vazife pek parlak ve çekici olduğundan zamanımızda bile her aydın Osmanlının ideali, hükümet memuru olmaktır.</p>

  <p class="p11">Halbuki memurluğa has olan kayıtsızlık, tevekkül, teslimiyet ve mes'uliyetten kaçınmak şeklindeki ruh haleti, memurları her türlü fedakârlık ve şahsî teşebbüs hislerinden mahrum kılmaktadır. Bu yüzden Osmanlı memur tabakasının, Avrupa'daki asilzade ve burjuva sınıflarının ifa ettikleri vazifeyi yerine getirebilmesi mümkün değildir. Çünkü bizim memurlarımızın aksine olarak, asilzade ve burjuva sınıfı mensupları, hareketlerinde serbest ve müstakil, medenî cesaret sahibi ve müteşebbis kimselerdir. İşi ve mes&rsquo;uliyeti arar ve severler, fedakârlık hisleri taşırlar.</p>

  <p class="p11">Böyle, meslekleri icabı olarak memleketin zararına yaşayan bir alay hükümet memurunun, başka yerlerde şahsî teşebbüsleri ile o memleketlerin saadet ve imarını temin eden asilzade ve burjuva sınıflarının haiz oldukları kıymete sahip olamayacakları meydandadır.</p>

  <p class="p11">Memurların, asilzadeler ile burjuva sınıfının yerini tutacağını zannetmek, âdeta iktisatta tüketim ile üretimi birbirine karıştırmak kadar büyük bir hataya düşmek olur.</p>

  <p class="p11">O halde, kendisini meydana getiren esaslar, bizimkilerden bu derecede farklı olan bir toplumda kurulan siyasî teşkilâtlar bizim cemiyetimize nasıl faydalı olabilir?</p>

  <p class="p11">Bu hususta edindiğimiz tecrübe kesindir. Bu şekli ile, şimdiki siyasî yapımızın içtimâi yapımızla uyuşması imkânsızdır.</p>

  <p class="p11">Mücedditlerimizi bu kadar büyük hatalara düşüren şey şudur: Onlar memleketin siyasî vaziyetini istedikleri gibi değiştirmekle, içtimâi durumunu da değiştirmeye muvaffak olabileceklerini zannettiler. Sadece birtakım kanun ve nizamların, bir milletin içtimâi yapısını istenildiği gibi değiştirebileceği, bütün toplumun hükümetin heves ve hislerine tâbî bulunduğu gibi, safdilce fikirlere kapılmak hatasına düştüler.</p>

  <p class="p11">Bir fenalığın ortadan kaldırılabilmesi için çeşidinin, mahiyetinin ve onu meydana getiren sebeplerin tam olarak bilinmesi, zararını yok etmek için de gerekli en doğru ve en tesirli vasıtalara başvurulması lâzımdır.</p>

  <p class="p11">Halbuki memleketin düştüğü fena durumu gidermek için başvurduğumuz tedbir ve vasıtalar isabetsiz olmuştur. Bu isabetsizlik ise, fenalığın çeşidini, mahiyetini ve gerçek sebeplerini anlayamamış olduğumuzun en kuvvetli ve açık delilidir.</p>

  <p class="p11">Gerçi toplumların uğradıkları fenalıkların sebebi, hemen daima ve her yerde, kuvvetlilerin baskısı, yani istibdattır. Fakat bu fenalığın her yerdeki sebeplerinin, mâhiyetinin ve imkânın elverdiği giderme çarelerinin aynı olduğuna asla hükmedilemez.</p>

  <p class="p11">Bizim Osmanlılık âleminde istibdat garptakinden pek farklı bir mahiyet taşır, sebepleri de aynı şekilde farklıdır:</p>

  <p class="p11">İslâm inancından çıkan adalet esasına dayanmakta bulunan kanunlara daima tâbi olmaları sayesinde müs-lüman toplumlar, her zaman için kâfi derecede eşitlik ve hürriyet taraftarı bir nizam içinde yaşamışlardır. Bu eşitlik ve hürriyet, sadece kendi içtimâi durumları ve siyaset adamlarının tahammül derecesi ile sınırlanmıştır.</p>

  <p class="p11">Müslüman toplumlarda şahsî veya mevkiden gelen hiç bir imtiyaz istibdat ve tegallüp sebebi olamaz. Bu cemiyetler, adalet ve hakkaniyet esaslarını tatbik etmekle mükelleftirler. Garpta, din ve mezhep adına yapılan zulümler cemiyeti kanlara boyarken, bu esaslar sayesinde, İslâm memleketlerindeki gayri müslim cemaatler mes&rsquo;ut ve rahat bir hayat sürmüşlerdir.</p>

  <p class="p11">Bu esaslar, geniş ve aydın bir görüşle tefsir ve tatbik olunduğu zamanlarda, İslâm cemiyetleri yükselmiş ve mes&rsquo;ut olmuşlardır. Aksine terk ve ihmal edilince veya yanlış anlaşılıp fena tatbike konulunca da baştakilerin istibdadı altına girerek müstahak oldukları hâle düşmüşlerdir.</p>

  <p class="p11">İşte bunun için müslüman toplumlar, geçirdikleri inkılâp devrelerinin hiç birinde, batı ülkelerinde aralıksız devam edip giden iç mücadeleleri görmediler. Yine bu sebeple, müslüman memleketlerde istibdat, kanun nazarında câiz olmadığından, gayrimeşru, keyfî ve şahsî bir idare durumundadır.</p>

  <p class="p11">Batı toplumlarında ise aksine olarak, aynı memlekette oturan, aynı mezhebe ve ırka mensup kimselerin içtimâî ve siyasî bakımlardan birbirlerinden farklı mevkilerde bulunmaları dikkati çekmektedir. Çünkü bu farklılık birtakım aşılmaz hudutlarla da tespit edilmiş durumdadır.</p>

  <p class="p11">Aynı topluma mensup şahısların çoğu zaman böyle aşağı mevkilerde bulunması, onları mücadeleye mecbur etmektedir. Bu farklar ortadan kalkıncaya kadar, kendilerine ait olan içtimâi ve medenî kanun ve nizamlara daha çok eşitlik sokabilmek için çalışmaya mecbur olmaktadırlar.</p>

  <p class="p11">Halbuki aynı toplumda bu farklılığın devamını isteyenler de vardır. Diğerlerinin kaldırmakta büyük menfaat gördükleri farkların devamından aynı derecede fayda gören imtiyazlı bir sınıf bulunmaktadır. Bu sebeple iç mücadeleler âdeta müzmin bir hale gelerek devam etmekte bazen de kanlı ihtilâllere sebep olmaktadır.</p>

  <p class="p11">İçtimâî mevkilerdeki farklılık ve eşitsizlik veya şahıs ve sınıfların imtiyazları esasına dayanarak meydana gelmiş olan bu cemiyetlerde istibdat ve tegallü-bün kanunen cevaz bulması ve bir meşruluk kazanması da zarurî olmaktadır.</p>

  <p class="p11">Şu basit mukayese bile bize gösterir ki: İstibdadın garp cemiyetlerindeki şeklinin aslı, menşei ve mahiyeti, İslâm cemiyetlerindeki şeklinin asıl, menşe ve mâhiyetinden büsbütün farklıdır. Bu sebeple, istibdadı önleme usulü de garpta başka, bizde başka olacaktır.</p>

  <p class="p11">Avrupa milletleri insanlar arasında bulunması lâzım gelen tabiî eşitliği kendi aralarında kurmak istediler. Bunun için de gerek toplum, gerek fert olarak faaliyetlerine engel olan kayıt ve nizamlardan kurtulmaya ve daha fazla içtimaî ve siyasî hürriyetler temin etmeye çalıştılar.</p>

  <p class="p11">Bu yolda «aristokrasi» usulünden ayrılarak içtimâî ve siyasî kuruluşlarını «demokrasi» usul ve kaidelerine uydurmaya devamlı olarak çalıştılar.</p>

  <p class="p11">Bu hususta da biz onları taklit etmek iddiasında bulunamayız. Çünkü «aristokrasi» usulünden habersiz olan bir cemiyeti «demokrasi» usulüne uydurmaya çalışmak, doğru düşüncenin işi değildir. Bu gibi iddialar pek zayıf bir taklit fikrinden doğuyor. Çünkü eğer biz bir ilerleme neticesi olarak daha fazla serbestliğe hakikaten ihtiyaç duysaydık, onu elde etmeye ciddî olarak gayret ederdik. O zaman bir milletin kendi siyasî ve içtimâi esaslarını terk ve ihmal edip de, başka milletlerin içtimâi ve siyasî esaslarını gelişi güzel kendine mal etmeye çalışmasının ne kadar tehlikeli bir hata olduğunu da görürdük.</p>

  <p class="p11">Bizler artık, kendi millî esaslarımızın korunması gerektiğini, cemiyetimizin daima bu esaslara dayanmış olduğunu, bundan sonra da bunlara dayanmayacak olursa yıkılıp mahvolmaya mahkûm bulunduğunu anlamış bulunuyoruz.</p>

  <p class="p11">&nbsp;</p>
</body>
</html>
