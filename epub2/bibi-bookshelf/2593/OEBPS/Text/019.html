<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>İçtimaî Esaslar</title>
</head>

<body>
  <h2 class="h21">İçtimaî Esaslar</h2>

  <p class="p11">Sultan Hamid idaresi, derebeylik yerine geçen siyasî ve idarî merkeziyet usulünü tahrip etmişti. Sultan Hamid saltanatının ortadan kalkması ile, onun zamanında meydana gelen seçkin içtimaî sınıf da kayboldu gitti. Memleket tam bir fetrete düştü.</p>

  <p class="p11">Her devirde, Osmanlı halkı, kendi içinden ihtiyaçlarına göre seçkin bir sınıf teşkil eder. 1324 inkılâbından doğan meşrûtî idare de medenî, siyasî ve idarî ihtiyaçlarına ve tekâmül isteğine gereği gibi cevap verecek vasıtaları aramak mecburiyetinde bulunuyor.</p>

  <p class="p11">Bu mecburiyetin şevki ile siyasî ve idarî vazifesini Meclis-i Millî&rsquo;sinin mürakabesi altında ifa ettiren meşrutî idaremizin, memleketin ilerlemesi ve imar olunması için halkımıza uygun bir vasıtayı da meydana getirmesi gerekir.</p>

  <p class="p11">Bunun için şahsiyeti, ahlâkı ve aklı ile temayüz etmiş şahıslardan, maddî ve mânevî servet sahiplerinden, memleketin sonsuz tabiî servetlerinden istifade edebilecek san&rsquo;atkârlardan, vicdanları aydınlatarak ve müşterek ilerleyişi temin ederek hükümran olmak isteyen faziletli zatlardan meydana gelecek seçkin bir sınıf teşkil etmesi lâzım gelir.</p>

  <p class="p11">Fakat bu mümtaz sınıf, devlet memurları gibi kolaylıkla temin olunamaz. Böyle bir sınıfın teşekkülü uzun zamana bağlıdır. İşte bu sebeple de memleket o zamana kadar bugünkü içtimâi durumundan kurtulamayacaktır.</p>

  <p class="p11">Bu yüzden, bugünkü içtimaî vaziyetimizin, tedavisi imkânsız tehlikeli bir hale girmemesi için, şimdilik yalnız mazide yapılmış olan hataların mümkün mertebe tekerrürünü önlemek ve düzeltilmesine çalışmakla iktifa etmek zaruretinde bulunuyoruz.</p>

  <p class="p11">Bu vesile ile her şeyden önce siyasi ve idarî meselelerden tamamen farklı ve hattâ daha ziyade mühim olan içtimaî meselelerin mevcut olduğunu öğrenmemiz gerekir. Bu meselelerin gereği olarak, hatırımıza bile getirmemiş olduğumuz içtimaî vazifelerle mükellef bulunduğumuzu bilmeliyiz.</p>

  <p class="p11">Bu meselelerin ve vazifelerin idrak edilerek yerine getirilmesi ise icaplarının öğretilmesine bağlıdır. Bunun icapları, bir insan topluluğunun teşkilâtlı bir cemiyet haline getirilebilmesinin, fertlerin müşterek his ve âdetlerine birbirine uygun fikir ve inançlarla da aynı gaye etrafında birlik halinde bulunmalarına bağlı olduğunun bilinmesidir ve bu birliğin kaybolması halinde her türlü terakki imkânının ortadan kalkarak cemiyetin mahvına sebep olacağının iyice anlaşılmasıdır. Çünkü beşeriyetin ilerlemesi ancak insanların bir cemiyet halinde yaşamalarıyla mümkün olabilir.</p>

  <p class="p11">İçtimaî bağlar, mâzide birlikte geçirilen hayat ile ecdattan kalan mânevî ve fikrî mirastan doğar, yani beşer ile zamanın eseri olan an&rsquo;ane ve teamüllerin meydana gelmesi ile teşekkül eder. Bu bağların yerini insanların hayal edecekleri başka hiç bir bağın tutamayacağını bilmeliyiz.</p>

  <p class="p11">Bu gerçeklerin idrâk edilmesi neticesi olarak maziye, an&rsquo;aneye, ahlâk ve teamüllere gösterilecek hürmet de içtimaî temel vazifelerimizdendir. Bu gibi bağlardan ayrılan bir cemiyetin, içtimaî bağlardan da kopacak ilkel insan topluluğu haline döneceğine inanmalıyız.</p>

  <p class="p11">Gaye birliğini temin edecek olan müşterek ahlâk ve inancı, dinî hasletlerin doğurduğunu, bu sebeple dine hürmet ve bağlılık göstererek, ahkâmını yerine getirmenin de en mühim içtimaî vazifelerden olduğunu bilmeliyiz.</p>

  <p class="p11">İnsanlar arasında aynı his ve aynı zevki hasıl edeceği için güzel san&rsquo;atların da en mühim içtimaî âmillerden sayılması icap eder. Çünkü bediî tesirler, müşterek his ve zevklerin tecellisi demektir ve içtimaîdir.</p>

  <p class="p11">Dolayısiyle kendi güzel san'atlarımızı, kendi musikîmizi, kendi mimarî üslûbumuzu, kendi bediî eserlerimizi teşvik etmenin de içtimaî vazifelerimizden olduğunu öğrenmeliyiz.</p>

  <p class="p11">Elhâsıl bir cemiyetin sadece içtimaî bağlarla devamlı olamayacağını, zamanın icaplarına hareketlerini uydurabildikten başka, ihtiyaçlarını tatmin edebilecek iktidara sahip olması, varlığını ve devamını temin edebilmek için tekâmül etmeye çalışması, bugünkü siyasetini tâyin ederken maziye saygı göstermesi ve istikbalini düşünmesi gerektiğini de bilmeliyiz.</p>

  <p class="p11">Bu âmil ve sebeplere iyice âşinâ olduktan sonra gerekeni yapmaya çalışıp gayret etmemiz icap eder. Çünkü memleket uğradığımız müthiş illete devâ olacak mümtaz sınıfın doğuşunu ancak bu şekilde görebilecektir.</p>

  <p class="p11">İçtimai meselelerin varlığından habersiz oluşumuz ve bu işleri diğerlerinden ayırmayı bilmeyişimiz, içtimaî vazifelerimizi hiçbir vakit yapmadığımızı göstermez. Zira böyle olsaydı, şimdi millî ve içtimaî bir varlık gösterebilmemiz mümkün olmazdı.</p>

  <p class="p11">İçtimaî vazifelerimiz, dinimizin esasında mevcuttur. Bu sebeple dinî vazifelerimizi bir vicdan şevki ile yerine getirirken farkında olmadan içtimaî vazifelerimizi de ifa etmekte idik.</p>

  <p class="p11">Fakat selâmet ve kurtuluşu maddiyatta arayarak dini ve maneviyatı ihmal etmeye başladığımızdan beri bu imkânı kaybettik. Varlığından bile habersiz olduğumuz içtimaî vazifeler de öylece kaldı.</p>

  <p class="p11">İşte Osmanlı cemiyetine tahrip edici son darbeyi vuran bu maddecilik fikri olduğu gibi, gariptir ki, 1300 seneden beri İslâm memleketlerinden ilk olarak bizde, bu fikir zuhur etmiştir.</p>

  <p class="p11">Eğer bazı fikir adamları -vatana en büyük hizmeti ettiklerini sanarak- bu fikri batıdan alıp bize nakletmemiş olsalardı, kendiliğinden hiçbir vakit ortaya çıkmaz, milletimizce ebediyen meçhul kalırdı.<a id="a175"></a><a href="../Text/notes.html#a542"><span class="t8">{175}</span></a></p>

  <p class="p11">Maddecilik fikir ve zihniyetinin garptaki çıkış sebebi Hıristiyanlık inançları ile yeni fennî inançların birbiriyle uyuşmasına imkân bulunamayışıdır. Halbuki İslâm inançları için böyle bir imkânsızlık bahis mevzuu değildi.</p>

  <p class="p11">İslâm inançlarının fennin buluşlarına zıt olması şöyle dursun, inançlarımız onların hepsini de ihata ettiği için, dinî ve fennî bilgilerimiz birbirinden ayrılmaz bir bütün teşkil eder.</p>

  <p class="p11">Muhitimiz için gayri tabiî olan ve pek bariz bir takdir neticesi bulunan maddecilik zihniyeti, aşağıdaki sebeplerden doğmuştur.</p>

  <p class="p11">Tarihî gerçek şudur ki, gerek alimlerimiz, gerek bize rehberlik etmek, fikirlerimizi aydınlatmak vazifesi ile mükellef olanlar, batıda ilim ve fen yolunda meydana gelen sür'atli tekâmülü takip edememişlerdir.</p>

  <p class="p11">İlim ve fennin bize meçhul kalması ise millî tekâmülümüzü durdurmuş ve bizi batılı milletlere nispetle geri bir duruma indirmiştir.</p>

  <p class="p11">Bu hale sebep alimlerimiz ve ileri gelenlerimiz olduğu ve onların itham edilmesi gerektiği halde, mânevîyat ve ahlâkımız dinimizin eseri olduğu için, bu hata da dinden bilindi.</p>

  <p class="p11">İslâm dininin parlak bir medeniyetle insanlığı yükselttiği, Osmanlı Devleti'ni emsalsiz bir satvetle kurduğu, zamanımızda hayranlık duyulan batı medeniyetine bile herkesin bildiği yardımlarda bulunduğu</p>

  <p class="p11">gerçeğini unutarak, bir yanlış zanna düştüler. İslâmiyet&rsquo;in ilerlemeye engel olduğuna hükmettiler.</p>

  <p class="p11">İçtimaî geriliğimiz sebebiyle memleketin başına gelen felâketler birtakım mücedditlerin çıkmasına sebep oldu. Fakat bu nev-zuhur âlimler, vaktiyle cemiyetimizi cehalet ve ahlâk bozukluğuna düşürenlerden daha yetişkin olmadıkları gibi daha yetiştirici de değildiler. Bunlar da, âlimlerimizin ve aydınlarımızın kötü ahlâkları ve cehaletleri yüzünden dinin maruz kaldığı haksız ithamlardan istifade etmekten başka bir şey yapamadılar.</p>

  <p class="p11">Bunlar da, millî kurtuluş ve selâmetimizin teminini batı tekâmülünün esas kaynağı sandıkları maddeciliği muhitimize tatbik etmekte aradılar. Bu kanaatlerini muhitimize telkin ederek onu iğfalden başka bir faaliyette bulunmadılar. Ayrıca, topraklarımızın bütünlüğünü garanti etmiş olan büyük devletlerin teveccüh ve yardımına da ancak bu usulün tatbiki suretiyle devamlı kılacağımız kanaati uyandığından maddecilik nazariyesi bir kat daha rağbet buldu.</p>

  <p class="p11">Böylece, o zamandan beri ıslâhat namına vukubulan bütün icraatlar, az çok din aleyhtarı bir mahiyet almaya başladılar.</p>

  <p class="p11">İşte memleketimizin hali, bu yeni zihniyetin eseridir. Mücedditlerimizin önceleri imar ve kalkınma sebebi saydıkları maddeci ıslâhatın, muhitimizdeki gerçek değeri de artık meydana çıkmış oldu.</p>

  <p class="p11">Îçtimaî durumumuz, İslâm ülkelerinde dinin, gayri müslim memleketlerle kıyas kabul etmeyecek derecede fevkalâde bir önemi olduğunu kesin şekilde gösterdi.</p>

  <p class="p11">Menşeini ve bizce iktibas şeklini anlattığımız maddecilik, muhitimize tatbik edilince Osmanlı cemiyetinin çöküşünü son haddine vardırmaktan başka bir işe yaramadı. Bu hareketin temel bir hata olduğu meydana çıktı.</p>

  <h2 class="h21"><a id="ncx614"></a>&nbsp;</h2>
</body>
</html>
