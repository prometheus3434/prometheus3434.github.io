<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Dış Tesirler</title>
</head>

<body>
  <h2 class="h21">Dış Tesirler</h2>

  <p class="p11">Son asır boyunca devletin devamlı olarak zaafa uğraması, irsî düşmanlarının ise gitgide artan bir kudret ve şevket kazanmaları, umumî efkârı haklı olarak işgal ediyordu.</p>

  <p class="p11">Devletin gitgide zaafa uğraması sebebiyle garbın, bilhassa Fransa ve İngiltere&rsquo;nin siyasî ve iktisadî nüfuzu, tesirlerini daha çok hissettiriyor, memleketin iç işlerine müdahale şeklini alıyordu.</p>

  <p class="p11">Bu suretle durmadan vahimleşen ve iyice karışan umumî hal, neticede telâşa düşen idarecilerimizin ve siyasî liderlerimizin dikkat ve itinasını ciddî olarak Avrupa'ya çevirdi.</p>

  <p class="p11">Orada debdebe ve dârât içinde şaşaalı, safa bahş eden zevklerle dolu, parıltılar saçan bir medeniyet gördüler. Bu parlak medeniyetin ışıklar saçan cemaliyle gözleri kamaştı. Bu medeniyetin eserlerini, o medeniyeti meydana getiren sebepler zannettiler. Garbın ahlâk ve yaşayışını memleketlerine de tatbik etmenin, dertlerine çare olacağına inandılar.</p>

  <p class="p11">O vakitler bu medeniyetin bütün incelikleri, parlaklıkları ile göründüğü yer Fransa olduğundan, takip olunan medenîleşme gayesi de, Osmanlı toplumunu Frenkleştirmekten ibaret kaldı. Böylece Fransız ahlâk ve âdetlerinin taklidi ve fikirlerinin benimsenmesinden başlanarak meziyetlerinin hattâ noksanlarının alınmasına özenildi.</p>

  <p class="p11">Artık Türkçe yerine Fransızca konuşmak, dinsiz ve sefih geçinmek, servetini kumarda yahut bir Fransız metres kullanarak tüketmek, en yüksek tavır ve hareketler sayılıyor, medenî insanları medenî olmayanlardan ayıran ölçüler olarak kabul olunuyordu.</p>

  <p class="p11">Lâtin zihniyetinin tahakkümü altında kalan bu Frenkleşmiş toplumda dine, an&rsquo;aneye ve âdetlere, memleketin çöküşüne sebep olan, yeniliklere mani olmakta devam eden zararlı köhnelikler gözüyle bakılıyordu. Bütün bu içtimaî esaslar medeniyet ve vatanperverlik adına şiddetli hücumlara hedef oluyordu.</p>

  <p class="p11">Avrupa rekabeti batılı diğer milletlerin de katılmasıyla genişleyince, Fransız usulü ile yenileşmek gayesi de çeşitli milletleri benimseyip taklit etmek şekline dönüştü.</p>

  <p class="p11">O zamana kadar tek başına hüküm süren Fransız nüfuzu, yeni rakipler arasında bölündü. Her biri Osmanlılardan bağlılar ve hayranlar edindiler.</p>

  <p class="p11">Tahsil için veya sefaret vazifesi ile memur olarak batı memleketlerine giden gençlerden, ecnebî ahlâk ve yaşayışını benimsemiş olarak dönenler pek çoktu. Bunlardan başka, çeşitli milletlerin her biri yurdumuzda müntesipler, himayeciler, fikirlerini yayanlar ve taraftarlar kazanmak için malî müesseseler veya öğretim teşkilâtları kurdular.<a id="a173"></a><a href="../Text/notes.html#a537"><span class="t8">{173}</span></a></p>

  <p class="p11">Fakat en yüksek, en aydın içtimaî sınıfımızın Lâtin esasına dayanan bu tarzı benimseyip taklit etmesi, çok geçmeden bu sınıfa haysiyet ve vakarını kaybettirdi. Ayrıca aleyhinde uyanan umumî nefret ve husumet de en şiddetli bir reddediş halini aldı.<a id="a174"></a><a href="../Text/notes.html#a539"><span class="t8">{174}</span></a></p>

  <p class="p11">Memleket bu suretle an'anelerinin ve medenî hayatının koruyucusu, millî ahlâk ve yaşayışının düzenleyicisi olan yüksek sınıftan mahrum kaldı.</p>

  <p class="p11">Osmanlı toplumunun öteki kısmı ise hayatını düzene koyan, rehber ve dayanağı olan sınıftan uzak düşünce zamanın akışını takip edemedi. Yıllar geçtikçe vaktin gerektirdiği ihtiyaçları bile temin edemeyecek kadar geri ve esef verici bir halde durakladı kaldı.</p>

  <p class="p11">Artık bir tarafta her şeyi kabul eden ve câiz gören, yüksek ve aydın sınıf çeşitli yabancı milletleri en aşırı bir şekilde benimseyip taklit ediyorken, öteki tarafta bir kısım aydınlarla geri kalan halk, her türlü yeniliğe karşı yumuşatılması imkânsız bir sertlikle karşı koyuyordu. Yenilikten şiddetle nefretin ve ürküntü hissinin eserleri her yerde kendini gösteriyordu.</p>

  <p class="p11">İşte yeni metodlarla öğretim yapacak müesseselerin açıldığı sırada Osmanlı toplumu bu halde bulunuyordu.</p>

  <p class="p11">Müspet ilim ve fenlerin hakim olduğu asrımızda, çocuklarımıza ehliyet ve iktidar kazandırmak için yegâne vasıta olarak kabul edilen yeni öğretim metodunun tanzim ve tertip olunduğu sırada, ahlâk ile bilginin, terbiye ile tahsilin ayrı şeyler olduğu anlaşılmamıştır. Yeni usul sadece yeni zihniyet hayranlığı ile fen üzerine bina edilmişti. Kısır bir taklitten ibaret kaldı. Tahsil bakımından elde edilen neticenin basitliği bu usulü itibardan düşürmeye fazlasiyle yetti. Ayrıca «öğretimi ıslâh» gayesiyle ihdas olunan bu yeni usul, onu ortaya koyanların da hiç ummadıkları daha tesirli bir netice meydana getirdi. Aile hayatı ile beraber toplumu da bozdu.</p>

  <p class="p11">Çünkü yeni ve fennî olarak kabul edilen bu öğretim usulünde gençlere, «fenne ve akla uyduğu sanılan şeylerden başkasına riayet etmemeleri» söylenmişti. Bu yüzden onların ahlâk ve terbiyeleri pek eksik kaldı.</p>

  <p class="p11">Bu zihniyetle yetişen yeni neslin bilgisine, anlayışına ve yenilik arzusuna hiçbir şey karşı duramadı. İçtimaî esaslardan olan an&rsquo;ane ve karakter, usul ve âdâb, itaat ve ahlâk gibi kıymetler, hürmet ve bağlılık gösterilmeye değer bulunmadı. Evlâdın pek noksan olan bilgisi ile babanın cehalet derecesine inmiş köhne malûmatı karşı karşıya gelince, evlâdın saygısı ve babanın haysiyeti ortadan kalktı.</p>

  <p class="p11">Sonunda evlâdın, cür&rsquo;eti ve iddiacı tavrıyla, haklarını kaybetmiş olan babasını tahakkümü altına alarak aile reisi durumunu takınması gibi acaip bir hal husule geldi.</p>

  <p class="p11">Asırlara mukavemet ederek, maruz kaldığı en şiddetli felâketlere rağmen varlığını koruyabilmiş olan Osmanlı cemiyeti, mahut şekilde yetiştirilmiş birkaç nesil talebe tarafından bozuldu. Zamanımıza mazinin hatıraları ile tesirlerinden başka hiçbir şey intikal etmedi.</p>

  <p class="p11">Yeni neslin bilgi ve idrâki ile en karışık bir fetrete dûçar olan cemiyetimiz, çöküntü halinde iken, mazinin enkazı üzerine yeni bir toplum kurmak için boş yere uğraştı. Fakat artık her şeyi öğrenmiş olmasına rağmen aczi ve halsizliği yüzünden ne yapacağını bilemedi.</p>

  <p class="p11">Bu sebeple şimdi o da, vaktiyle ayıpladığı aydın sınıf gibi hattâ ondan daha aşağı bir ahlâk bozukluğuna, geri dönülmez bir çöküntüye sürüklenip gidiyor.</p>

  <h2 class="h21"><a id="ncx561"></a>&nbsp;</h2>
</body>
</html>
