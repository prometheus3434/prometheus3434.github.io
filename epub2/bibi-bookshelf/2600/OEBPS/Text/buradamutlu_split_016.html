<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buradamutlu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15"><span class="idebold">“KESİNLİKLE TANRI İNANCI OLURDU İÇİMDE”</span></h1>

  <p class="h2baslik"><span class="idebold">Nevin Atakol</span></p>

  <p class="h2baslik"><span class="ideitalik">(27 yaşında, yönetici asistanı)</span></p>

  <p class="normal"><span class="ideitalik">– Nevin, az önce genç olmak üzerine konuşacağız dediğimde gülümsedin. Sahi kaç yaşındasın?</span></p>

  <p class="normal">Kahretmesin, yirmi yediyim.</p>

  <p class="normal"><span class="ideitalik">– Niye kahretmesin, artık genç saymıyor musun kendini?</span></p>

  <p class="normal">Öyle değil de, daha gençken yirmi yedi yaşına geldiğimde çok başka şeyler yapabileceğimi düşünüyordum. Yoksa yaş önemli değil.</p>

  <p class="normal"><span class="ideitalik">– Önemli olan yapılan şeyler, öyle mi?</span></p>

  <p class="normal">Elbette.</p>

  <p class="normal"><span class="ideitalik">– Planladığın ya da istediğin şeyleri yapamadığını mı düşünüyorsun?</span></p>

  <p class="normal">Bazen, evet.</p>

  <p class="normal"><span class="ideitalik">– Şu anda uğraştığın şeyler nelerdir?</span></p>

  <p class="normal">Çalışıyorum. Bir kurye şirketindeyim. Fotoğrafçılıkla ilgileniyorum, ebru yapıyorum.</p>

  <p class="normal"><span class="ideitalik">– Çok yaygın bir şey olmamasına rağmen ebru sanatında ilgini çeken nedir?</span></p>

  <p class="normal">Farklı bir çalışma. Yedi-sekiz yıl önce bir ebru sergisine gitmiş ve çok etkilenmiştim, o zaman ben de yapmalıyım demiştim. Sonra Caferağa Medresesi’ne gitmeye, ders almaya başladım.</p>

  <p class="normal"><span class="ideitalik">– Ebru, geleneksel sanat dallarımızdan biri, değil mi?</span></p>

  <p class="normal">Evet, özel boyalar hazırlanarak suda yapılan bir tür resim çalışması.</p>

  <p class="normal"><span class="ideitalik">– Ben ona sudan suret almak diyorum.</span></p>

  <p class="normal">Evet, olabilir. En önemli özelliği bir deseni ancak bir kez yapabilirsiniz. Yapılanların hiçbiri ötekine benzemez. Hepsi birbirinden farklıdır. Önce boyalar suya damlatılır, daha sonra bızla şekillendirilerek kâğıda geçirilir. Battal, gelgit, taraklı gibi birçok türleri vardır.</p>

  <p class="normal"><span class="ideitalik">– Keyifli olmalı. Nevin, liseden sonra eğitimine devam etmek istemedin sanırım.</span></p>

  <p class="normal">İstedim, hâlâ da istiyorum. Aslında işletmeyi kazanmıştım ama ben sanatla ilgili bir şey okumak istiyordum. Edebiyat mesela. O yüzden devam etmedim. Edebiyatı çok seviyorum.</p>

  <p class="normal"><span class="ideitalik">– Kitaplarla aran çok iyi olmalı.</span></p>

  <p class="normal">Tabii. Kendimi bildim bileli bir okuma merakım vardı. Çocuk yaştan itibaren.</p>

  <p class="normal"><span class="ideitalik">– Neler okuyorsun, hangi yazarları seviyorsun?</span></p>

  <p class="normal">Şiir seviyorum. Belgesel niteliği taşıyan şeyler, biyografi kitapları. Mesela Oğuz Atay’ın hayatını anlatan kitap beni çok etkilemişti. Bazı kitaplarını okuduğumda eksik kalan bir şeyler vardı, bu kitapla onları anladım. Yazar olarak da Oğuz Atay’ı çok seviyorum.</p>

  <p class="normal"><span class="ideitalik">– Bu çok sevdiğin bir yazarın hayatını öğrenme merakı mı, yoksa onun hayatın içinde nerelerden beslendiğini, nelerden etkilendiğini, edebiyatını nasıl oluşturduğunu anlama meselesi mi?</span></p>

  <p class="normal">Her ikisi de aslında. Tabii neler yaşadığını da merak ediyor insan, neler yaptığını, hayatından yazıya neyin, ne kadar girdiğini.</p>

  <p class="normal"><span class="ideitalik">– Sen yazıyor musun peki?</span></p>

  <p class="normal">Fazla değil. Kısa öyküler yazıyordum. Sonra okumak daha keyifli geldi bana. İyi bir okur olmaya çalışıyorum daha çok.</p>

  <p class="normal"><span class="ideitalik">– Ne güzel. Edebiyatın iyi okurlara çok ihtiyacı var.</span></p>

  <p class="normal">Ben de öyle düşünüyorum.</p>

  <p class="normal"><span class="ideitalik">– Yazmanın senin için anlamı neydi?</span></p>

  <p class="normal">Kendimle konuşmak olabilir. Anlatabilmek sonra. Anlatabil-mek için bir şey yapmak, bir şey bırakmak bu dünyaya, ben de varım diyebilmek. Ama benimki çok amatörceydi.</p>

  <p class="normal"><span class="ideitalik">– Olsun, gene de çok hoş. Benim de söyleyeceklerim var diyebilmek. Çocukluğun nasıl geçti?</span></p>

  <p class="normal">Güzeldi, biraz herkes gibi. Annem çalışıyordu. Onun çalışmasının kötü bir şey olduğunu düşünürdüm hep. Annesi ev kadını olan arkadaşlarımı kıskanırdım hatta. Dört kardeşiz biz. Yaşlarımız çok yakındır. Bazen oyun oynayarak, bazen de kavga edip dövüşerek annemin eve dönmesini beklerdik.</p>

  <p class="normal"><span class="ideitalik">– Annen ve babanla ilişkilerin nasıldır?</span></p>

  <p class="normal">Her Türk ailesinde olduğu gibi. Annem çok ilgili, duyarlı, bizi dinleyen, onaylayan, destek veren bir insandır. Babam biraz daha mesafeli. Bizi çok şımartmamaktan yana. Yani kendi anne-babalarından gördükleri gibi yetiştirmeye çalıştılar bizi. Doğrunun bu olduğuna inanarak.</p>

  <p class="normal"><span class="ideitalik">– Baskı gördün mü ailenden?</span></p>

  <p class="normal">Her anne-baba gibi başımıza kötü bir şey gelmemesi için bizi korumaya çalıştılar. Ama baskı yaptılar sayılmaz.</p>

  <p class="normal"><span class="ideitalik">– Nevin tesettürlüsün. İlk ne zaman örtündün?</span></p>

  <p class="normal">İmam hatip lisesine gittiğimde. On beş yaşındaydım.</p>

  <p class="normal"><span class="ideitalik">– Ailenin etkisiyle mi oldu, yoksa senin seçimin miydi bu?</span></p>

  <p class="normal">Benim bir şeylerin çok farkında olmadığım bir dönemdi. İmam hatip lisesine gitmemi annem istedi. Ben de itiraz etmedim. Bütün anne-babalar gibi bizim inandığımız biçimde, bizim için doğru olan biçimde yetişsinler isteğiydi bu. Ama orada okuduğuma asla pişman değilim. Çok iyi bir eğitim aldığımı söyleyebilirim. Büyük şanstı. Kendi penceremden baktığımda böyle bu. Belki normal bir lisede okusaydım edebiyata bu kadar yakın olmazdım. Çünkü zihnim başka şeylerle dağılabilirdi. Başka şeylerle ilgilenebilirdim. Ayrıca iyi bir dini eğitim de aldım.</p>

  <p class="normal"><span class="ideitalik">– Bir devlet okulunda ya da özel bir okulda okusaydın, zihnini dağıtacak bu başka şeyler neler olabilirdi? Gezip tozmak, eğlenmek, flörtler...</span></p>

  <p class="normal">Belki ilgi alanlarım değişecekti.</p>

  <p class="normal"><span class="ideitalik">– Dindar bir ailenin çocuğu olman, böyle bir ortama doğman örtünmende etken sanırım.</span></p>

  <p class="normal">Benim ailem koyu bir dindarlıktan çok, geleneksel, muhafazakâr bir Türk ailesidir. Yalnız şu var, ben Müslüman olmasaydım da kesinlikle Tanrı inancı olurdu içimde. Benim için inançsız bir hayat çok da anlamlı değil. Mutlaka bir şeye inanmak isterdim gene de. İnanmak ve iyi bir insan olmak. Zaten önemli olan insanın hangi dinden olduğu değil. Müslüman olmayan pek çok iyi insan var yeryüzünde.</p>

  <p class="normal"><span class="ideitalik">– Tanrı’ya inanmak, inançlı olmak, iyi bir insan olmak için yeterli mi sence?</span></p>

  <p class="normal">Ben öyle olduğunu düşünüyorum ve inancın hayatı anlamlı kıldığına inanıyorum. Yoksa her şey çok boş olurdu.</p>

  <p class="normal"><span class="ideitalik">– Bir tur tutunma, seni rahatlatan, güven duygusu veren, arındığını düşündüğün bir durum mu inançlı olmak?</span></p>

  <p class="normal">Biraz temiz kalma çabası. İnsan iyi ve kötü tarafları olan bir varlık. Bu yüzden saf olması mümkün değil. İnançlı olmaksa iyi kalma çabası.</p>

  <p class="normal"><span class="ideitalik">– Yalan söylemez misin hiç? Ya da birileriyle ilgili kötü düşüncelerin olmaz mı? Öfke duyduğunda ona kötü bir şey yapmak ya da yok etmeye çalışmak gibi...</span></p>

  <p class="normal">Düşünmesine düşünürüm, sinirlenirim de. Ama anlamaya çalışırım karşımdakini ve öfkemi bastırmaya çalışırım. Bir orta yol bulmaya, tahammül etmeye çalışırım. Kendimi sorgularım. Hayatı sorgularım.</p>

  <p class="normal"><span class="ideitalik">– Tek yanlı bir bakış açısına sahip değilsin o zaman.</span></p>

  <p class="normal">Değilim. Bunun yanlış olduğunu düşünüyorum.</p>

  <p class="normal"><span class="ideitalik">– Nevin türbanlı olduğun için insanlardan tepki görüyor musun?</span></p>

  <p class="normal">Fiilen bir tepki gördüğümü söyleyemem. Ama tavır olarak bu var. İtici olarak görülme. Sen bizden değilsin tavrı, öteki olduğunun hissettirilmesi. Mesafeli konuşulması ya da davranılması. Belki hiç konuşulmaması. Ben bu baskıyı her zaman hissediyorum. Bir yere gittiğiniz, bir ortama girdiğinizde bir kenarda kalıyorsunuz sürekli. Ötekisiniz.</p>

  <p class="normal"><span class="ideitalik">– Peki sen nasıl bakıyorsun senin gibi düşünmeyen, davranmayan ya da giyinmeyen insanlara?</span></p>

  <p class="normal">Bu soru bile bana hakaretmiş gibi geliyor. Şekil hiç önemli değil. Kişinin Allah’la, dinle ilişkisini gene ancak kendisi bilir. Benim bu konuda kimseyi yargılamaya hakkım yok. Kimseyi eleştirmem de. İnsana insan olarak bakarım, öyle değer veririm.</p>

  <p class="normal"><span class="ideitalik">– Türbanlı olmayan, açık giyinen arkadaşların var mı Nevin?</span></p>

  <p class="normal">Elbette. Bir insan bir insanla niye arkadaş olur? Ortak noktaları vardır, benzer düşünceleri vardır, birlikte paylaştıkları şeyler vardır. Önemli olan budur bir arkadaşlıkta.</p>

  <p class="normal"><span class="ideitalik">– Örtülü olmayan, ya da dindar olmayan ya da ne bileyim senin gibi yaşamayan insanlarla da ortak noktalarınız olduğunu düşünüyorsun.</span></p>

  <p class="normal">Tabii. Edebiyat zevkleriniz aynı olabiliyor, uğraştığınız, değer verdiğiniz şeyler aynı olabiliyor. Mesela kız kardeşinizle böyle bir arkadaşlığımız var. Aynı yazarları seviyoruz, birlikte ebru yapıyoruz, bazı şeyleri farklı düşünsek bile ortak noktalarımız var.</p>

  <p class="normal"><span class="ideitalik">– Nevin, dindar olmak seni gençlik döneminde yaşanan, yapılan bazı şeyleri yapmaktan alıkoydu mu?</span></p>

  <p class="normal">Üniversiteyi okumak istediğim zaman başımın kapalı olması, bunun bir engel teşkil etmesi, başımı açmak zorunda kalmam beni durdurdu mesela.</p>

  <p class="normal"><span class="ideitalik">– Türban söylendiği gibi siyasi bir simgeye mi dönüşmüştür günümüzde?</span></p>

  <p class="normal">Bu sorunun cevabı nerede durduğunuz, nereden baktığınızla ilgili. Benim için türban/ başörtüsü siyasi bir simge değildir. Ama türbanın siyasi simge olması istek haline geldi. Siyasetçiler bu konuda neyi savunurlarsa savunsunlar, siyasi kazanç elde etmeye çalışıyorlar. Bu tartışma bana fazlaca amacından uzaklaşmış gibi görünüyor. Örtünme inanç özgürlüğü değil de bir baskı unsuru olarak gösterilmeye çalışılıyor. Bu tartışma kamusal alandaki türban yasağıyla varoldu. Tarlada çalışan köylü kadının ya da fabrikada çalışan kadının ne giydiğiyle ilgilenilmiyor. Başörtüsüyle tarlada ya da fabrikada çalışabilirsin ama eğitim alamazsın. Yerini, haddini bilmek zorundasın. Biçilen rolden farklı bir şey istiyorsan, dönüşmek zorundasın. Neye dönüşmen isteniyorsa. Türkiye’de türban küçük görmek, öteki yapmak için ortaya atılmış bir kavram bence. Başörtüsü takıyorsan okul için, iş için açman gerekir ki ancak o zaman radikal olmadığına, gerçekten inanç özgürlüğü için taktığına ikna olabilsinler. Böylece de bölünmek, parçalanmak, evinde ayrı bir hayat, dışarıda ayrı bir hayat yaşamak zorundasın. Bunu yapmıyorsan, yapamıyorsan, o zaman siyasi simge olarak örtündüğüne inanıyorlar.</p>

  <p class="normal"><span class="ideitalik">– Nevin, gençlik döneminde flört edilmesini doğru buluyor musun?</span></p>

  <p class="normal">Normal buluyorum. Bu bir tanıma, tanışma dönemidir.</p>

  <p class="normal"><span class="ideitalik">– Evlenmeden önce yaşanması gereken bir şey olduğuna inanıyor musun?</span></p>

  <p class="normal">Tabii birbirlerini tanımaları gerekiyor. Yararı olduğunu düşünüyorum.</p>

  <p class="normal"><span class="ideitalik">– Bu toplumda gençler bu konuda özgürce davranabiliyorlar mı sence?</span></p>

  <p class="normal">Hayır. Çünkü bu biraz da ekonomik şartlarla ilgili. Ekonomik şartları iyi olan çevrelerle olmayan çevrelerde yaşayan gençlerin aralarında büyük farklar var. Sadece bu konuda değil, her konuda imkânları aynı olmuyor. Eşit şartlara sahip değiller.</p>

  <p class="normal"><span class="ideitalik">– Bugünün gençliğiyle ilgili neler düşünüyorsun?</span></p>

  <p class="normal">Bana kalırsa idealleri yok, ama onlara ideal kazandıracak imkânlar da yok. Olmak istedikleri şeyleri yapabilecekleri ortamlar ya da bununla ilgili sosyal aktiviteler, çalışmalar... Ne yapmak istedikleriyle ilgilenecek, sorgulayacak kişiler ya da kurumlar... Bunların hiçbiri yok. Kaybolmuş bir gençlik diyebiliriz. Bakın mesela bilimadamı yetiştiremiyoruz.</p>

  <p class="normal"><span class="ideitalik">– Günümüz Türkiye’sinde gençlere değer verilmiyor, yani ciddiye alınıp adam yerine konmuyorlar diyebilir miyiz?</span></p>

  <p class="normal">Bütünüyle böyle bir şey yok ama gençlerin önünde pek çok engel var.</p>

  <p class="normal"><span class="ideitalik">– Sana göre nedir bunun nedeni?</span></p>

  <p class="normal">Bir kere üçüncü dünya ülkesiyiz. Gelişmekte olan ülkelerin kendilerine has sorunları var. Burada en önemli mesele eğitim bence. Çocukları gerektiği gibi yetiştiremiyoruz, iyi yetiştiremiyoruz, iyi bir eğitim veremiyoruz. Üstelik sadece onlara para kazanmaları gerektiğini, tek hedefin para kazanmak olduğunu söylüyoruz. O zaman ortaya böyle bir durum çıkıyor. O 60’lı, 70’li yıllarda halk için, toplum için bir şeyler yapmak isteyen, mücadele eden gençlik kayboldu artık. Ben neredeyim, ne yapıyorum, nereye gidiyorum diye kendini hiç sorgulamayan bir gençlik var.</p>

  <p class="normal"><span class="ideitalik">– Genç insanlar özgürlüğü, özgür olmayı doğru algılıyorlar mı, ne dersin?</span></p>

  <p class="normal">Anlamayabilirler, bunun için neyin doğru neyin yanlış olduğunu anlamaları için yaşayıp görmeleri lazım.</p>

  <p class="normal"><span class="ideitalik">– Nevin siyaset hakkındaki düşüncelerin nelerdir? Siyasetle ilgilenir misin?</span></p>

  <p class="normal">İlgilenmiyorum. Türkiye’deki siyasi kurumların bir şeyleri değiştirebileceğine inanmıyorum ve tepkimi oy kullanmayarak gösteriyorum. Bu nedenle benim için inandırıcılığı yok. Özdemir Asaf, “Yuvarlağın Köşeleri” yazısında şöyle tarif etmiş politikayı:</p>

  <p class="normal">“Açlığı yok edecek bir doktrin mi bulmak istiyorsun? Öyleyse ne politika yapar durursun! Dünyadakilerin yarısı açtır. Politika bölgedeki açları azaltacağını ileri sürüp dünyadaki açları çoğaltan gecikmenin adıdır.”</p>

  <p class="normal"><span class="ideitalik">– Siyasi partiler Türkiye’nin düze çıkması için ne yapmalılar, nasıl bir yol izlemeliler sana göre?</span></p>

  <p class="normal">Halka değer vermeliler bir kere, iyi şeyler yapmalılar, halk için. Demokrasi yerleşmeli, ekonomi düzeltilmeli. İnsanlar arasında ekonomik yönden uçurumlar var. Bunun için bir şeyler yapmalılar.</p>

  <p class="normal"><span class="ideitalik">– Nevin şu yaşlı dünyamız nasıl bir yer?</span></p>

  <p class="normal">Çok kötü bir yer. Güzellikler de var ama kötülükler daha çok. Çocuklar ölüyor, Afrika’da açlar var, silah tüccarları, savaşlar var, hastalıklar... Aslında böyle bir yerde güzellikten söz etmek çok zor.</p>

  <p class="normal"><span class="ideitalik">– Dünyanın bu hali düzelir mi bir gün, ne dersin, güzel bir yer olması mümkün mü?</span></p>

  <p class="normal">Umut ediyorum ama düzeleceğine inanmıyorum. İnsanın olduğu yerde iyi şeyler de vardır kötü şeyler de. İnsan böyle çünkü. Benim dileğim iyiliklerin, güzelliklerin daha çok olması.</p>

  <p class="normal"><span class="ideitalik">– Son bir şey sormak istiyorum, günümüzdeki televizyon programlarının genç insanlar üzerinde yarattığı etkiyle ilgili düşüncelerin nelerdir? Mesela malzemesi hep genç insanlar olan “Pop Star” ya da “Biri Bizi Gözetliyor” türünden pek çok televizyon programı var.</span></p>

  <p class="normal">Olumsuz etkiliyorlar. Bunlar iyi örnekler değil. Bence yararından çok zararı var. Umut satıyorlar ama içinde aldatmaca var. Üstelik mahremiyet diye, özel hayat diye bir şey kalmadı. Tehlikeli buluyorum. Onaylamıyorum.</p>

  <p class="normal"><span class="ideitalik">– Bana geleceğe ait beklentilerin, hedeflerin ya da düşlerinle ilgili bir cümle kurar mısın?</span></p>

  <p class="normal">Huzurlu olmak. Sanırım en çok ihtiyacımız olan şey bu.</p>
</body>
</html>
