<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buradamutlu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5"><span class="idebold">“BİR HAFTA MORG KAPISININ ÖNÜNDE YATTIM”</span></h1>

  <p class="h2baslik"><span class="idebold">Yunus Ucar</span></p>

  <p class="h2baslik"><span class="ideitalik">(19 yaşında, garson)</span></p>

  <p class="normal"><span class="ideitalik">– Yunus, daha önceki konuşmamızda bana Şırnaklı olduğunu ve hiç okula gitmediğini söylemiştin.</span></p>

  <p class="normal">Gitmedim. Maddi durumumuz iyi olmadığı için. Evde annem vardı, ablam vardı... Rahmetli annem yani. Babam da rahmetli olmuştu. Onlara bakacak kimse yoktu. Onun için baktım okumakla bir yere varamayacağım, çalışmaya karar verdim.</p>

  <p class="normal"><span class="ideitalik">– Kaç yaşındaydın işe başladığında?</span></p>

  <p class="normal">Sekiz yaşındaydım. Kaynakçılık yaptım.</p>

  <p class="normal"><span class="ideitalik">– Neredeydiniz o zaman, Şırnak’ta mı çalışmaya başladın?</span></p>

  <p class="normal">Hayır, Mersin’de. O zaman kriz vardı Şırnak’ta. Mersin’e geçmeye karar verdik. Orada kalmaya karar verdik. Baktım çalışmazsan olmuyor.</p>

  <p class="normal"><span class="ideitalik">– Kaç kardeşsiniz?</span></p>

  <p class="normal">Dört kardeşiz.</p>

  <p class="normal"><span class="ideitalik">– Ne kadar çalıştın kaynakçının yanında?</span></p>

  <p class="normal">Bayağı uzun süre çalıştım. Üç ablam da evlendi. Annemle ben kaldık. Mersin’de küçük bir oda tuttuk. Öyle yaşamaya başladık işte. Sonra ben kaynakçının yanından ayrıldım, hızara geçtim, odun kesmeye. Hatta odun keserken parmağımı da kestim. Tamircide çalıştım. Birçok işte çalıştım yani.</p>

  <p class="normal"><span class="ideitalik">– Okuma yazma öğrenebildin mi?</span></p>

  <p class="normal">Tam öğrenemedim. Yani kelimelerin çoğunu biliyorum ama birleştirmek çok zor geliyor. Okumakta zorlanıyorum.</p>

  <p class="normal"><span class="ideitalik">– İstanbul’a ne zaman geldiniz?</span></p>

  <p class="normal">Dört yıldır İstanbul’dayım. Ablamın yanında kalıyorum.</p>

  <p class="normal"><span class="ideitalik">– Ablan evli mi?</span></p>

  <p class="normal">Evli. Çocukları var.</p>

  <p class="normal"><span class="ideitalik">– Hangi semtte oturuyorsunuz?</span></p>

  <p class="normal">Tarlabaşı’nda.</p>

  <p class="normal"><span class="ideitalik">– İstanbul’a alışabildin mi, buradaki hayatı nasıl buluyorsun?</span></p>

  <p class="normal">Şimdi, kısacasını söyleyeyim... İstanbul büyük bir deniz, insan yüzmesini bilmezse boğuluyor içinde. Onun için ben de yüzmeyi biraz öğrendim. Yoksa İstanbul çok kişiyi yutar. Doğu tarafındakiler İstanbul’a gidelim, İstanbul’da çalışalım diyorlar, taşı toprağı altın diyorlar, ama gelip burada kötü şeylere karışıyorlar. Esrar nedir, içki nedir bilmezler, gelip bunları öğreniyorlar. Ortamın içinde bozuluyorlar.</p>

  <p class="normal"><span class="ideitalik">– Ortam önemli tabii. Belki bir yandan da parasızlık, değil mi?</span></p>

  <p class="normal">Ben de para sıkıntısı çok çektim. Benim gibi çeken olmasın. 2003’te annem hastalandı, doktora götürdük, doktor ameliyat olacak dedi, iki yüz elli milyon lira istedi. Verirseniz sağlığına kavuşur dedi. Yok, iki yüz elli milyon yok bende dedim. Annem hastanede rahmetli oldu. Yani ben para sıkıntısını iyi biliyorum. Bir hafta morgun kapısının önünde yattım.</p>

  <p class="normal"><span class="ideitalik">– Neden?</span></p>

  <p class="normal">Gideceğim hiç kimse yoktu. Hiç kimse!</p>

  <p class="normal"><span class="ideitalik">– Ablan burada değil miydi o zaman?</span></p>

  <p class="normal">Silopi’deydi. Sonra da Allah razı olsun, Şırnak’tan büyük ablam geldi. Annemi Mersin’e gömüp Silopi’ye gittik, sonra tekrar geldik buraya. O gün bugündür de İstanbul’dayız.</p>

  <p class="normal"><span class="ideitalik">– İstanbul’un zorluklarını gördüğün halde neden tekrar buraya döndün?</span></p>

  <p class="normal">Silopi’de çok akrabam var. İstanbul’un yarısını satın alırlar. Ama onların bana bir faydası dokunmadı. Doğrusunu söylemek gerekirse Silopi’de kimse yok benim için. Ben de İstanbul’a gelmeye karar verdim. Bir laf vardır, İstanbul’da köpek gibi çalış ama aslan gibi ye, diye. O yüzden.</p>

  <p class="normal"><span class="ideitalik">– İstanbul’da daha rahat bir hayat süreceğini mi düşündün?</span></p>

  <p class="normal">İstanbul’a bir yere varmak için geldim. Daha belimizi doğrultamadık ama.</p>

  <p class="normal"><span class="ideitalik">– Şimdi garsonluk yapıyorsun değil mi? Peki aldığın parayı ne yapıyorsun Yunus?</span></p>

  <p class="normal">Ayda dört yüz milyon maaş alıyorum. Aldığım parayla ablama yardım ediyorum. Kiraya... Elektrik, su faturası... artan parayı da... ancak yüz milyon kalıyor...</p>

  <p class="normal"><span class="ideitalik">– Para biriktirebiliyor musun?</span></p>

  <p class="normal">Biriktirmek istiyorum ama olmuyor. Ne bileyim, biriktirirsin, bir yerden bir şey patlak verir.</p>

  <p class="normal"><span class="ideitalik">– Çalışmadığın zamanlarda neler yapıyorsun? Gezip tozuyor musun, mesela sinemaya gidiyor musun?</span></p>

  <p class="normal">Yok, sinemaya gitmiyorum. Arkadaşlarla toplanıyoruz, maç yapıyoruz.</p>

  <p class="normal"><span class="ideitalik">– Niye gitmiyorsun sinemaya, merakın mı yok?</span></p>

  <p class="normal">Öyle bir zevkim yok benim. Hiç gitmedim sinemaya. Gitmek de istemiyorum.</p>

  <p class="normal"><span class="ideitalik">– Ama sinemaya gitmeden ondan hoşlanıp hoşlanmayacağını bilemezsin. Yoksa sinemanın insanı yoldan çıkartan, kışkırtıcı, zararlı bir şey mi olduğunu düşünüyorsun?</span></p>

  <p class="normal">Öyle bir düşüncem yok, ama merak da etmiyorum.</p>

  <p class="normal"><span class="ideitalik">– Barlara, diskoteklere, bu tarz eğlence yerlerine gittin mi hiç?</span></p>

  <p class="normal">Gitmedim. Öyle yerlere hayatta gitmem. Arkadaşlar davet ediyor beni, ama öyle yerlere gidip de vakit harcayamam. O içki içen insanları görüyorum, nefret ediyorum.</p>

  <p class="normal"><span class="ideitalik">– Türkü barlara gittin mi hiç?</span></p>

  <p class="normal">Türkü barlara giderim, türkü dinlemeye. Diğerlerine gitmem. Oraları sevmiyorum.</p>

  <p class="normal"><span class="ideitalik">– Yunus sen şimdi Beyoğlu gibi, gençlerin gelip eğlendiği bir yerde çalışıyorsun, eğer onlarla kıyaslarsan genç olmanın nimetlerinden sen ne kadar yararlanabiliyorsun?</span></p>

  <p class="normal">İnsandan insana değişiyor. Ben öyle değilim. Ben birçok şeye sahip değilim, birçok şeyi elde edemiyorum, diğer gençler gibi; Allah daha çok versin, altlarında araba oluyor, paraları var, imkânları var, ben onlar gibi değilim.</p>

  <p class="normal"><span class="ideitalik">– Bir araban olsun ister miydin? Ya da araba almak gibi bir hedefin var mı?</span></p>

  <p class="normal">Müzik var benim için. Piyano öğrenmek istiyorum. Çok hevesim var piyanoya. Araba almak gibi bir hedefim yok.</p>

  <p class="normal"><span class="ideitalik">– Şu arabaları, ceplerinde paraları olan gençlerin sence hiçbir eksiği yok mudur Yunus?</span></p>

  <p class="normal">Bence huzurları yok. Zaten önemli olan o. Huzur olmadıktan sonra bu dünya benim olsa neye yarar ki. Hiçbir zevk vermez ki.</p>

  <p class="normal"><span class="ideitalik">– Sen huzurlu musun peki?</span></p>

  <p class="normal">Huzurluyum. Akşam rahat uyuyabiliyorum. Mesela ben şimdi zengin bir işadamı olsam, akşam uyuyamazdım. Malımdan mülkümden rahat uyuyamazdım. Onların hesabını yapardım. Benim için ailemi kimseye muhtaç etmemek önemli, yani elimden geldiğinden daha fazlasını yapmaya çalışıyorum. Bu sebepten huzurluyum.</p>

  <p class="normal"><span class="ideitalik">– Zaman zaman mutsuzluk duymuyor musun? Çok para sıkıntısı çektim dedin...</span></p>

  <p class="normal">Duyuyorum. Neden dersen... Hâlâ sıkıntım var. Bir de dedikodular oluyor. Beni çekemeyenler var. Ben kimseye uymuyorum, sadece kendi yoluma devam ediyorum. Onlar gibi şerefsiz değilim. Öyle olsaydım beni başlarının üstünde tutarlardı. Ben arkadaşlarımla güzel muhabbetlere giriyorum.</p>

  <p class="normal"><span class="ideitalik">– Arkadaşlarınla bir araya gelince nasıl vakit geçiriyorsunuz?</span></p>

  <p class="normal">Cihangir’de toplanıyoruz. Hocamız var, cami hocası. Güzel şeyler anlatıyor. Konuşuyoruz birlikte, dertleşiyoruz. Bazen şarkılar söylüyoruz. Ama yani içki gibi şeyler ortamımıza girmiyor.</p>

  <p class="normal"><span class="ideitalik">– Yunus çocukluğundan beri mi dindarsın, yoksa büyüdüğünde mi daha yakın hissettin kendini?</span></p>

  <p class="normal">Kimse bana şunu şöyle yapacaksın, böyle yapacaksın demedi. Zaten ben hep büyük insanların arasındaydım. Hacıların falan. Onları örnek aldım. Her birinden bir kelime öğrendim. Sonra baktım bu İstanbul’da herkes farklı, ben de kendi bildiklerimi yapmaya karar verdim.</p>

  <p class="normal"><span class="ideitalik">– İmanlı, inançlı olmanın insanı kötülüklerden uzak tuttuğunu düşünüyorsun sanırım.</span></p>

  <p class="normal">Ben bu yaşıma geldim bir köpek ellemedim.</p>

  <p class="normal"><span class="ideitalik">– Neden?</span></p>

  <p class="normal">Haram olduğu için. Harama el sürmem. Yani diğer insanlar gibi yapmam. Sorarlar insan öldüğü zaman cennete mi gidecek, cehenneme mi? Bunu kimse bilemez ki. Yirmi dört saat namaz kılsam da bilemem. Ama kötü şeylerden uzak dururum. Geçen gün biri bana bir şey sordu, dedi ki ölmek güzel bir şey midir? Güzel olmasa peygamber efendimiz öte tarafa gider miydi dedim. Bunun için, öte taraf için.</p>

  <p class="normal"><span class="ideitalik">– Ailen de dindar mıdır?</span></p>

  <p class="normal">Benim dedem namazını niyazını kılan bir adamdı. Sofuydu. Amcalarım, dedemin namaz üstünde öldüğünü söylerler. Şırnak’ta, Silopi’de, Diyarbakır, Mardin’de onun gibi bir adam yoktu derler. İnsanda bunu duyunca farklı bir düşünce oluyor.</p>

  <p class="normal"><span class="ideitalik">– Böyle bir ailen olmasaydı daha farklı düşünür müydün acaba, ne dersin?</span></p>

  <p class="normal">Şu anda benim yaşımda anasız-babasız büyüyen bir başka çocuk olsa hırsız olabilirdi. Ben niye olmadım, ben büyüklerimden öyle görmedim. Benim para düşkünlüğüm yoktur mesela. Bir şey haramsa hayatta el uzatamam. Korkarım. Allah’tan korkarım.</p>

  <p class="normal"><span class="ideitalik">– Mutlaka senin gibi düşünmeyen, davranmayan pek çok gençle karşılaşıyorsundur. Türkiye’deki gençliğin durumunu sen nasıl görüyorsun?</span></p>

  <p class="normal">Pek çok genç çocuk ailesi tarafından şımartılmış. Onların bir dediğini iki etmeyenler var. Onların parası var, istediğini alır, istediğini giyer, istediğini yapar. Böyle bir-iki tane tanıdığım var. Çok rahatlar. Bizim doğu tarafından gelenler böyle değil. İstanbul’da garsonluk, bulaşıkçılık yaparlar. Paraları yoktur. Parası olanlar bizi küçümser. Ben mesela Kürt’üm...</p>

  <p class="normal"><span class="ideitalik">– Kürt olduğun için kimseden kötü bir tavır gördün mü?</span></p>

  <p class="normal">Yok, tanıyanlar benden zarar gelmeyeceğini bilirler. Şu anda öyle bir şey yok. Sivaslı, Çorumlu arkadaşlarım var, bir gün bile görmeseler hemen ararlar.</p>

  <p class="normal"><span class="ideitalik">– Sevilen bir arkadaşsın öyleyse.</span></p>

  <p class="normal">Evet, severler. Hep ararlar. İyi anlaşırım.</p>

  <p class="normal"><span class="ideitalik">– Sen arkadaşlarını nasıl insanlar arasından seçiyorsun?</span></p>

  <p class="normal">Ben ayrımcılık yapmam, yapmıyorum. Benim arkadaşlarım adam gibi adam olmalı. Kötüyle işim olmaz. Biriyle tanışıyorsun, gel bara gidelim, bir içki içelim, bira içelim diyor. Bu kişilere takılmıyorum. Eğer içki içersem, ben de içkici olurum. Dürüst, zararsız insanlara takılıyorum ben. Her zaman birbirimize destek oluyoruz.</p>

  <p class="normal"><span class="ideitalik">– Ben gene aynı soruya döneceğim Yunus. Türkiye’deki gençlerin hepsini aynı kefeye koyabilir miyiz? Hepsi dertsiz, sorunsuz diyebilir miyiz?</span></p>

  <p class="normal">Arabaları, paraları var diyorum, şımartılmışlar diyorum ama içlerinde ne var bilemeyiz ki...</p>

  <p class="normal"><span class="ideitalik">– Bir de okumak isteyip okuyamayanlar, ailesinden destek alamayanlar, böyle senin gibi çalışmak zorunda olanlar var değil mi? Baskı görenler, özgür olmayanlar, şiddete maruz kalanlar...</span></p>

  <p class="normal">Ailesi istemediği için okuyamayanlar var, bir de ailesi istese de okumayanlar... Benim isteğim çocuklarına iyi bir ana-baba olsunlar. Her şeyden önemlisi budur. Çocuklarına sahip çıksınlar, onlara doğru yolu göstersinler. Cihangir’de bir tinerci var. Annesi babası çok zengin. Ama çocuk eve gitmek istemiyor. Çünkü onu arayıp sormuyorlar.</p>

  <p class="normal"><span class="ideitalik">– Demek çocuklarını gözden çıkartmışlar. Peki ailelerin gençlere baskıcı tutumu hakkında ne düşünüyorsun? Doğru mudur bu?</span></p>

  <p class="normal">Onun yaptığı şeye bağlı bu. Ama yapmaması için öğretmesi gerekiyor. Mesela hatalı bir şey yaptı, kızabilir ama öğretmesi de lazım. Madem o çocuğa iyi davranmayacaksın, o zaman doğurmayacaksın.</p>

  <p class="normal"><span class="ideitalik">– Belki bu soruyu sormak için çok erken ama, sen çocuğun olduğunda ona nasıl davranacağını düşünüyor musun hiç?</span></p>

  <p class="normal">Bir oğlum olursa... okuması önemli tabii. Biz okuyamadık, bir yere gelemedik ama onun geleceği farklı olsun isterim. O okusun, belki bir yere gelebilir. Hiç engel olmam.</p>

  <p class="normal"><span class="ideitalik">– Yunus aile içinde, büyüklerin yanında rahat hareket edebiliyor musun? Senin söz hakkın, düşüncelerini söyleme hakkın var mıdır?</span></p>

  <p class="normal">Ablamla konuşuruz. Ben fikrimi söylerim, bana göre değil derim mesela, o beni dinler.</p>

  <p class="normal"><span class="ideitalik">– İtirazların ya da düşüncelerin kabul edilir mi?</span></p>

  <p class="normal">Çoğu zaman hayır. Sen bir şey bilmiyorsun dedikleri olur. Bazen cahil insan yerine koyarlar.</p>

  <p class="normal"><span class="ideitalik">– Bunda genç olmanın etkisi var mı?</span></p>

  <p class="normal">Olabilir. Hem bizde töre vardır. Bin kişilik aşiretiz. Bizde kararı büyüğümüz verir. Kimse de bir şey söyleyemez. Hepimiz uyarız.</p>

  <p class="normal"><span class="ideitalik">– Genç bir insan olarak Türkiye’nin durumunu nasıl buluyorsun?</span></p>

  <p class="normal">Ayrımcılık var. Ben ayrımcılık istemiyorum. Hepimiz aynı yerde yaşıyoruz, aynı nefesi alıyoruz, aynı topraktayız, aynı şeyleri hissediyoruz. Hepsini dağdaki PKK gibi bilmeyeceksin. Bin tane Kürt’ün içinde bir Kürt hata yaptı mı hepsinin adı kirleniyor. İbrahim Tatlıses de Kürt. O da mı PKK’lı? Benim ekmeğimi PKK vermiyor, ben ekmeğimi Türkiye’den yiyorum. Göğsümde Türk bayrağını taşıyorum. Ben Kürt olduğum için destek de vermem, destek de almam. Hele silahı hiç düşünmem.</p>

  <p class="normal"><span class="ideitalik">– Kendine yakın bulduğun bir siyasi parti var mı?</span></p>

  <p class="normal">Yok. Neden yok? Türkiye’de insanlar arasında dolaşmıyorlar. Dolaş bir, bak, kim aç kim tok. Oy zamanı kapılarda yatıyorlar, affedersin köpek oluyorlar. İnsanları kendilerine çekmek için. Sonra hiçbiri ortada yok.</p>

  <p class="normal"><span class="ideitalik">– Nasıl bir dünyada yaşamak isterdin Yunus?</span></p>

  <p class="normal">Herkes birlik olmalı, birbirine destek vermeli. Kimse kendini üstün görmemeli. Haşa, herkes kendini Allah zannediyor. Mesela bir hastaneye gidiyorsun, hastanede tedavi göremiyorsun. Her köşede hap, esrar satılıyor, cinayetler oluyor. Devlet bunların hepsini biliyor. Böyle bir dünya olmasın. Mesela “Kurtlar Vadisi”nde bunların hepsini belli ettiler.</p>

  <p class="normal"><span class="ideitalik">– “Kurtlar Vadisi” gerçekleri anlatan bir dizi miydi?</span></p>

  <p class="normal">Bana göre İstanbul mafyasını canlandırıyordu.</p>

  <p class="normal"><span class="ideitalik">– Polat Alemdar nasıl bir kahramandı sana göre?</span></p>

  <p class="normal">Aşırı derecede abartıldı. Türkiye’de insanlar özeniyorlar ona. Bizim mahallede de herkes özeniyor. Üç-dört tane ufak çocuk toplanıyor, biz Polat Alemdar’ız diyorlar. Ben film diye seyrettim.</p>

  <p class="normal"><span class="ideitalik">– İnsanların siyasi düşünceleri, etnik kökenleri ayrı olsa da barış içinde yaşamaları mümkün müdür sence?</span></p>

  <p class="normal">Bu mecburi bir şey. Öyle olmalı. Saygı olmalı bence ama olacağına inanmıyorum. Mümkünü yok.</p>

  <p class="normal"><span class="ideitalik">– Yunus müzikle ilgilendiğini söyledin. Hangi tür müziği seviyorsun?</span></p>

  <p class="normal">Arabesk dinliyorum.</p>

  <p class="normal"><span class="ideitalik">– Neden arabesk?</span></p>

  <p class="normal">Sözleri hoşuma gidiyor.</p>

  <p class="normal"><span class="ideitalik">– Kendini mi buluyorsun o şarkı sözlerinde?</span></p>

  <p class="normal">Kendimi buluyorum, yaşadığım şeyleri. Maziye doğru götürüyor.</p>

  <p class="normal"><span class="ideitalik">– Sevdiğin giyim tarzı nedir?</span></p>

  <p class="normal">Ben en çok takım elbise giymeyi seviyorum. Kravat, takım elbise. Beyaz gömlek, siyah gömlek severim. Ara sıra kot pantolon da giyiyorum. Kırmızı, yeşil gömlek giymem ama. Yaklaşmıyorum bile. Tek renk seçerim.</p>

  <p class="normal"><span class="ideitalik">– Erkekler daha mı ciddi giyinmeli?</span></p>

  <p class="normal">Evet. Mesela birçok erkek var, şort giyiyor, pantolon belinden aşağıya, tuhaf tuhaf giyiniyor. Pantolon üstünden düşecek. Bir gün bir arkadaşımla Beyoğlu’nda yürüyoruz. Bonus kafalı biri geçiyor. Arkadaşım dedi ki Yunus, ben buna para vereceğim. Niye öyle diyorsun dedim. Yahu, baksana saçlarını kestirecek parası yok, dedi.</p>

  <p class="normal"><span class="ideitalik">– Bu yırtık pırtık giyinenler, küpe, zincir takanlar ya da saçlarını farklı biçimde kestirenlerle ilgili neler düşünüyorsun?</span></p>

  <p class="normal">Bir arkadaşımla bir yerde oturuyorduk. Şu saçları dik olanlardan dört tane oğlan girdi. Bir tanesi yanımıza geldi, müsaade eder misiniz oturalım, dedi. Yanımdaki arkadaş, biz sadece insanlara yer veririz, dedi. Aynen öyle dedi. Biz insan değil miyiz, dedi öteki. Bizimki, senin hayvandan farkın yok ki, şu haline bak, insan gibi giyinsen başım gözüm üstünde yerin var, dedi. Yani gerçekten nasıl böyle oluyorlar, herhalde aileleri de böyle.</p>

  <p class="normal"><span class="ideitalik">– Yok öyle demeyelim Yunus, çocuklar bazen ailelerini dinlemiyorlar. Hem gençlik dönemlerinde herkes farklı şeylerden etkilenebiliyor. Oluyor böyle şeyler.</span></p>

  <p class="normal">O zaman yollarına devam etsinler, ne diyeyim.</p>

  <p class="normal"><span class="ideitalik">– Sen gençlerin kendi değerlerine, kendi kültürlerine sahip çıkmasından mı yanasın?</span></p>

  <p class="normal">Ben daha çok eski günlerdeki gibi olmasını istiyorum. Yani ne bileyim, televizyonda da izliyoruz, eski günler daha iyiymiş. Ramazanlar, bayramlar... Mesela 2006 ramazanı çok tuhaf geçti. Ben bir ay boyunca oruç tuttum, ama bakıyorum herkesin elinde içki, bira... Bazı şeylere önem vermiyorlar. Kimse kimseyi takmıyor.</p>

  <p class="normal"><span class="ideitalik">– Yunus kız arkadaşın var mı?</span></p>

  <p class="normal">Vardı, şimdi yok. İki kız arkadaşım oldu. Beni avuçlarının içine almış oynatıyorlardı. Bundan sonra olmayacak. Ne kadar tatlı konuşursa konuşsun istemiyorum. Kanım ısınmayacak.</p>

  <p class="normal"><span class="ideitalik">– Gene aldatılacağını mı düşünüyorsun?</span></p>

  <p class="normal">Güvenmiyorum. Çoğunun gözü parada. Paran olunca şefkat gösterirler, paran olmayınca selam bile vermezler. Şu anda ikisi de pişmanlık duyuyorlar. İkisi de evlendiler ama pişmanlık duyuyorlar.</p>

  <p class="normal"><span class="ideitalik">– Kaç yaşlarındaydı bu kızlar?</span></p>

  <p class="normal">On sekiz.</p>

  <p class="normal"><span class="ideitalik">– Neredeyse çocuk yaştaymışlar. Sence normal bir şey mi bu kadar genç evlenmek?</span></p>

  <p class="normal">Bana göre değil. Bir evim, bir işyerim olana kadar evlenmem. Sırtım sağlamsa o zaman evlenirim.</p>

  <p class="normal"><span class="ideitalik">– Bir de evliliğin kolay olmayan başka yanları var değil mi? Henüz insanlar tam olgunlaşmamışken o sorumlulukları yüklenmek zor bir şeydir.</span></p>

  <p class="normal">Evlenenler bunu başaramıyorlar. Pişmanlık duyuyorlar. Evliliğin yükü çok ağır diyorlar. Özgürlüğün yok diyorlar. Gençliklerini yaşayamıyorlar.</p>

  <p class="normal"><span class="ideitalik">– Gençlik dönemi, ileriye dönük bir şeylere henüz adım atmak, başlamak zamanıdır değil mi?</span></p>

  <p class="normal">Tabii. Daha ne olacağını bilemezsin. Önüne nereden ne çıkacağını bilemezsin. Benim hedefim iyi bir müzisyen, iyi bir sanatçı olmak. Özlediğim şey bu.</p>

  <p class="normal"><span class="ideitalik">– Bunun için bir çaba gösteriyor musun?</span></p>

  <p class="normal">Hafta sonları düğün salonlarına gidiyorum. Davul çalıyorum, darbuka çalıyorum. Bazı, arada sırada şarkı söylüyorum. Amacım sadece şöhret olmak değil, Orhan Gencebay gibi, Ferdi Tayfur gibi, İbrahim Tatlıses gibi olmak, onlar gibi Türkiye’ye hizmet vermek istiyorum.</p>
</body>
</html>
