<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buradamutlu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_7">Bahadır Baruter<span class="idebold"><br class="chapter" />
  <br class="chapter" />
  CAN ALİ’NİN SUÇU NE?</span></h1>

  <p class="normal">Suçun çoğu kapitalist sistemde.</p>

  <p class="normal">Kapitalizm korkuyu yüceltiyor. Önce statüsünü, mal varlığını, sağlığını kaybetmekten korkutuyor insanları; sonra güçlü ve çekici bir çığırtkanlıkla onlara güvence satıyor. Parasının güvencesini, malının güvencesini, sağlığının güvencesini satıyor. Çünkü kapitalizmin temel ereği, korkak, doyumsuz ve hırslı bir müşteri yaratmak. Okullarını ve medyasını, yani iki ana eğitim enstrümanını her şeyden önce bu misyonla donatıyor. Bankacılık ve sigortacılık sektörleri, bu korku ideolojisinin temel çığırtkanları ve önce korkutup, sonra güvence vaatleriyle hırslandırdığı müşterisini tam bu noktada ideolojisini tüketmeye ikna ediyor.</p>

  <p class="normal">Çoğu aydınlık ruhun vicdanını ve adalet hislerini buran bir gerçektir kapitalizmin bu gerçeği. Bunu görebilmek ve en azından buna üzülebilmek için derin bir politik bilinç gerekmez; yaşam yolculuğunda diri, taze, bayatlamamış, bozulmamış olmak yeterlidir aslında. Aydınlık değerlerle yetiştirilmiş her ruh, bir de içinde vicdan ve adalet ışığı taşıyorsa, bu basit yargılamayı neredeyse içgüdüsel bir refleksle yapabilir. Hele bir de sistemin ona sunduğu menfaat ortaklıklarıyla arasında görüntü alanını kirletmeyen, bakışını boğmayan ferah ve kaygısız mesafeler varsa, bu tespitleri çok daha kolaylıkla yapar, sistem karşısındaki üzüntüsünü ve öfkesini çok daha net hisseder. Örneğin ‘genç’ olmak uygun bir ortamdır bu koşulların bir arada durmasında ve beraberce bir farkındalık oluşturmalarında.</p>

  <p class="normal">Sisteme karşı bir uysallık ve hemfikirlik gelişmeye başlamış Can Ali’de, farkında mısınız? Birçok yaşıtının hor gördüğü düzen, aşıladığı hazlar ve önerdiği ulaşma yöntemleriyle onu birlikte davranmaya ikna etmiş, diğer birçok yaşıtı gibi. Sistem zorlanmamış Can Ali’yi işlerken, onu hızla ve kolayca müşterileştirmiş.</p>

  <p class="normal">Bu haliyle sizin de gözünüze yaşlı görünmüyor mu Can Ali? Ya da güvencesizlik korkusuyla eğilmiş, bükülmüş durmuyor mu hayat karşısında omurgası; sorgulayan, kafa tutan bir gence göre bir hayli tavizkâr değil mi yürüyüşü sizce de? İnsanın hayatına ihtiyarlıkla beraber musallat olan o korkunç emniyet telaşını andırmıyor mu onu daha bu yaşta saran maddi güvence ihtirası?</p>

  <p class="normal">Oysa daha henüz demin çocuktu Can Ali, kaygısızdı, hafifti. Hayat öyküsünü onun ağzından dinlerken varolma evhamının onun omuzlarına ağırlığını, endişelerini, ihtiraslarını nasıl da hızla yüklediğini gördük; gözümüzün önünde nasıl da soluverdi çocukluğunun ışığı süratle.</p>

  <p class="normal">Öyleyse bu gençlik-yaşlılık denen şey nerede, yaşta mı, başta mı?</p>

  <p class="normal">Çünkü benim babam da mesela, 76 yaşında ama çok daha genç Can Ali’den ve kendi birçok yaşıtından. Çünkü bakıyorum da, korkuları yok babamın hiç, en azından görünürde.</p>

  <p class="normal">Gencecik bir heyecanla yaşıyor ve yaş alıyor babam. Hiç eskimiyor, yıpranmıyor hayat karşısındaki yürüyüşü, duruşu, kaidesi hep dimdik. Biliyorum istisnai bir durum ama yok öyle mal, mülk, güvence hırsı; sadece günü gününe bir özgürlük sevincini besliyor, ayakta tutmaya çabalıyor hayatında, bilinçli ya da bilinçsiz, ama hakiki bir hafiflikle. Benzemiyor elbette birçok yaşıtına, o alabildiğine genç, diri ve taze kalmaya tutunmuş yıllardır, yaşının gereklerine inat, üstelik son derece kendiliğinden, zorlanmasız bir içtenlikle.</p>

  <p class="normal">Oysa Can Ali epeyce belini eğmiş, boynunu bükmüş, hayatın dayattığı karşısında omurgası ezik duruyor, daha şimdiden, korkularının ve hırslarının altında çökmüş adeta.</p>

  <p class="normal">Mesela baksanıza kim daha genç sizce, “bir şeylerin uğraşılarak, çaba sarf edilerek yapılması gerektiğini” düşünen Can Ali mi, yoksa “insanlar üç-dört saat çalışsın, kendilerine ayıracak zamanları olsun, rahat etsinler” diyen babası mı? “Bu bir ütopya, kapitalizmde böyle bir şey olmaz” diye karşı çıkıyor Can Ali babasına. Hatta neredeyse öğüt verircesine emin kendinden.</p>

  <p class="normal">Hayatın faydacı ilkelerini olgunluk ve bilgelikle içselleştirmiş bir ihtiyar gibi düşünüyor ve itiraz ediyor ütopyaların peşindeki genç fikirli adama. Üstelik eleştirdiği bir şeyler de yok değil Can Ali’nin sistemde. Acımasız buluyor, eşitlikçi olmamakla suçluyor sistemi... Buna rağmen bir boyun eğiş, ihtiyarlığa benzeyen bir dirençsizlik, hayatta kalma içgüdüsünün adeta can havliyle tutunduğu bir kabulleniş... Bunlar vardığı son noktalar olmuş bile daha şimdiden.</p>

  <p class="normal">Öyleyse diyorum demek ki, babam gibi genç kalarak yaş almak da mümkün, Can Ali gibi erkenden yaşlanmak da.</p>

  <p class="normal">Fakat bilirsiniz ya da bilmezsiniz, bir sürüsünü bu ülkenin kuşaklarının, bir korku ve hırs kâbusu kavurdu geçti, son 20-30 yılda. Can Ali de nasibini aldı elbette, bir sürü hafif değişkenle beraber, aynı esnada. Ama benim gibiler onu inceden inceye kınarken, kazanç ilkelerinden ötürü, bir yandan da unutmamalıyız diye düşünüyorum: Bu bir ‘mevsim normalleri’ hadisesi. Çok da itiraz hakkımız yok yani zamanın ruhuna.</p>

  <p class="normal">Tam bu noktada Can Ali’yi anlamaya başlarken... Peki ama ya babam, diyorum, o niye öyle? Ya da mesela, Can Ali’nin kendi babası, bilimadamını işadamından üstün tutan o baba, o niye bambaşka okuyor hayatı?</p>

  <p class="normal">Yaşlanmayı asla olgunlaşmakla, bilgeleşmekle koşut algılamamalıyız, bu bize yanlış belletiliyor, sistemin bir teselli yanılsaması bu, bu hatta büyük bir palavra, bir aldanış.</p>

  <p class="normal">Yaşlanmak boyun eğiştir, kabulleniştir, katılaşmaktır, korkmaktır, yok olma evhamıdır, güvenlik telaşıdır, ölesiye güvence hırsıdır ve hayatın her yaşında insan ruhuna çökebilir, onu gencecik yaşında bile ihtiyarlatabilir, dayatılan karşısında belini bükebilir. Oysa genç enerji, hayatı değiştirmeye, özgürlük alanını genişletmeye, ölüme kafa tutmaya çok daha fazla gönüllüdür ve yine hayatın her yaşında insanı hafif ve diri tutabilir.</p>

  <p class="normal">Yeterince ikna etmiyorsa sizi bu iddia, mesela tiyatroları ya da karikatürleri getirin gözünüzün önüne. Her zaman ve her yerde, ihtiyarlığı aktörlerin veya çizerlerin nasıl mimik ve jestlerle canlandırdığını hatırlayın, vücutlara ve yüzlere ne şekiller verdiklerini düşünün! Odur yaşlılık işte, bizzat o gördüğünüzdür: Beli bükülmüşlük. Ve genç insanı tarif ederken, omurgasının dikliğini, devinirkenki diriliğini, dimdik duruşunu nasıl belirginleştirdiğini hayal edin aktörlerin ya da çizerlerin gene. Odur işte gençlik denen şey de: Dimdik durabilmek.</p>

  <p class="normal">Bu yüzden ben kendi adıma ne yalan söyleyeyim, gıptayla şapka çıkarıyorum, kimde, ne zaman, ne süreyle konaklayacağı belli olmayan o benzersiz, o ışıl ışıl ‘gençlik’ enerjisi karşısında, hayranlıkla şapka çıkartıyorum, yaşlanmanın bir kemale erme süreci olduğu safsatasına inat.</p>

  <p class="normal">Zira gençlik, aydınlığını çocukluğun ışığından alır, eminim bundan.</p>
</body>
</html>
