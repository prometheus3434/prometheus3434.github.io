<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buradamutlu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_19"><span class="idebold">“ÖLENLERİN HEPSİ ÜNİVERSİTE ÖĞRENCİSİ”</span></h1>

  <p class="h2baslik"><span class="idebold">İşbara Alp</span></p>

  <p class="h2baslik"><span class="ideitalik">(26 yaşında, elektronikçi)</span></p>

  <p class="normal"><span class="ideitalik">– İşbara... ne kadar ilginç bir isim bu! Ne anlama geliyor?</span></p>

  <p class="normal">Eski Türk isimlerinden. Babam istemiş ismimin İşbara olmasını. Ünlü düşünür Nihal Atsız’ın roman kahramanlarından birinin adı aslında. Oradan etkilenmiş.</p>

  <p class="normal"><span class="ideitalik">– Bir roman kahramanının adını taşımak hoş olsa gerek. İşbara, bu söyleşiyi bir ülkü ocağında yaptığımız için konuşmaya önce bu noktadan başlayalım istiyorum.</span></p>

  <p class="normal">Olabilir.</p>

  <p class="normal"><span class="ideitalik">– Bana kısaca ülkücülüğün tam olarak ne anlama geldiğini söyler misin?</span></p>

  <p class="normal">Hedef, gaye ve kelime anlamı olarak, Türklük gurur ve şuuru, İslam ahlak ve faziletini benimsemiş insanların ideali ve hayat görüşüdür diyebiliriz.</p>

  <p class="normal"><span class="ideitalik">– Ne zamandır bu düşünceyi benimsiyorsun?</span></p>

  <p class="normal">Lise yıllarından beri. Endüstri meslek lisesinde okurken, okul başkanlığıyla başladı ilk. Zaten yapı olarak milliyetçi muhafazakâr bir aile ve çevreden geliyorum. Arkadaşlarım da bu görüşe bağlıydılar. Kültür olarak yakın olduğumuz bir şeydi. Vatan, millet sevgisiyle yoğrulduk. Beni ocağa ilk getiren ağabeyimiz şimdi il yönetiminde görevli.</p>

  <p class="normal"><span class="ideitalik">– Bir okul başkanının görevleri nelerdir?</span></p>

  <p class="normal">Herkesten sorumlusunuz. Okul başkanlığı o dönemde önemli bir şeydi. Bir yere girdiniz mi yüz kişi ayağa kalkar, saygı gösterirdi. Hızlı bir model olmak zorundasınızdır o durumda. Mesela ben herkesi toplar tiyatroya götürürdüm, ağaç diktirirdim, sosyal aktiviteler yapardım. Seminerler düzenlerdik. Biraz farklı bir modeldim yani.</p>

  <p class="normal"><span class="ideitalik">– Bu soru biraz hin bir soru olsun İşbara. Solcular hakkında neler düşünüyorsun?</span></p>

  <p class="normal">Ben eskiden beri solcularla oturup konuşurum, muhabbetlerimiz olur. Solcu arkadaşlarım vardır. Hatta kız arkadaşlarım oldu.</p>

  <p class="normal"><span class="ideitalik">– Hiç çatışmadınız mı? Kavga, dövüş...</span></p>

  <p class="normal">Zaman zaman oldu. Hele bizimki gibi bir kenar mahalle modelinde olmaması imkânsız. Burada hak ve batıl meselesi var. Yani inançsızlık ve inanca saldırı olunca çatışma çıkar. Biraz da komünistlerin inançsızlığıdır nedeni.</p>

  <p class="normal"><span class="ideitalik">– Peki hangi taraf çıkartırdı kavgayı daha çok?</span></p>

  <p class="normal">Bunun daha çoku yoktur. Ortam oluşur. Sağ kesimden de çıkar, öteki taraftan da. Gruplaşmanın olduğu yerde her şey güç gösterisine dönüşür. Serde gençlik vardır, heyecan vardır. Üstünlük sağlama moduna girilir.</p>

  <p class="normal"><span class="ideitalik">– Hiç anlaştığınız, anlaşabileceğiniz noktalar yok mudur?</span></p>

  <p class="normal">Var tabii. Birleştiğimiz ve ayrıldığımız noktalar var. Birçok düşüncemiz aslında aynı. Biz de Amerikan emperyalizmine, ezilmeye, sömürüye karşı çıkıyoruz. Ama biz yüzde yüz Türk milliyetçiliğine inanıyoruz, onlar Rusya’dan gelen bir fikri benimsiyorlar. Türk bayrağı yerine orak çekiçli bayrak asıyorlar. Bu bize ters geliyor. Türk’ün Türk’ten başka dostu yoktur üslubu bize uygundur.</p>

  <p class="normal"><span class="ideitalik">– Şiddet konusundaki düşüncelerin peki, her yanı saran şiddet, düşünceler, inançlar adına uygulanan şiddet...</span></p>

  <p class="normal">Yaşasın hainler için illegalite desem...</p>

  <p class="normal"><span class="ideitalik">– Yani hainlere şiddet uygulamak mubah mıdır?</span></p>

  <p class="normal">Evet, onlara şiddet uygulanabilir. Bu ille solcu olacak demek değil. Aslında ortak hain ilan etmemiz gerekenler var. Mesela kapitalistler, sömürücüler.</p>

  <p class="normal"><span class="ideitalik">– Ya geçmişten bu yana iki farklı görüşten genç insanların birbirlerine uyguladıkları şiddet için ne dersin İşbara?</span></p>

  <p class="normal">Ben ille şiddeti savunmuyorum. Şiddet iyi bir şey değil. Hele ölenlerin hepsinin üniversite öğrencisi olduğu düşünülürse. Bu da yirmi bin beynin yok edilmesi demektir. Türkiye’nin önünün kapatılması, gençlerin baltalanması demektir ve bunun sorumlusu da Amerikan emperyalizmidir. Biz artık ülkücü gençlerin kavga etmesinden çok, farklı olmasını, daha kültürlü, daha aydın, daha sanatla ilgili olmasını istiyoruz. Ben mesela televizyona karşıyımdır, evimde televizyon yok. İnternete karşıyım. Çünkü insanları tek kalıp haline getiriyorlar, sanal bir ortam, iletişim yok, yardımlaşma, dayanışma yok, sıcaklık yok. Sanatla, kültürle ilgili bir şey yok. Sevmiyorum bu yüzden.</p>

  <p class="normal"><span class="ideitalik">– Ülkü ocaklarında neler yapıyor, nasıl vakit geçiriyorsunuz?</span></p>

  <p class="normal">Haftada iki kez seminerler yapılır. Ülkücü hareketin içeriği anlatılır. Mesela kızıl elma ülküsü gibi. Konuşulur, tartışılır, sohbet edilir. Davayı anlamak, davayı yaşamak ve yaşatmak için.</p>

  <p class="normal"><span class="ideitalik">– Sen reis misin?</span></p>

  <p class="normal">Değilim. Reisin bütün işlerini yapan konumundayım. Yani liderin yanında ona kalkan olabilmek benim işim. Yapmayacağım şeyleri üstlenmek yerine destek olmak, yani ikinci adamlık bana daha uygundur. Ben bundan memnunum.</p>

  <p class="normal"><span class="ideitalik">– Bir ülkücü hangi özelliklere sahip olmalı?</span></p>

  <p class="normal">Her şeyden önce dürüst, doğru, vatanına bağlı, ülküsüne sadık, inançlı.</p>

  <p class="normal"><span class="ideitalik">– Muhafazakâr bir aileden geldiğinden söz etmiştin, ailenle ilişkilerin nasıldır? Müdahale ederler mi sana?</span></p>

  <p class="normal">Ataerkil bir aile yapımız olmuştur hep. Gecekondu bölgesinde yaşıyoruz sonuçta. Gerçi babamı on dört yaşındayken kaybettim. Bu yüzden dezavantajlarım oldu tabii. Hem okudum, hem çalıştım on beş yaşından itibaren. Restoranlarda garsonluk yaptım. Doğal olarak eve geç gidiyordum, annem merak ediyordu beni, üzülüyordu, kaygılanıyordu. Sık sık arardı. Ama fazla sorun yaşamadık. Nihayetinde çalışıyordum. Annem hep baba gibi görmüştür beni. Evin reisi gibi. Babam öldükten sonra demokrat bir aile yapısından katı İslamcılığa doğru bir dönüş oldu. Mesela annem çok değişti.</p>

  <p class="normal"><span class="ideitalik">– En bariz değişimi ne oldu?</span></p>

  <p class="normal">Babam öldükten sonra çarşaf giymeye başladı, aşırı dindar oldu. Belki sahipsiz kaldığı için. Gençti henüz. Ama babam daha demokrat, annem daha tutucuydu her zaman.</p>

  <p class="normal"><span class="ideitalik">– Bu seni rahatsız ediyor mu?</span></p>

  <p class="normal">Etmiyor. İmam hatipten geldim ben de.</p>

  <p class="normal"><span class="ideitalik">– Kız erkek arkadaşlığı, flört konusunda neler düşünüyorsun?</span></p>

  <p class="normal">Ben de katıyım bu konuda. Okul başkanlığı yaparken kızlarla oğlanları el ele bile tutuşturmazdım. Mesela kızlar asla ocağa giremezler. Flört ve grup arkadaşlığı gibi bir modelimiz olmadı hiç. Tasvip etmedim pek.</p>

  <p class="normal"><span class="ideitalik">– Neden?</span></p>

  <p class="normal">Nedeni çok.</p>

  <p class="normal"><span class="ideitalik">– En önemlisi mesela...</span></p>

  <p class="normal">Sonu gelmeyecek, günübirlik ilişkiler yaşamak bize yakışmaz.</p>

  <p class="normal"><span class="ideitalik">– Aşka böyle mi bakıyorsun?</span></p>

  <p class="normal">Yok aşk değil tabii, o başka. Flörtten söz ediyorum. Boş ilişkiler çoğu. İnsanın ideallerine de zarar verebilir.</p>

  <p class="normal"><span class="ideitalik">– Hiç mi olmadı kız arkadaşın? Benimki de ne ısrarcılık değil mi?</span></p>

  <p class="normal">Oldu olmasına. Ankara’da, radyo televizyon okurken, üniversitede... Solcu kızlardı bazıları.</p>

  <p class="normal"><span class="ideitalik">– Ülkücü kızlar değildi, öyle mi? Peki solcu kızlarla nasıl anlaşıyordunuz, fikir çatışması yaşamıyor muydunuz?</span></p>

  <p class="normal">Yaşıyorduk tabii. Zaten ilişkinin doğasında var bu.</p>

  <p class="normal"><span class="ideitalik">– Anlaşıldı, bu konuda uzun uzun konuşamayacağız... Spor giyim tarzını seviyorsun sanırım.</span></p>

  <p class="normal">Ben öyle klasik ülkücü tipi gibi takım elbise, kazak falan sevmem. Daha çok spor, böyle gördüğünüz gibi rahat şeyler giymeyi severim. Daha modern.</p>

  <p class="normal"><span class="ideitalik">– İşin ve ocağın dışında neler yapıyorsun?</span></p>

  <p class="normal">Arkadaşlarla birlikte oluyoruz. İşyerime yakın olduğu için arasıra Nişantaşı’na falan çıkıyorum. Ama daha çok çalışmakla meşgulüm. Sosyal ve kültürel anlamda pek fazla bir etkinliğim yok. Çok fazla sosyal çevrem olmasına rağmen zaman sorunu yüzünden istemeyerek de olsa bu çevreyi giderek daraltmaya başladım. Ekonomik nedenler de var tabii. Gelecek için ön hazırlık yapmam, birikim yapmam gerekiyor. Bunlar öncelik kazandı.</p>

  <p class="normal"><span class="ideitalik">– İçki ve sigara kullanıyor musun?</span></p>

  <p class="normal">Sigara kullanmıyorum. İçki... Evet... Çok nadir. Aslında bir ülkücünün bütün bunlardan uzak durması lazım. Zararlı olandan.</p>

  <p class="normal"><span class="ideitalik">– Tamamen uzak durulabiliyor mu?</span></p>

  <p class="normal">Yok tabii. Ama dikkat etmek lazım. İyi örnek olmak lazım.</p>

  <p class="normal"><span class="ideitalik">– Adı mafya ile anılanlar için ne düşünüyorsun?</span></p>

  <p class="normal">O siyasetin durulduğu, boşluk dönemlerinde oldu. Üç-beş yıllık bir dönem. Yaşı geçkin abiler, artık o yaşta hâlâ ocağa gelecek değiller ya, yapacak bir şeyleri, meşgaleleri kalmamış, boşluğa düşmüşler... O zaman mafyacılığa kayanlar oldu.</p>

  <p class="normal"><span class="ideitalik">– Hırant Dink cinayeti konusundaki düşüncelerin nelerdir?</span></p>

  <p class="normal">Tasvip etmiyorum tabii. Azınlıklar konusunda katı değilim. Mesela ben Yahudi birinin yanında çalıştım. Türk patronlardan daha adaletli, daha düşünceliler. Başka konularda da öyle. İnsanlarla iyi ilişkiler kuruyorlar. Bu aslında kişinin nasıl biri olduğuyla alakalı. Bu nedenle bizim de onlarla ilgili bir incelik düşünmemiz gerekiyor.</p>

  <p class="normal"><span class="ideitalik">– Genç olmak zor bir şey mi İşbara?</span></p>

  <p class="normal">Genç olmak petrol gibi bir şey diyebilirim. Dışarıdan bakıldığında çok değerli, ama içinde olan bunun değerini bilmiyor. Aslında çok güzel bir şey genç olmak, fakat aynı zamanda bizim ülkemizde zor bir şey de. Gençlerin çoğu hayatından memnun değil, çünkü çok fazla sorumluluk yüklenmek zorundalar, sürekli plan yapmaları, didinmeleri gerekiyor, bu yüzden gençliklerini yaşayamıyorlar.</p>

  <p class="normal"><span class="ideitalik">– Bugünün gençliğinin talihsiz bir gençlik olduğu düşüncesindesin o zaman.</span></p>

  <p class="normal">Bugünün gençliği hem talihsiz hem de ahlaki, kültürel ve dini açıdan giderek zayıflayan bir gençlik. Tamam bilimsel ve teknolojik konulara daha ilgili ama toplumsal açıdan baktığınızda hayli bireyci ve bencil. Doğallıktan uzak, şekilciliğe önem veren, dünya görüşü, ideolojik düşünceleri olmayan, bomboş bir gençlik bu. Yozlaşmış üstelik.</p>

  <p class="normal"><span class="ideitalik">– Bunun nedenlerini neye bağlıyorsun?</span></p>

  <p class="normal">Değişen toplumsal ve ekonomik şartlara. Hayatın zorluklarına, kıstırılmışlığa. Dışlanmaya. İnsan yerine konulmamaya.</p>

  <p class="normal"><span class="ideitalik">– Gelecek tasarıların neler? Nasıl bir gelecek istiyorsun?</span></p>

  <p class="normal">Birkaç yabancı dil öğrenmek, yabancı ülkeleri görmek istiyorum. Sonra da iyi bir aile kurmak, maddi durumumu düzeltmek... Bir de üniversite öğrencilerine burs vermek istiyorum.</p>

  <p class="normal"><span class="ideitalik">– İlginç. Bunun senin yapmak isteyip de yapamadıklarınla ilgisi var mı?</span></p>

  <p class="normal">Aslında pek yok. Ben üniversiteyi okumak istemiştim, oldu. Maddi konularda da öyle. Yapamadıklarımı param olunca yaparım, problem değil. Parası olup da düşündüklerini yapmayı beceremeyen o kadar çok insan var ki. Para çözüm değil.</p>

  <p class="normal"><span class="ideitalik">– Peki Türkiye’nin geldiği nokta, bugünün koşulları ile ilgili neler düşünüyorsun?</span></p>

  <p class="normal">Vatan Allah’a emanet durumu. Ortalık cambaz kaynıyor ve halıyı ayağımızın altından çekiyorlar. Belki tedirginlikten ya da güvensizlikten genel bir memnuniyet havası var ama bana göre gidişat hiç de iyi değil. Özellikle gençler hayatlarını satmamalı, sattırmamalı. Tabii bir de boş durmamak, çalışmak, üretmek şart.</p>
</body>
</html>
