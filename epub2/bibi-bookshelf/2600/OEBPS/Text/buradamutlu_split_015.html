<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buradamutlu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14"><span class="idebold">“ŞU AN EMEK SÖMÜRÜSÜ OLMADAN HİÇBİR ŞEY ÜRETİLMİYOR”</span></h1>

  <p class="h2baslik"><span class="idebold">Sefa Kale</span></p>

  <p class="h2baslik"><span class="ideitalik">(21 yaşında, üniversite öğrencisi)</span></p>

  <p class="normal"><span class="ideitalik">– Sefa, şu anda üniversitede mühendislik okuyorsun, şöyle biraz geriye dönersek, ortaokul ve lisede nasıl bir öğrenciydin?</span></p>

  <p class="normal">Mersinliyim ben. Ortaokulu ve liseyi Mersin’de, Anadolu lisesinde okudum. Fena değildim. Sonra Bilkent Üniversitesi’ni kazandım, gitmek istemedim. Ama babam orada okumamı istedi. Annem ve babam öğretmendir. Gittim ben de. Bir buçuk yıl sonra bıraktım. Orada çok huzursuzdum.</p>

  <p class="normal"><span class="ideitalik">– Neden?</span></p>

  <p class="normal">Çünkü benden daha yoksul bir çocuk daha fazla puan almasına rağmen, ben parayla ondan daha iyi bir eğitim alacaktım. Sonra Marmara’yı kazandım. Zaten İstanbul’u istiyordum. Bir de Bilkent’in ağırlığından kurtulmak, aileden uzaklaşmak istiyordum.</p>

  <p class="normal"><span class="ideitalik">– Niye özellikle İstanbul? Neden aileden uzaklaşma isteği?</span></p>

  <p class="normal">İstanbul’da olmak, dünyanın en güzel şehrinde olmaktı.</p>

  <p class="normal"><span class="ideitalik">– Daha önce İstanbul’a gelmiş miydin hiç?</span></p>

  <p class="normal">Gelmiştim ama çok az kalmıştım. Bu aslında uzaktan bir İstanbul sevgisiydi.</p>

  <p class="normal"><span class="ideitalik">– Peki şu aileden uzak olma isteği nedir?</span></p>

  <p class="normal">Klasik aslında. Herkes gibi. Annemle babamla anlaşamıyordum.</p>

  <p class="normal"><span class="ideitalik">– Kuşak çatışması mı?</span></p>

  <p class="normal">Evet. Babam ve annem aslında köy kökenli, köyde yetişmiş insanlar. Yatılı okullarda okumuş, kendi çabalarıyla bir yerlere gelmeye çalışmışlar. Bütün istedikleri çocuklarını iyi okutmak, yetiştirmekti.</p>

  <p class="normal"><span class="ideitalik">– Bu fena bir şey değil.</span></p>

  <p class="normal">Tabii, ama ben lisede bir değişim yaşadım. Neden diye sormaya başladım. Hayatı sorgulamaya başladım, nedir yaşanan? Sonra Tanrı’yı sorgulamaya başladım. Zaten çok sosyal değildim, biraz daha uzaklaştım, geri çekildim. Uzaktan bakmaya başladım. Babamla annem ise hâlâ aynıydılar. Orada ters düşmeye başladık.</p>

  <p class="normal"><span class="ideitalik">– Senin değişimini nasıl fark ettiler, yansıttın mı onlara bu değişimi?</span></p>

  <p class="normal">Onlara uzak durduğum için yansıttım sayılmaz. Ya da onlara karşı çıkmış, eleştirmiş değilim. Ama dersler kötü gitmeye başladı. Çalışkan bir çocuktum. Onlar da neden böyle oldu diye sormaya başladılar.</p>

  <p class="normal"><span class="ideitalik">– Bu içsel değişimle birlikte uğraşmaya başladığın şeyler de değişmiş olmalı.</span></p>

  <p class="normal">Pek değişim değil de, insanlardan biraz daha uzaklaştım, içime kapandım. Yani, aslında biraz tutuk bir insanımdır. Tutuk da bir çocuktum zaten.</p>

  <p class="normal"><span class="ideitalik">– Bu tutukluğun nedenini sorguladın mı hiç?</span></p>

  <p class="normal">Sorguladım ama buna cevap bulamadım.</p>

  <p class="normal"><span class="ideitalik">– Yetiştirme tarzı olabilir mi? Çok koruyucu bir aile?</span></p>

  <p class="normal">Olabilir. Benim yetiştiğim mahalle, çok güzel bir yer değildi. Mersin zaten doğudan, güneydoğudan çok göç alan bir şehirdir. Bizim etrafımızda da bu tür aileler vardı. Gecekondu insanları falan... ortaokula kadar o çocuklarla oynadım. Annemle babam sonradan dışarı çıkma, onlarla oynama demeye başladılar, uzak durmamı istediler, kısıtlamaya başladılar.</p>

  <p class="normal"><span class="ideitalik">– Böylece onlardan ve sokaktan uzaklaştırılmış oldun.</span></p>

  <p class="normal">Evet. El bebe gül bebe büyütüldüm yani.</p>

  <p class="normal"><span class="ideitalik">– Peki o zaman evde, tek başına ne yapmaya başladın?</span></p>

  <p class="normal">Televizyonla çok iç içeydim. Okulda arkadaşlarım vardı, ama Anadolu lisesi çok farklıydı, paralı ailelerin daha rahat, daha özgür çocukları vardı orada.</p>

  <p class="normal"><span class="ideitalik">– Onlara ilişkilerin nasıldı?</span></p>

  <p class="normal">Onlarla ilişkim genel olarak çok kötü gitmiyordu ama onları bencil buluyordum. Mesela başkalarıyla, daha kendi halinde olanlarla alay ediyorlardı, bunu neden yaptıklarını sorguluyordum, bunun bencillik olduğunu düşünüyordum. Başkalarını küçümsemelerini yadırgıyordum.</p>

  <p class="normal"><span class="ideitalik">– O zaman arkadaşlık anlayışınız, hayata bakış açınız çok farklıydı.</span></p>

  <p class="normal">Kesinlikle öyle.</p>

  <p class="normal"><span class="ideitalik">– Bunun nedeni senin bir memur çocuğu olman olabilir mi? Ya da tanıklıkların, sözgelimi doğudan gelmiş göç çocuklarıyla arkadaşlık etmen olabilir mi?</span></p>

  <p class="normal">Olabilir. Burada çok ince bir ayrım var. Şimdi biraz daha iyi bir semtte oturan, daha iyi okullarda okuyan çocukları düşünün, lisede şu başlıyor onlarda: kız arkadaş, eğlenmek, gezmek, kendinden daha yoksul insanları anlayamamak, başkalarının sorunlarıyla ilgilenmemek... Öte yanda da daha kötü şartlarda olan çocuklara bakarsak, o da kirlenerek büyüyor. Biraz daha zalimce. Hayat onu zorladıkça o da çevresindekileri zorlamaya başlıyor. Genelde böyle çocuklardan çok fazla şey beklememek gerek. Onlar da çok saf ve temiz olamıyorlar. Ama bu daha haklı bir şey tabii. Zengin çocukların böyle olması, yani bencil olması haksızlık bana göre. İğrenç buluyorum.</p>

  <p class="normal"><span class="ideitalik">– Diğerlerini daha suçsuz ve daha anlaşılabilir buluyorsun öyleyse?</span></p>

  <p class="normal">Evet. Çünkü bu hayatın dayattığı bir şey.</p>

  <p class="normal"><span class="ideitalik">– Kirlenmeden kastın ne tam olarak? Nasıl bir kirlenme bu?</span></p>

  <p class="normal">Anadolu liselerinde bu tür çocuklar pek yok, ama devlet liselerinde var. Uyuşturucu kullanmak, kızlara sadece cinsel açıdan yaklaşmak gibi, kavgacı olmak, çeteleşmek gibi. Bir süre sonra da bunları yapmamak garipseniyor. Böyle davranmayanlara süt çocuğu muamelesi yapılıyor.</p>

  <p class="normal"><span class="ideitalik">– Ana kuzusu denir değil mi? Evet artık daha insanca yaklaşan ve anlamaya dönük olanlar yadırganır hale geldi. Az önce söylediğin şeyde çok haklısın tabii, içine doğdukları ortam hazırlıyor onları buna. Hani hep deriz ya, sevgisizlik sevgisizliği, şiddet şiddeti doğuruyor. Öte yanda da tam tersi, para, olanaklar, aman çocuklar iyi yetişsin diye gösterilen, belki de abartılmış olan çabalar, bunlar da bencilliği ve şımarıklığı getirebiliyor.</span></p>

  <p class="normal">Evet. Kimi zaman öyle oluyor.</p>

  <p class="normal"><span class="ideitalik">– Sefa, İstanbul’da olmanın en hoş yanı nedir senin için?</span></p>

  <p class="normal">Arkadaşlarımla birlikte, aynı evde kalmak. Siyasetle tanışmak bir de. Asıl önemlisi bu.</p>

  <p class="normal"><span class="ideitalik">– Evet, biz de seninle Kadıköy meydanında, sen siyasi bir gazete satarken tanıştık.</span></p>

  <p class="normal">Yurtsever Cephe örgütünün siyasi gazetesi. Gazetenin adı da Yurtsever. Bu gazete nelerden bahsediyor dersek, Yurtsever niçin bizim bağımsız bir ülke olmadığımızı soran, bunun nedenlerini anlatan bir yayın organı. Ben solcuyum. Yurtsever Cephe de sol bir örgüt.</p>

  <p class="normal"><span class="ideitalik">– Lisede siyasi bir görüşün var mıydı?</span></p>

  <p class="normal">Hayır, yoktu. Ailem sosyal demokrat bir aileydi, CHP’ye oy verirlerdi, o nedenle bir görüş açıklığım vardı, ama asıl siyasallaşmam Bilkent Üniversitesi’nde oluştu.</p>

  <p class="normal"><span class="ideitalik">– Bilkent Üniversitesi, öyle mi? Güzel. Demek orada da sıkı solcular var.</span></p>

  <p class="normal">Var.</p>

  <p class="normal"><span class="ideitalik">– Bunlar zengin çocukları mıydı?</span></p>

  <p class="normal">Hayır. Bursla okuyanlardı.</p>

  <p class="normal"><span class="ideitalik">– Yurtsever Cephe’ye nasıl dahil oldun?</span></p>

  <p class="normal">Arkadaşlarım aracılığıyla.</p>

  <p class="normal"><span class="ideitalik">– Solun geçmişini araştırdın mı hiç? Şimdiye dek nasıl bir yol izlendiğini biliyor musun? Yoksa birdenbire mi örgütün içine girip çalışmaya başladın?</span></p>

  <p class="normal">Hayır, çok da bilmiyorum. Sadece sorgulamalarım bu seçime neden oldu.</p>

  <p class="normal"><span class="ideitalik">– Teorik ya da felsefi kitaplar okuyor musun?</span></p>

  <p class="normal">Evet, ama daha yeni başladım.</p>

  <p class="normal"><span class="ideitalik">– Yurtsever Cephe’de neler yapıyorsunuz?</span></p>

  <p class="normal">Yurtsever Cephe, Türkiye Komünist Partisi’nin çağrısıyla kurulmuş anti-emperyalist ve ülkede bağımsızlık isteyen, ABD karşıtı bir örgüt. Fakat şöyle bir şey var, geçmişte ABD karşıtı olan, biz borç aldığımız zaman, bu borcu almayalım diyen insanlar komünist damgası yedi ve hapse atıldı. Şimdi ise herkes ABD karşıtı, onları hapse atmış olanlar bile ama bu değil, gerçekten karşı çıkmak önemli. Neden böyle yoksul ve bağımlı bir ülkeyiz, bunların nedenleri gerçekten araştırılmalı ve sadece karşı olmakla kalınmamalı. Ben bu yüzden Yurtsever Cephe’deyim.</p>

  <p class="normal"><span class="ideitalik">– Gazete satıyorsunuz, bildiri dağıtıyorsunuz, yürüyüş yapıyorsunuz. Bunların dışında yaptığınız çalışmalar neler?</span></p>

  <p class="normal">Ben aynı zamanda Türkiye Komünist Partisi üyesiyim. Tabii yaptıklarımız sadece bunlarla sınırlı değil. Toplantılar düzenliyoruz. Zaman zaman eylemlerimiz oluyor. Biz legal bir örgütüz, illegal değiliz. Bazı olayları protesto ediyoruz. Mesela Conrad Oteli’ne Amerika eski kara kuvvetleri komutanı gelmişti. Oraya gidip eylem yaptık. 1-6 Mayıs tarihleri arasında Ankara’ya yürüyüş yaptık. Adı da Deniz Gezmiş için bağımsızlık yürüyüşüydü. Sonra ABD Büyükelçiliği önünde protesto yaptık.</p>

  <p class="normal"><span class="ideitalik">– Peki bu eylemlerle insanları kendi yanınıza ya da örgüt içine çekebildiniz mi?</span></p>

  <p class="normal">Tabii ki. Hatta şöyle bir şey var. Bazı yaşlı insanlar, amcalar ve teyzeler bile bize destek veriyorlardı. Yürüyüşe katılanlar oluyordu.</p>

  <p class="normal"><span class="ideitalik">– Peki bütün bunlara rağmen hâlâ bir avuç musunuz, ne dersin?</span></p>

  <p class="normal">Bir avuç olmasak bile, Türkiye genelinde sayımız çok az. Şimdi insanların pek çoğu, mağdur durumda olanlar Türkiye Komünist Partisi’ne gelmiyorlar ne yazık ki, oylarını muhafazakâr ve dindar partilere atıyorlar. Çaresizler ve çareyi burada arıyorlar. Onlara anlatmak lazım, neden bağımlıyız, neden ABD karşıtıyız, neden bu durumdayız. Biz bunu da yapmaya çalışıyoruz. İşçilere, emekçilere ulaşmaya çalışıyoruz.</p>

  <p class="normal"><span class="ideitalik">– Bu konuda yol alabildiniz mi? İşçi örgütleriyle bir araya gelebiliyor musunuz?</span></p>

  <p class="normal">Evet, fabrikalara gidiyoruz. Konuşuyoruz onlarla, anlatıyoruz.</p>

  <p class="normal"><span class="ideitalik">– Geçmişte de yapılmıştı bunlar. Sol galiba halka tam olarak anlatamadı kendini, ya da yanlış anlaşıldı.</span></p>

  <p class="normal">Aslında 68 kuşağı bunu başarmış. Mesela o günlerde bir yürüyüş düzenleniyor ve bin kişi katılıyor bu yürüyüşe, işçi sendikaları katılıyor, hatta DİSK’in yanı sıra Türk-İş de onların yanında yer alıyor. Kimse duramıyor karşılarında. Düşünsenize, polisten, jandarmalardan bile aralarına katılanlar oluyor. 1977’nin 1 Mayıs’ında beş yüz bin işçi çıkıyor Taksim’e. Çok ciddi bir sayı bu. Neredeyse devrim olacak.</p>

  <p class="normal"><span class="ideitalik">– Silahlı eylem konusunda ne düşünüyorsun?</span></p>

  <p class="normal">Parti olarak görüşümüz silahlı eylemden yana değil. Şu anda silahlı eylemle kimse bir yere varamaz. Ülkelerde bazı kriz anları vardır. Böyle kriz anlarında işçi sınıfına gidilmeli. Yani iktidarı onların sözünü söyleyerek ele geçirmek gerek. Ama bazen çok fazla demokratik yollarla da olmayabilir bu.</p>

  <p class="normal"><span class="ideitalik">– Sence insanlar soldan niye bu kadar korkuyorlar?</span></p>

  <p class="normal">Bunu biraz da İslamiyetle ilişkilendirebiliriz.</p>

  <p class="normal"><span class="ideitalik">– Dinden uzaklaşmak zorunda kalacaklarını mı düşünüyorlar? Bunu şuraya bağlayabilir miyiz, anlamamak, bilmemek ya da sorgulamaktan kaçan bir toplum olmak?</span></p>

  <p class="normal">Evet. Olabilir. Gerçekten de öyleyiz zaten.</p>

  <p class="normal"><span class="ideitalik">– Siz dindar insanlara nasıl yaklaşıyorsunuz? Aranızda dindar olanlar var mı?</span></p>

  <p class="normal">Bakın, Komünist Partisi’ne girerken kimsenin dini sorgulanmıyor ki. Şöyle bir şey oldu. Ankara’daki protesto sırasında aramıza türbanlı bir kadın girdi ve ben de emekçiyim, ben de eziliyorum, diye eyleme katıldı. Biz kimseyi dışlamayı düşünmüyoruz.</p>

  <p class="normal"><span class="ideitalik">– Sefa, siyasi mücadeleye çok genç yaşta karışmış, çok ciddi sorunlarla uğraşmaya başlamış, ağır şeyler yüklenmişsin. Genç bir insan olarak siyasetin dışında neler var hayatında? Eğlence mesela...</span></p>

  <p class="normal">Biz devrimciler de eğleniriz tabii. Arkadaşlarımızla birlikte içmeye gideriz, gezeriz. Bu konuda bir sorun yok. Bir komünist olarak burjuva ideolojisine ait şeylerden de uzağız. Bu eğlence anlayışımıza da yansıyor.</p>

  <p class="normal"><span class="ideitalik">– Eğlenmek, dans etmek, içip dağıtmak, geyik muhabbetleri... Bunlar burjuva ideolojisine ait şeyler midir?</span></p>

  <p class="normal">Hayır, öyle bakmıyorum. Elbette barlara, gece kulüplerine de gidilebilir. Ama şu an bunlar insanları politikadan uzak tutuyor, apolitik yapıyor. Böyle bir sakıncası var.</p>

  <p class="normal"><span class="ideitalik">– Nitelik de önemli belki, değil mi? Bu tür eğlencenin yozlaştırılmaması...</span></p>

  <p class="normal">Tabii.</p>

  <p class="normal"><span class="ideitalik">– Öyleyse hayatınızda yalnızca siyaset yok. Bak bu konuda seni konuşturmak için nasıl ısrar ediyorum görüyorsun.</span></p>

  <p class="normal">Elbette. Mücadeleyi hayatımızın merkezine koyuyoruz ama hayat bununla sınırlı değil.</p>

  <p class="normal"><span class="ideitalik">– Cevabını tahmin etsem bile, senin kelimelerine aktarmak için uyuşturucuyla ilgili düşüncelerini soracağım.</span></p>

  <p class="normal">Karşıyım tabii. Olmaması lazım ama bu sistemin yarattığı bir şey. Uyuşturucu kullanan gençler büyük tahribata uğruyorlar. Bir tür köleler. Avlandıklarını söyleyebilirim. Uyuşturucu kullanmak çıkar yol değil.</p>

  <p class="normal"><span class="ideitalik">– Aşk diyelim ardından... Nasıl yaşanmalı?</span></p>

  <p class="normal">Kapitalizmin getirdiği bir şey bu, günümüzde aşk da, ilişkiler de paraya bağlı oldu. Beraberlik, sinemaya, bara gitmek, gezmek eğlenmek gibi algılanıyor. Aslında yalnızlık gerektiren bir şey aşk. Ama şimdi tam tersi. Baktığınızda yaşanan aşk değil, beraberlik. Yani sırf bir sevgilim, bir kız arkadaşım olsun diye. Bu düzenin getirdiği bir şey işte. Oysa aşk, yaşanması gereken bir şey. Sevmek sevilmek çok güzel bir duygu. Bir laf vardır, “devrimciler ölümle nişanlıdır” diye. Saçma bir söz tabii.</p>

  <p class="normal"><span class="ideitalik">– Haklısın. Bir de ilişkiler çok göz önünde, çok kalabalık yaşanıyor değil mi? Çok çabuk da tüketiliyor.</span></p>

  <p class="normal">Bir kız arkadaşım var, bakın, görün, ne güzel değil mi? Buna dönüştü.</p>

  <p class="normal"><span class="ideitalik">– Bir mevki elde etmek gibi belki de. Sefa, şu anda bir kız arkadaşın var mı?</span></p>

  <p class="normal">Yok ama olabilir.</p>

  <p class="normal"><span class="ideitalik">– Bu koşullarda genç olmak nasıl bir şey senin için?</span></p>

  <p class="normal">Hiç düşünmemiştim. Bazen insanların genç olmaya özendiğini, özlem duyduğunu görüyorum... Şimdi güzel bir şey diyeceğim; bana kalırsa insan gençken bunu çok fark edemiyor.</p>

  <p class="normal"><span class="ideitalik">– Bu toplumda gençler ciddiye alınıyor, saygı görüyor mu sence?</span></p>

  <p class="normal">Hayır, ciddiye alınmıyor. Gençlere pek güvenilmiyor, düşün-celerine değer verilmiyor.</p>

  <p class="normal"><span class="ideitalik">– Sen bugünün gençliğini nasıl buluyorsun?</span></p>

  <p class="normal">Çok apolitikler. Özellikle de üniversite gençliği. 12 Eylül’ün getirdiği bir bakış bu. Mesela biz okulda bazı konulardan bahsettiğimizde, “Ay gene başladı propagandaya“ diyorlar, “ne yapabiliriz ki, nasıl değişecek ki” diyorlar. Boş şeylerle uğraşıyormuşuz gibi bir tavır görüyoruz. Üstelik asıl kendi yaptıkları boş olduğu halde.</p>

  <p class="normal"><span class="ideitalik">– Solculuk modası geçmiş bir şey, trend değil...</span></p>

  <p class="normal">İşte bu 12 Eylül’ün getirdiği bakış açısı. Başardılar da. Biz bunu değiştirmeye çalışıyoruz.</p>

  <p class="normal"><span class="ideitalik">– Eğitim sistemimiz nasıl sence? Aldığın eğitim mesleğin ve uzmanlaşman için yeterli mi?</span></p>

  <p class="normal">Değil. Bence şu anda iyi mühendisler yetişmiyor. Belki şirketlerde pazarlamaya dönük alanlar için yeterli olabilir ama teknik adam olmak için yetersiz. Yeterli olması için demokratik bir üniversite ortamı gerekli. Öğrencilerin de yönetime katıldığı bir yapıya sahip değiliz. Bizim hiçbir söz hakkımız, itiraz hakkımız yok. Bugün sermaye sınıfının elindedir üniversite. İyi yetişmeden çıkılıyor okuldan.</p>

  <p class="normal"><span class="ideitalik">– Okul bitince mühendislik yapacak mısın?</span></p>

  <p class="normal">Yapmayı düşünüyorum. Teknik alanda çalışmak istiyorum. Fabrikalarda, işçilerle.</p>

  <p class="normal"><span class="ideitalik">– Öyleyse fabrikalarda makinelerle uğraşırken, işçileri bilinçlendiren bir mühendis olmayı planlıyorsun.</span></p>

  <p class="normal">Tabii ki. Zaten başka seçeneğimiz yok. Aslında bu sistemi değiştirmek isteyen komünist kadrolar oluşturmalı ve mücadeleyi sürdürmeliyiz. Şu an emek sömürüsü olmadan hiçbir şey üretilmiyor.</p>

  <p class="normal"><span class="ideitalik">– Sadece siyaset yapmayı hiç düşünmüyor musun?</span></p>

  <p class="normal">Ben zaten siyasetten hiç vazgeçmeyeceğim. Mesleğimi sürdürürken de siyaset yapacağım. Siyaset yapmak yalnızca milletvekili ya da bakan olmak değildir.</p>

  <p class="normal"><span class="ideitalik">– Eğer bir olanak çıkarsa yurtdışına gitmeyi, orada yaşamayı düşünür müsün?</span></p>

  <p class="normal">Bir olanak çıkarsa belki, ama pek de düşünmüyorum. Burada kalmam, mücadeleyi sürdürmem gerekli.</p>

  <p class="normal"><span class="ideitalik">– Sanatla aran nasıl Sefa? Kitap okuyor musun?</span></p>

  <p class="normal">Roman okuyorum daha çok. Tolstoy’u, Dostoyevski’yi okuyorum. Nazım Hikmet, Orhan Kemal, Aziz Nesin... Ama sinemaya, tiyatroya pek gidemiyorum. Sıradan bir izleyiciyim.</p>

  <p class="normal"><span class="ideitalik">– Gelecekten umutlu musun? Bir gün bu ülkede devrim yapılacağına inanıyor musun Sefa?</span></p>

  <p class="normal">Gelecekten çok umutluyum. Devrim olacağına kesinlikle inanıyorum. Türkiye’de bunu yapacak güç var ve biz bunu yaratabiliriz. Bu kendi kendine olacak bir şey değil, örgütlemeyle, mücadeleyle, çoğalmayla gerçekleşebilir ancak. Yani siyasi mücadeleyle.</p>
</body>
</html>
