<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>buradamutlu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_4">Altay Öktem<br class="chapter" />
  <br class="chapter" />
  <span class="idebold">NESRA’YLA YÜZLEŞMEYE ASLA CESARET EDEMEM</span></h1>

  <p class="normal">Hepimiz gereğinden fazla akıllıyız, düzgünüz, ahlaklıyız ve gereğinden fazla doğru işler yapmanın peşindeyiz. Yanlış bir çağda, yanlış bir toplumda ve bize yüklenen yanlış değerler çerçevesinde, mümkün olduğunca “doğru”dan ayrılmamanın mücadelesini veriyoruz. Ne yazık ki, bu hengâmede bazen “doğru”nun ne olduğunu sorgulamayı bile unutuveriyoruz.</p>

  <p class="normal">Yazarak yaşayanlar; yani sözcüklere sığınmakla yetinip kendini dışa vurmaya cesaret edemeyenler, haydi bir adım daha öteye gideyim; kaçak dövüşenler, hayata dair çok önemli sözler edebilir, nesilden nesile aktarılabilecek denli büyük laflara imza atabilirler. Ama hayatla yüzleşebilirler mi, sokağa çıkıp, o sokağın büründüğü karanlıkla yüzleşebilirler mi, o şüpheli!</p>

  <p class="normal">O yüzden, mesela ben, Nesra’yla yüzleşmeye asla cesaret edemem. Sokakların altını üstüne getirmiş, kuru-sulu ne varsa denemiş, kâh kafamı güzelleştirmiş, kâh sıyırmış olabilirim zaman zaman; ama bugün şapkamı önüme koyup da kolumdaki façaları saydığımda utanıyorum. Ne neonda, ne mum ışığında; ne kadar zorlasam da üçü geçmiyor.</p>

  <p class="normal">Üç faça özentidir, deneyseldir, böyledir...</p>

  <p class="normal">Ama kolunda yüze yakın faça olan biri, her halükârda gerçektir. Hatta gerçeğin sınırlarını zorlamış da gelmiştir bu aşamaya.</p>

  <p class="normal">Sınırda yaşamanın, çoğunlukla psikiyatrik sorunlarla uzak/yakın ilişkisi olduğu bir gerçek. Yine de, anti-psikiyatrik yaklaşımları da dikkate almak, asıl sınırın içindeki yaşamın sorunlu olduğunu da akıldan çıkarmamak gerek. Tecavüz de, uyuşturucu da, ne yazık ki sınıra dahil, hayatın içinde ve ne yazık ki bir zevk ve rant aracı olarak daha çok “normal”lerin kontrolünde. Belki de bu yüzden, sadece bu yüzden Christiane F.’nin anılarına özenmemek, aksine, onlardan ders çıkarmak gerekiyor.</p>

  <p class="normal">Nesra’yla yüzleşmeye asla cesaret edemem. Hiç kimse edemez. Çünkü Nesra ne katil, ne de kurban. Kendini bile öldürebilecek kadar katil değil, hayata tutunmayı denediği, aralıksız denediği için de kurban olarak görmüyor kendini. Hem de, kendinden nefret ettiği halde.</p>

  <p class="normal">Oysa biz hep katillerle ve kurbanlarla yüzleştik bugüne kadar. Onlarla yüzleşmeye alıştık. Kanıksadık yüzleşmeyi. Onlara hesap verdik, onlara oy verdik, gündelik hayatımızda hep onlara yüz verdik. Nesra bizi zorlar.</p>

  <p class="normal">Çünkü biz şiir yazanlarla hep karşılaştık ama gerçek şairleri çok az gördük. Gölün kenarında oturup dize kurmaktan ya da kül tablasındaki küllerden haç yapma becerisinden/takıntısından söz etmiyorum. Kana yakın durmaktan; o şairane duygudan söz ediyorum asıl. Kan için “Kırmızı ama... çok güzel bir kırmızısı var. Estetik bir şey” diyor ya Nesra, şiir asıl orada başlıyor.</p>

  <p class="normal">Kan, o hayati sıvı, insan bedeninin temel estetiğidir ve sanatın başlangıç noktasıdır. Renklere gelirsek... kan kırmızısı, renk skalasındaki temel renktir. Mademki şiirin asıl konusu insansa ve sanat insandan yola çıkıp insana ulaşmaksa, kaçınılmaz olarak böyledir bu.</p>

  <p class="normal">Çoğu sanatçı bilmeyebilir bunu; oysa Nesra öğrenmiş. Ya da şöyle söyleyelim; sokaklar öğretmiş.</p>

  <p class="normal">Nesra hiç şiir yazmış mı, bilmiyorum. Ama Nesra bir şair. Gerçek şair. Her şey bir yana, şairlerle yüzleşmek de zordur.</p>

  <p class="normal">Nesra’yla yüzleşmeye asla cesaret edemem.</p>
</body>
</html>
