<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>30</h3>

  <p>Kervanlar, artık vadiyi kullanmıyorlardı; Asurlular herhalde yolları bozmuşlar, ticaret yollarının yönünü değiştirmişlerdi. Çocuklar her gün, kent surlarının yıkılmaktan kurtulmuş tek kulesinin üstüne çıkıyorlardı; ufku gözetleyip düşman savaşçıları gelecek olursa kent halkını uyarmakla görevlendirilmişlerdi.</p>

  <p>İlyas, onları onurlu bir biçimde karşılayıp kentin yönetimini onlara teslim etmeyi düşünüyordu. Ondan sonra artık gidebilirdi.</p>

  <p>Ne var ki her geçen gün, Akbar'ın biraz daha yaşamının bir parçası haline geldiğini hissediyordu. Misyonu belki de Yezavel'i tahtından indirmek değil, burada bu insanlarla kalmak ve Asurlu fatihlere yaşamının sonuna kadar, alçakgönüllü bir vali olarak hizmet etmekti. Ticaret yollarının yeniden canlandırılmasına yardım edecek, insanlara düşmanın dilini öğretecekti; boş zamanlarında da, giderek zenginleşen kütüphane ile ilgilenebilirdi.</p>

  <p>Zaman içinde yitip gitmiş bir gecede meydana gelen ve bir kentin sonu olarak kabul edilen şey, şimdi onu daha da güzelleştirmek anlamına geliyordu. Yeniden kurma çalışmaları, sokakların genişletilmesini, daha dayanıklı çatıların yapılmasını ve kuyunun suyunu en uzak noktalara kadar taşıyacak dâhice bir sistemi de içeriyordu. İlyas'ın ruhu da yenileniyordu; yaşlılardan, çocuklardan ve kadınlardan her gün yeni bir şey öğreniyordu. Vaktiyle içinde bulunduğu kesin olanaksızlık yüzünden Akbar'ı terk edememiş olan bu grup şimdi disiplinli ve yetenekli bir topluluk oluşturuyordu.</p>

  <p>Vali, onların bu kadar yararlı insanlar olduğunu bilseydi, kenti başka biçimde koruyacak bir yöntem bulur, böylelikle Akbar yakılıp yıkılmamış olurdu.</p>

  <p>İlyas, biraz düşündü ve yanıldığını anladı. Herkesin içinde uyuyan güçlerin uyanabilmesi için Akbar'ın yıkılması gerekiyordu.</p>
</body>
</html>
