<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>4</h3>

  <p>Uzun zamandır kimselerin kullanmadığı yollara saparak saatlerce yürüdü ve sonunda Kerith Deresi’nin kıyısına ulaştı. Korkaklığından utanıyor, buna karşın yaşamını yitirmediğine seviniyordu.</p>

  <p>Biraz su içti, oturdu, ve ancak o zaman içinde bulunduğu durumun bilincine vardı: Yarın, karnını doyurması gerekecek ama çölde yiyecek bir şey bulamayacaktı.</p>

  <p>Marangoz dükkânını anımsadı, ardında bırakmak zorunda kaldığı yılların emeğini. Komşularından bazıları dostlarıydı, ama onlara güvenemezdi. Kaçıp gittiği daha şimdiden tüm kente yayılmış olmalıydı, gerçek inanç sahiplerini acılarla baş başa bırakıp kaçtığı için, herkes ondan nefret edecekti.</p>

  <p>O güne kadar yaptıklarının tümü, Tanrı’nın buyruğunu yerine getirmek amacıyla yaptığı o hareket yüzünden yok olup gitmişti. Yarın, daha sonraki günlerde, haftalarda ve aylarda Lübnanlı tüccarlar kapısını çalacak, komşuları onlara dükkân sahibinin, öldürülmüş masum peygamberlerin izini ardında bırakarak kaçtığını söyleyeceklerdi. Belki, yerleri ve gökleri koruyan tanrıları yok etmeye kalkıştığını bile söyleyeceklerdi. Bu öykü, kısa sürede İsrail sınırlarını aşacak ve onu Lübnanlı kadınlar kadar güzel olan bir kadınla evlenme düşüncesinden vazgeçmek zorunda bırakacaktı.</p>

  <p>“Gemiler var.”</p>

  <p>Evet, gemiler vardı. Suçluları, savaş tutsaklarını, kaçakları gemici olarak kabul ediyorlardı, çünkü bu, orduya katılmaktan daha tehlikeli bir meslekti. Savaşta, bir askerin hayatta kalma şansı her zaman vardı; ama denizler bilinmezliklerle doluydu, içinde canavarları barındırıyordu ve bir deniz kazası olduğunda, geride o kazayı anlatacak kimse kalmıyordu.</p>

  <p>Tabii ki gemiler vardı, ama o gemiler Fenikeli tüccarların denetimi altındaydı. İlyas, bir suçlu, tutsak ya da kaçak değil, sesini tanrı Ba’al’e karşı yükseltmeye cüret etmiş bir adamdı. Bu meydana çıktığında, öldürülüp denize atılırdı, çünkü denizciler, Ba’al ile öteki tanrıların fırtınaları denetim altında tuttuklarına kesinlikle inanıyordu.</p>

  <p>Okyanusa yönelemezdi. Kuzeye de gidemezdi, çünkü o yönde Lübnan vardı. İsraillilerin iki kuşaktan beri kendi aralarında savaştığı doğu yönüne de gidemezdi.</p>

  <p><br /></p>

  <p>Askerin karşısındaki dinginliğini anımsadı. Sonuçta ölüm neydi ki? Bir an sürecek bir olay, daha fazla değil. Acı duyacak bile olsa, hemen bitecekti ve sonra, Orduların Efendisi onu bağrına basacaktı.</p>

  <p>Yere uzandı ve gökyüzünü uzun süre hayranlıkla izledi. Levililin yaptığı gibi iddiaya girmek istedi; Tanrı’nın varlığı konusunda değil —bundan kuşku duymuyordu—, kendi yaşamının anlamı konusunda.</p>

  <p>Uzun sürecek bir kuraklığın kavuracağı —Tanrı’nın meleği öyle haber vermişti—, ama yılların bereketli yağmurlarının tazeliğini henüz taşıyan toprakları, dağları gördü. Suları yakında çekilecek olan Kerith Deresi’ne baktı. Dünyaya ateşli ve saygılı bir biçimde veda ederek, vakti geldiğinde onu alması için Tanrı'ya yalvardı.</p>

  <p>Yaşamının amacının ne olduğunu sordu kendi kendine, ama buna bir cevap bulamadı.</p>

  <p>Ne yöne gitmesi gerektiğini sordu kendi kendine bu kez de; ve bir çıkış yolunun olmadığını anladı.</p>

  <p>Ertesi gün geri dönüp teslim olacaktı; ölüm korkusunun benliğini yeniden sarmış olmasına karşın bunu yapacaktı.</p>

  <p>Yaşayacak birkaç saatinin kaldığını düşünerek, varlığının tadına varmaya çalıştı. Boşunaydı: İnsanın, yaşamının hangi günü olursa olsun, herhangi bir karar almaya gücü olmadığını keşfetmişti.</p>
</body>
</html>
