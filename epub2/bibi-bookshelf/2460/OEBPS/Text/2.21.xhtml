<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>21</h3>

  <p>“İşte yaptığın şey, Tanrım: Söylediklerini yerine getirdin ve yaşayan canlılar Yeryüzü'nde dolaşıp durmayı sürdürüyor. Ve onları barındırmak için seçtiğin yer de Akbar.”</p>

  <p>Birlikte ana meydana gidip yıkıntılar üzerine oturdular ve çevrelerine baktılar. Yıkım, onun düşündüğü ölçülerden daha ciddi, daha ötesindeydi; çatıların tamamına yakını çökmüştü, pislik ve sinekler her yana egemen olmuştu.</p>

  <p>“Ölüleri kaldırmak gerek, dedi. Yoksa, veba kentin ana kapısından elini kolunu sallayarak girecek.”</p>

  <p>Çocuk, başını yerden kaldırmıyordu.</p>

  <p>“Kaldır başını, dedi İlyas. Annenin hoşnut kalması için çok çalışmamız gerekecek.”</p>

  <p>Ne var ki çocuk itaat etmedi; bu yıkıntıların arasında bir yerde, ona yaşam veren kişinin bedeninin de bulunduğunu ve bu bedenin de çevresine dağılmış bedenlerin görünümünde olduğunu anlamaya başlıyordu.</p>

  <p>İlyas üstelemedi. Yerinden kalktı, cesetlerden birini omuzlarından yakaladı ve meydanın ortasına götürdü. Tanrı'nın, ölülerin gömülmesi hakkındaki buyruklarını anımsayamıyordu bir türlü; yapması gereken tek şey, kente vebanın gelmesini önlemekti, bunu için de tek çözüm ölüleri yakmaktı.</p>

  <p>Böylece, sabah boyunca çalıştı. Çocuk, oturduğu yerden kımıldamadı, gözlerini de bir an bile yerden kaldırmadı, buna karşın annesine verdiği sözü yerine getirdi: Akbar toprağına, gözünden tek bir damla yaş düşmedi.</p>

  <p>Bir kadın durdu ve İlyas'ın yaptığına bir an baktı.</p>

  <p>“Canlıların sorunlarını çözen adam, ölülerin bedenlerini düzene koyuyor, dedi,</p>

  <p>— Akbar'ın erkekleri nerede, diye sordu İlyas.</p>

  <p>— Çekip gittiler ve geriye kalan çok az şeyi de beraberlerinde götürdüler. Burada kalmaya değecek hiçbir şey yok artık. Kenti terk etmeyenler, yalnızca bunu yapamayacak durumda olanlar: yaşlılar, dullar ve yetimler.</p>

  <p>— Ama onlar kuşaklar boyunca hep buradaydılar! İnsan, her şeyden bu kadar kolay vazgeçemez.</p>

  <p>— Bunu, gel de her şeyini yitirmiş bir insana anlatmaya çalış.</p>

  <p>— Yardım et bana, dedi İlyas, bedenlerden birini sırtından yakalayıp ötekilerin oluşturduğu yığının üstüne koyarken. Veba tanrısının bizi ziyarete gelmemesi için onları yakacağız. Yanan etin kokusundan dehşete düşer o tanrı.</p>

  <p>— Veba tanrısı gelsin, diye karşılık verdi kadın. Hepimizi alıp götürsün, hem de en kısa zamanda.”</p>

  <p>İlyas, işini yapmayı sürdürdü. Kadın, çocuğun yanına oturup onun çalışmasını izledi. Biraz, sonra yeniden yanına yaklaştı.</p>

  <p>“Bu lanetli kenti neden kurtarmak istiyorsun?</p>

  <p>— Bunu düşünmek için duracak olursam, istediğim gibi hareket edemem,” diye cevap verdi.</p>

  <p>Yaşlı çoban haklıydı: İnsanın, belirsizliklerle dolu geçmişini unutup kendine yeni bir tarih yaratması, tek çıkış yoluydu. Eski peygamber, ev yandığında o kadınla birlikte ölmüştü; şimdi artık, içinde birçok kuşkuyu taşıyan ve Tanrı'ya inanmayan biriydi o. Ne var ki yaşıyordu, Göklerin lanetine kafa tuttuktan sonra bile. Yoluna devam etmek istiyorsa, çobanın söylediklerini yapması gerekiyordu.</p>

  <p>Kadın, daha hafif bir ceset seçti ve ayaklarından sürükleyerek, İlyas'ın oluşturduğu yığının yanına kadar getirdi.</p>

  <p>“Bunu, veba tanrısından korktuğum için yapmıyorum, dedi. Ne de Akbar için yapıyorum, çünkü Asurlular yakında yeniden buraya gelecek. Orada, başı önünde oturan çocuk için yapıyorum; önünde hâlâ bir yaşam olduğunu anlaması gerekiyor onun.</p>

  <p>— Sağ ol, dedi İlyas.</p>

  <p>— Bana teşekkür etme. Bu yıkıntıların arasında bir yerde oğlumun cesedini bulacağız. Bu çocukla hemen hemen aynı yaştaydı.”</p>

  <p>Ellerini yüzüne götürdü ve hıçkıra hıçkıra ağladı. İlyas, onu incelikle kolundan tuttu.</p>

  <p>“Senin ve benim duyduğumuz acı hiç geçmeyecek, ama çalışmak bizim bu acıya katlanmamıza yardımcı olacak. Acı, yorgun bir bedeni öldürmeye yetecek kadar güçlü değildir.”</p>

  <p>Günü, bu iç karartıcı işi sürdürerek cesetleri toplayıp yığmakla geçirdiler; ölenlerin çoğu, Asurluların Akbar ordusunun askerleri sandıkları gençlerdi. Aralarında birçok dostu olduğunu gördü ve işini ağlaya ağlaya sürdürdü.</p>

  <p><br /></p>

  <p>Akşama doğru yorgunluktan tükenmişlerdi. Oysa, yaptıkları iş, tamamlanmaktan çok uzaktı; Akbarlılardan kimse de onlara yardım etmemişti.</p>

  <p>Birlikte çocuğun yanına geldiler. Çocuk, ilk kez başını kaldırdı.</p>

  <p>“Açım, dedi.</p>

  <p>— Gidip bir şeyler arayayım, dedi, kadın. Akbar'daki evlerde gizlenmiş yeteri kadar yiyecek vardır: İnsanlar, uzun sürecek bir kuşatmaya hazırlanmışlardı.</p>

  <p>— Kendine ve bana yiyecek getir, çünkü biz kent için alnımızın teriyle çalışıyoruz, dedi İlyas. Bu küçük, yemek yemek istiyorsa, kendi başının çaresine tek başına bakması gerek “</p>

  <p>Kadın anladı; kendi oğlu da olsa, böyle davranırdı. Vaktiyle evinin bulunduğu yere kadar gitti; yağmacılar, değerli bir şeyler buluruz diye ne var ne yok altını üstüne getirmişlerdi; Akbar'ın camcılarının elinden çıkmış vazolar, yerlerde paramparça duruyordu. Buna karşın, sakladığı kuru meyveleri ve unu buldu.</p>

  <p>Meydana döndü ve getirdiklerini İlyas ile paylaştı. Çocuk hiçbir şey söylemedi.</p>

  <p>Yaşlı bir adam yaklaştı:</p>

  <p>“Günün tamamını ölü bedenleri toplamakla geçirdiğinizi gördüm. Zamanınızı yitiriyorsunuz. Asurluların, Tir'i ve Sayda'yı fethettikten sonra geri döneceklerini bilmiyor musunuz? Veba tanrısının buraya gelip yerleşmesi daha iyi; onları da öldürmüş olur.</p>

  <p>— Bunu ne onlar için, ne de kendimiz için yapıyoruz, diye karşılık verdi İlyas. Kadın, önünde bir gelecek olduğunu çocuğa kanıtlamak için çalışıyor. Bana gelince, bunu artık burada bir geçmişin olmadığını kanıtlamak için yapıyorum.</p>

  <p>— Bu, peygamberin büyük Tir prensesi için artık bir tehdit oluşturmadığı anlamına geliyor: Ne kadar şaşırtıcı bir durum! Yezavel, İsrail'i ölünceye kadar yönetecek, biz de, Asurlular yendikleri insanlara karşı cömert davranmayacak olurlarsa, her zaman kendimize sığınacak bir yer arayacağız.”</p>

  <p>İlyas sesini çıkarmadı. Vaktiyle içinde öfkenin kabarmasına yol açan o ad, şimdi ona tuhaf biçimde uzak geliyordu.</p>

  <p>“Akbar, yeniden kurulacak, öyle ya da böyle, diye üsteledi yaşlı adam. Kentlerin kurulacağı yere tanrılar karar verir; bu yüzden, Akbar'ı terk etmeyeceklerdir: Ne var ki, biz bu işi gelecek kuşaklara bırakabiliriz.</p>

  <p>— Bunu yapabiliriz. Ama yapmayacağız.”</p>

  <p>İlyas, yaşlı adama sırtını dönerek konuşmayı bitirdi.</p>

  <p>Yıldızların altında birlikte uyudular. Kadın, çocuğu kollarının arasına aldı ve açlıktan midesinin guruldadığını fark etti. Ona yiyecek bir şeyler vermeyi düşündü; ne var ki hemen fikir değiştirdi: Beden yorgunluğu, çekilen acıyı gerçekten azaltıyordu ve çok acı çektiği belli olan bu çocuğun da bir işle meşgul olması gerekiyordu. Duyduğu açlık, belki de çalışmaya karar vermesine neden olacaktı.</p>
</body>
</html>
