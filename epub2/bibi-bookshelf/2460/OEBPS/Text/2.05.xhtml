<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>5</h3>

  <p>Ertesi gün, İlyas komutanı görmeye gitti. Yeni çadırlar kurulduğu haberini aldı.</p>

  <p>“Şu anda, asker sayılarının birbirine oranı ne, diye sordu.</p>

  <p>— Yezavel'in düşmanına bilgi vermem.</p>

  <p>— Ben valinin danışmanıyım. Dün akşam beni kendine yardımcı seçti, bundan senin de bilgin var, dolayısıyla bana cevap vermek durumundasın.”</p>

  <p>Komutanın aklından, yabancıyı öldürmek geçti.</p>

  <p>“Asurluların iki askerine karşılık bizim bir askerimiz var,” diye cevap verdi sonunda.</p>

  <p>İlyas, düşmanın çok üstün bir güce sahip olması gerektiğini biliyordu.</p>

  <p>“Barış görüşmelerine girişmek için ideal âna yaklaşıyoruz, dedi. Bizim cömert olduğumuzu ve en iyi koşulları elde edeceğimizi görecekler. Bir kenti fethetmek için, savunma yapan her askere karşılık saldıran beş askere sahip olmak gerektiğini her komutan bilir.</p>

  <p>— Şimdi saldırmazsak, o sayıya ulaşacaklar.</p>

  <p>— Erzak ve gereç bakımından aldıkları tüm önlemlere karşın, bu kadar insana yetecek suyu sağlayamazlar. İşte o zaman sıra, barış elçilerimizi göndermeye gelecek.</p>

  <p>— Peki, elçileri ne zaman göndereceğiz?</p>

  <p>— Bırakalım, Asur askerlerinin sayısı biraz daha artsın. Su durumu onlar açısından katlanılmaz olunca, saldırmak zorunda kalacaklar, ne var ki —asker oranı üçe bir ya da dörde bir olduğunda— saldırının başarılı olamayacağını bilecekler. İşte o anda, elçilerimiz onlara barış, geçiş özgürlüğü ve su önerecek. Valinin düşüncesi bu.”</p>

  <p>Komutan, karşılık vermedi, yabancı giderken de sesini çıkarmadı. İlyas öldürülse bile, vali bu düşüncesinden vazgeçmezdi. Durum bu noktaya gelecek olursa, valiyi öldürmeye kendi kendine söz verdi; sonra, tanrıların gazabına tanık olmamak için, kendi canına kıyacaktı. Bu arada, para yüzünden halkına ihanet edilmesine kesinlikle izin vermeyecekti.</p>

  <p><br /></p>

  <p>“Beni İsrail toprağına geri gönder! Rabbim, diye yüksek sesle yalvarıyordu İlyas, her akşam vadiye doğru yürürken. Kalbimin Akbar'da tutsak kalmasına izin verme!”</p>

  <p>Çocukken tanıdığı peygamberlerin uyguladıkları bir geleneğe göre, dul kadını her düşünüşünde kendini kırbaçlıyordu. Sırtı dağlanmıştı, iki gün boyunca ateşler içinde sayıkladı. Kendine geldiğinde ilk gördüğü, kadının yüzü oldu; yaralarını merhemle ve zeytinyağı ile tedavi ediyordu. İlyas, aşağı inemeyecek kadar halsiz olduğundan, yiyeceğini odasına çıkarıyordu.</p>

  <p><br /></p>

  <p>Kendini iyi hisseder hissetmez, vadide yaptığı gezintilere yeniden başladı.</p>

  <p>“Beni İsrail toprağına geri gönder, Rabbim, diyordu. Kalbim Akbar'da tutsak düştü, ama bedenim yolculuğunu sürdürebilir.”</p>

  <p>Melek belirdi. Dağın tepesinde beliren Tanrı meleği değildi bu, sesine aşina olduğu kendi kurtarıcı meleğiydi.</p>

  <p>“Rab, nefretini unutmak için yakaran kişilerin dualarını dinler. Oysa sevgiden kaçmak isteyenlerin dualarına kulakları tıkalıdır.”</p>

  <p><br /></p>

  <p>Üçü, her akşam masaya birlikte oturdu. Rabbin vaat ettiği gibi, küpte un, tulumda yağ hiç eksik olmadı. Yemek sırasında ender olarak konuşuyorlardı. Ama bir akşam, çocuk sordu:</p>

  <p>“Peygamber kimdir?</p>

  <p>— Çocukluğunda duyduğu sesleri hâlâ duyan ve o seslere inanan kişidir. Böylelikle, meleklerin ne düşündüğünü bilir.</p>

  <p>— Evet, neden söz ettiğini biliyorum, dedi çocuk. Benim de başka hiç kimsenin görmediği dostlarım var.</p>

  <p>— O dostları hiç unutma; büyükler sana, bunun bir saçmalık olduğunu söyleseler de. Böylelikle, Tanrı'nın ne istediğini her zaman bilebilirsin.</p>

  <p>— Gelecekten haber vereceğim ben, Babil kâhinleri gibi, dedi çocuk.</p>

  <p>— Peygamberler geleceği bilmez. Rabbin kendilerine o anda bildirdiği sözleri insanlara aktarmaktan başka bir şey yapmazlar. Ben de işte bu yüzden buradayım ve ülkeme ne zaman döneceğimi bilmiyorum. Rabbim, bunu bana zamanı gelince bildirecek.”</p>

  <p>Kadının gözleri hüzünle doldu. Evet, işte o gün gidecekti.</p>

  <p>İlyas, artık Rabbe yakarmıyordu. Akbar'dan ayrılma günü geldiğinde, dul kadınla çocuğunu da yanına almaya karar vermişti. O an gelinceye kadar, bunu onlara söylemeyecekti.</p>

  <p>Kadın belki de ülkesinden ayrılmak istemezdi. Ona karşı beslediği duyguları belki sezememişti — çünkü bunu kendisi de geç anlamıştı. Bu durumda kendini tüm varlığıyla Yezavel'in ülkesinden kovulmasına ve İsrail'in yeniden kurulmasına adayabilirdi. Kafası, aşkı düşünemeyecek kadar dolu olurdu.</p>

  <p>“Rabbim benim çobanımdır,” dedi, Kral Davud'a ait eski bir duayı anımsayarak. “Ruhumu yatıştır ve beni dingin suların kıyısına götür. Ve beni yaşamımın amacından sapmaktan koru,” diye bitirdi kendi sözcükleriyle.</p>

  <p><br /></p>

  <p>Bir gün öğleden sonra, eve her zamankinden daha erken döndü ve dul kadını kapının eşiğinde otururken buldu.</p>

  <p>“Ne yapıyorsun?</p>

  <p>— Yapacak bir işim yok.</p>

  <p>— Öyleyse bir şeyler öğren. Şu sıralarda insanların çoğu yaşama sırtını döndü. Canları sıkılmıyor, ağlamıyorlar, zamanın geçmesini beklemekle yetiniyorlar. Yaşamın meydan okumalarını kabullenmiyorlar, yaşam da onlara meydan okumuyor artık. Senin için de aynı tehlike söz konusu. Tepki ver, yaşamını göğüsle, ama onu reddetme.</p>

  <p>— Benim yaşamımın artık bir anlamı var, dedi gözlerini yere indirerek. Sen geldiğinden beri.”</p>

  <p>İlyas, bir an için, ona kalbini açabileceğini hissetti, ama buna cesaret edemedi — kadın herhalde başka şeyler düşünüyordu.</p>

  <p>“Meşgul olacak bir şey bul kendine, dedi konuyu değiştirmek için. Böylelikle zaman senin yandaşın olur, düşmanın değil.</p>

  <p>— Ne öğrenebilirim?</p>

  <p>İlyas düşündü.</p>

  <p>Biblos yazısını öğren. Bir gün yolculuk yapmak zorunda kalırsan sana yararı olur.”</p>

  <p>Kadın, kendini tüm varlığıyla bu yazıyı öğrenmeye vermeyi kararlaştırdı. Şimdiye kadar Akbar'dan ayrılmayı hiç aklına getirmemişti, ama —söyleyiş tarzına bakılırsa— belki de onu birlikte götürmeyi düşünüyordu.</p>

  <p>Kendini yeniden özgür hissetti. Sabahları yeniden erken kalkmaya ve kentin sokaklarında gülümseyerek yürümeye başladı.</p>
</body>
</html>
