<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>2</h3>

  <p>Surların tepesine vardılar; uzakta düşmanın ordugâhı görülüyordu. Çölden oluşan vadide çadırların beyazlığı göz kamaştırıyordu.</p>

  <p>Bir süre önce, nöbetçiler vadinin dibinde Asurluların varlığını fark ettiklerinde, casuslar bunların keşif görevi yaptıklarını bildirmişti; komutan, onların tutsak alınıp köle olarak satılmaları gerektiğini söylemişti. Vali ise bir başka strateji benimsemişti: hiçbir şey yapmamak. Asurlularla iyi ilişkiler içinde olursa, Akbar'da üretilen camı satmak için yeni bir pazar bulacağı umuduna bel bağlıyordu. Ayrıca, orada savaşa hazırlanmak için bulunsalar da, Asurlular, küçük kentlerin her zaman yenenin yanında yer aldığını çok iyi biliyorlardı. Asurlu komutanların istediği, bir direnişle karşılaşmaksızın bu kentleri geçerek, devlet hâzinesinin ve halkın bilgi birikiminin korunduğu Tir ve Sayda kentlerine ulaşmaktı.</p>

  <p>Birlikler, vadinin girişinde ordugâh kurmuş, ardından da yavaş yavaş takviye birlikleri gelmişti. Rahip, bu davranışın nedenini bildiğini ileri sürüyordu: Kentte bir kuyu vardı ve bu kuyu, çölde üç dört günlük yürüyüş mesafesinde bulunan tek kuyuydu. Asurlular Tir'i ve Sayda'yı ele geçirmek istiyorlarsa, ordularını susuz bırakmamak için bu kuyuyu elde tutmak zorundaydılar.</p>

  <p>Gelişlerinin üzerinden bir ay geçtiğinde, Akbarlılar onları kovacak güçteydiler. İki ay geçtiğinde, onları hâlâ yenecek ve Asurlu askerlerin onurlu bir biçimde geri çekilmeleri konusunda pazarlık yapacak güçteydiler.</p>

  <p>Savaşmaya hazırdılar, ama saldırmıyorlardı. Beş ay sonra, savaşı hâlâ kazanabilecek durumdaydılar. “Yakında saldırıya geçerler, artık susuzluk çekmeye başlamışlardır,” diyordu vali. Komutandan, savunma stratejileri hazırlamasını ve ani bir saldırıya karşı hazır olmaları için, adamlarına sürekli talim yaptırmasını istedi.</p>

  <p>Ne var ki o, kendisini yalnızca barışın hazırlanmasına yoğunlaştırmıştı.</p>

  <p><br /></p>

  <p>Aradan altı ay geçmişti ve Asur ordusu hâlâ yerinde çakılı kalmayı sürdürüyordu. Akbar'da, kuşatmanın ilk haftalarında yükselen gerilim, bütünüyle düşmüştü; insanlar yeniden günlük yaşamlarına dönmüştü, çiftçiler tarlalarını sürüyor, zanaatçılar şarap, cam ve sabun üretiyor, tüccarlar mal alıp satmayı sürdürüyordu. Herkes, düşman şimdiye kadar Akbar'a saldırmadığına göre, bunalımın görüşmeler yoluyla kısa sürede atlatılacağını düşünüyordu. Valiye tanrıların akıl verdiğini, bu yüzden de onun her zaman en doğru kararı aldığını herkes biliyordu. İlyas geldiğinde, vali bu yabancının kente uğursuzluk getirdiği söylentisini yaymıştı; böylelikle, savaş tehdidi katlanılamayacak bir sınıra varırsa, onu felaketin tek sorumlusu olarak suçlayabilecekti. Akbarlıları, İsraillinin öldürülmesiyle her şeyin yoluna gireceği konusunda ikna etmek kolay olacaktı. Vali o durumda, Asurluları geri döndürmek için artık çok geç olduğunu söyleyecek; İlyas'ı öldürtecek ve halkına, en iyi çözümün barış olduğunu açıklayacaktı. Ona göre, tüccarlar da —onlar da barış istiyordu— halkın geriye kalan bölümünü bu düşünceyi kabul etmeye zorlayacaktı.</p>

  <p>Bütün bu aylar boyunca, hemen saldırıya geçme düşüncesinde olan rahibin ve komutanın bu yöndeki baskısına direnmişti. Beşinci Dağ'ın tanrıları ona hiç sırt çevirmemişlerdi. Şimdi, bir gün önceki diriltme olayından sonra, İlyas'ın dirisi, ölüsünden daha değerliydi.</p>

  <p>“Bu yabancının sizin yanınızda ne işi var, diye sordu komutan.</p>

  <p>— Onda Tanrı esini var, dedi vali. Bize, en iyi çıkış yolunu bulmamız için yardım edecek.</p>

  <p>Konuyu hemen değiştirdi.</p>

  <p>“Çadırların sayısında bugün biraz artma olmuş gibi.</p>

  <p>— Yarın daha da artacak, diye karşılık verdi komutan. Henüz küçük bir birlik halindeyken saldırsaydık, olasılıkla geri dönmeyeceklerdi.</p>

  <p>— Yanılıyorsun. İçlerinden biri canını kurtaracak ve öç almak için geri döneceklerdi.</p>

  <p>— Toplamakta gecikirsen, meyveler dalında çürür, diye üsteledi komutan. Çözümünü geciktirirsen, sorunlar sürekli artar.”</p>

  <p>Vali, Fenike'de barışın üç yüz yıldan bu yana sürdüğünü ve bunun halkı için büyük bir gurur kaynağı olduğunu anlattı. Bu bolluk dönemini sona erdirirsem, gelecek kuşaklar benim hakkımda ne düşünür, diye sordu.</p>

  <p>“Onlarla barış pazarlığı yapacak bir aracı gönder, diye önerdi İlyas. En iyi savaşçı, düşmanı dosta dönüştüren savaşçıdır.</p>

  <p>— Ne istediklerini tam olarak bilemiyoruz. Kentimizi ele geçirmek isteyip istemediklerini bile bilmiyoruz. Onlarla neyin pazarlığını yapalım?</p>

  <p>— Tehdit belirtileri var. Bir ordu, kendi ülkesinden uzaklarda talim yaparak zaman yitirmez.”</p>

  <p>Her gün yeni askerler geliyordu — ve vali, o kadar adama yetecek suyun miktarını hesaplıyordu. Kent, kısa süre içinde, düşman ordusunun karşısında savunmasız kalacaktı.</p>

  <p>“Şu anda saldırabilir miyiz, diye sordu rahip, komutana.</p>

  <p>— Evet, saldırabiliriz. Çok kayıp veririz ama kent kurtulur. Bu arada, zaman yitirmeden bir karar almamız gerekiyor.</p>

  <p>— Bunu yapmamalıyız. Beşinci Dağ'ın tanrıları bana, barışçı bir çözüm bulabilmek için hâlâ zamanımızın olduğunu söyledi,” diye önerdi İlyas.</p>

  <p>Vali, rahip ile İsrailli arasında geçen konuşmayı dinlemiş olduğu halde, ona inanırmış gibi göründü. Ona göre, Sayda'nın ve Tir'in Fenikeliler, Kenanlılar ya da Asurlular tarafından yönetilmesi o kadar önemli değildi. Önemli olan, kentin, ürettiği şeylerin ticaretini sürdürebilmesiydi.</p>

  <p>“Saldıralım, diye üsteledi rahip.</p>

  <p>— Bir gün daha bekleyelim, dedi vali. Belki durum kendiliğinden düzelir.”</p>

  <p>Asurluların tehdidine karşı koyacak en iyi kararı bir an önce alması gerekiyordu. Surdan aşağı inip saraya yöneldi, İsraillinin de kendisini izlemesini söyledi.</p>

  <p>Yolda, çevresini saran halkı gözledi: Çobanlar koyunlarını otlağa götürüyor, çiftçiler, kurumuş topraktan kendileri ve aileleri için yiyecek bir şeyler çıkarabilmek umuduyla tarlalarına gidiyordu. Askerler, mızraklarıyla talim yapıyor, kente yeni gelmiş tüccarlar, getirdikleri malları meydanda sergiliyordu. İnanılır gibi değildi ama Asurlular vadiyi baştan başa geçen yolu kapatmamışlardı; tüccarlar, yol vergilerini kent yönetimine ödeyip, mallarıyla birlikte gidip gelebiliyorlardı.</p>

  <p>“Mademki artık yeterince kuvvet topladılar, yolu neden kapatmıyorlar, diye sordu İlyas.</p>

  <p>— Asur İmparatorluğu, Sayda ve Tir limanlarına gelen mallara gerek duyuyor, diye cevapladı vali. Tüccarlar tehdit altında olsaydı, erzak ve mal akışı engellenmiş olurdu. Bunun sonuçları da, askeri bir bozgundan daha kötü olurdu. Savaşı önlemenin bir yolu olmalı.</p>

  <p>— Evet, diye bastırdı İlyas. Bizden su istiyorlarsa, onlara satabiliriz.”</p>

  <p>Vali sesini çıkarmadı. Ne var ki, İsrailliyi savaş isteyenlere karşı silah olarak kullanabileceğini anladı. Beşinci Dağ'a tırmanmıştı, oradaki tanrılara meydan okumuştu ve rahip Asurlulara karşı savaşma düşüncesinde direnecek olursa, ona kafa tutabilecek tek kişi İlyas idi. Biraz tartışmak için, ona şöyle bir dolaşma önerisinde bulundu.</p>
</body>
</html>
