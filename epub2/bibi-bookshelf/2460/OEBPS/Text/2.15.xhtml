<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>15</h3>

  <p>“Gidelim, dedi, kadın ile oğluna.</p>

  <p>— Ben gitmek istemiyorum, diye karşılık verdi çocuk. Akbar askerleri bana gurur veriyor.”</p>

  <p>Annesi, çocuğa öteberisini toplamasını söyledi: “Yalnızca taşıyabileceğin şeyleri al yanına.</p>

  <p>— Unutuyorsun, anne, biz yoksuluz, yanıma alacak fazla şeyim yok.”</p>

  <p>İlyas, odasına çıktı. İlk ve son kez görüyormuş gibi etrafa şöyle bir göz attı; sonra yeniden aşağı indi ve mürekkeplerini yerleştiren dul kadına baktı.</p>

  <p>“Beni de götürdüğün için teşekkür ederim sana, dedi kadın. Evlendiğimde, on beş yaşına yeni basmıştım, ve yaşam hakkında hiçbir şey bilmiyordum. Her şeyi ailelerimiz ayarlamıştı, çocukluğumdan beri o an için yetiştirilmiş, her koşulda kocama eşlik etmek için özenle hazırlanmıştım.</p>

  <p>— Onu seviyor muydun?</p>

  <p>— Kalbimi bunun için eğittim. Seçme şansım olmadığı için, bunun en iyi yol olduğuna kendi kendimi inandırdım. Kocamı yitirdiğimde, birbirinden farkı olmayan geceleri ve gündüzleri yaşamaya alıştırdım kendimi; Beşinci Dağ'ın tanrılarından —o zamanlar onlara inanıyordum—, oğlum kendi başına yaşayacak kadar büyüdüğünde, beni buradan başka yerlere götürmelerini istedim.</p>

  <p>“İşte o sırada sen çıkageldin. Sana daha önce söyledim, bir kez daha söylüyorum: O günden başlayarak vadinin, dağların gökyüzüne uzanan koyu siluetlerinin, buğdayın büyüyebilmesi için biçim değiştiren ayın güzelliğini keşfettim. Geceleri, sen uyurken çoğu kez Akbar'da dolaşıyor, yeni doğmuş bebeklerin ağlamalarını, bütün gün çalıştıktan sonra içki içmiş erkeklerin şarkılarını, kent surlarının üstünde dolaşan askerlerin sert adımlarının sesini dinliyordum. O kadar güzel olduğunu fark etmeksizin o manzarayı ne çok kez izlemiştim? O kadar derin olduğunu fark etmeksizin gökyüzüne ne çok kez bakmıştım? Yaşamımın bir parçası olduğunu fark etmeksizin Akbar'ın kendine özgü seslerini çevremde ne çok kez dinlemiştim? İçimde yeniden sonsuz bir yaşama isteği doğdu. Biblos harflerini öğrenmemi önerdin bana, ben de bunu yaptım. Yalnızca seni hoşnut kılmayı düşünüyordum, ne var ki öğrendiklerim beni heyecanlandırdı ve şunu keşfettim: Yaşamımın anlamı, benim ona vermek istediğim anlamdı yalnızca.”</p>

  <p>İlyas, onun saçlarını okşadı. İlk kez yapıyordu bunu.</p>

  <p>“Neden hep böyle davranmadın, diye sordu kadın.</p>

  <p>— Çünkü korkuyordum. Ama bugün, savaşın başlamasını beklerken, valinin sözlerini işittim ve seni düşündüm. Korku, kaçınılmaz olanın başladığı yere kadar gidiyor; başladığı noktada da artık bir anlamı kalmıyor. Ve bize, doğru karar almış olmayı umut etmekten başka bir şey kalmıyor.</p>

  <p>— Ben hazırım, dedi kadın.</p>

  <p>— İsrail'e dönüyoruz. Tanrım, bana ne yapmam gerektiğini bildirdi, ve ben, bana bildirileni yerine getireceğim. Yezavel, iktidardan uzaklaştırılacak.”</p>

  <p>Kadın, suskun kaldı. Tüm Fenike kadınları gibi, Prensesiyle gurur duyuyordu. Gitmeyi amaçladıkları yere vardıklarında onu bu kararından vazgeçirmeye çalışacaktı.</p>

  <p>“Uzun bir yolculuk olacak ve ben O'nun istediği şeyi yerine getirinceye kadar dinlenme fırsatı bulamayacağız, dedi İlyas, kadının aklından geçeni sezmiş gibi. Bu arada, senin sevgin bana destek olacak, Ve O'nun adına yaptığım savaşımlarda yorgun düştüğümde, senin kollarında dinlenebileceğim.”</p>

  <p>Çocuk yaklaştı, küçük bir çantayı omzuna çapraz asmıştı. İlyas onu kucağına aldı ve kadına şunları söyledi: “Vakit geldi. Akbar sokaklarını geçtiğinde, her evi, her sesi belleğine kazı. Çünkü bu kenti bir daha hiç görmeyeceksin.</p>

  <p>— Akbar'da doğdum ben, dedi kadın. Ve bu kenti her zaman kalbimde taşıyacağım.”</p>

  <p>Çocuk bu sözleri duydu ve annesinin söylediklerini hiç unutmayacağına kendi kendine söz verdi. Günün birinde bu kente yeniden dönebilirse, annesinin yüzünü yeniden görmüş gibi olacaktı.</p>
</body>
</html>
