<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>25</h3>

  <p>İlyas sıçrayarak uyandı ve gökyüzüne baktı. Bir türlü aklına gelmeyen öyküyü sonunda anımsamıştı.</p>

  <p>Uzun süre önce, Yakup Peygamber, kampını kurup kabilesini yerleştirdiğinde, o gece çadırına biri girdi ve onunla gün doğuncaya kadar boğuştu. Yakup, karşısındaki rakibin Rab olduğunu bildiği halde bu boğuşmayı kabul etti. Şafak söktüğünde henüz yenik düşmemişti ve boğuşma ancak, Tanrı'nın onu kutsamayı kabul etmesiyle sona erdi.</p>

  <p>Bu öykü kuşaktan kuşağa aktarıldı, öyle ki onu kimse unutmadı: Kimi zaman Tanrı'yla boğuşmak gerek. Her insan, bir an geliyor, yaşamında bir tragedyanın ortaya çıktığını görüyordu; bu, bir kentin yıkılması, bir çocuğun ölümü, kanıt gösterilmeden yapılan bir suçlama, onu yaşamı boyunca sakat bırakacak bir hastalık olabiliyordu. İşte o anda, Tanrı onu Kendisiyle boy ölçüşmeye ve sorduğu soruya cevap vermeye çağırıyordu: “Bu kadar kısa ve acılarla dolu bir yaşama neden böylesine asılıp duruyorsun? Verdiğin bu savaşımın anlamı ne?”</p>

  <p>Bu sorunun cevabını veremeyenler, baş eğiyordu. Ama varlığına bir anlam vermeye çalışanlar, Tanrı'nın adaletsiz olduğunu düşünüp yazgısına başkaldırıyordu. İşte bu durumda, Göklerden bir başka ateş iniyordu yeryüzüne — öldüren değil, eski duvarları yıkarak her insana gerçek yeteneklerini sunan ateş. Korkaklar, bu ateşin gönüllerini sarmasına hiçbir zaman izin vermiyordu —onların tek isteği, durumun en kısa sürede eskiye dönmesiydi; böylelikle eskiden olduğu gibi yaşamayı ve düşünmeyi sürdürebileceklerdi. Buna karşılık, yürekli olanlar, eskimiş, aşılmış olan her şeyi ateşe veriyor ve büyük iç acılar çekme pahasına her şeyi terk edebiliyorlar —Tanrı'yı bile— ve ilerlemeyi sürdürüyorlardı.</p>

  <p>“Yürekli olanlar, her zaman inatçıdır.”</p>

  <p>Tanrı, göklerde hoşnutlukla gülümsedi: O'nun istediği buydu; her insanın, kendi yaşamının sorumluluğunu kendi eline alması. Sonuçta, oğullarını bağışların en büyüğü ile donatmıştı: Seçim yapabilme ve kendi eylemlerine karar verebilme yeteneği.</p>

  <p>Yalnızca bu kutsal ateşle yanmış erkekler ve kadınlar, O'na meydan okuyacak yüreğe sahipti. Ve yalnızca onlar, kendilerini O'nun sevgisine geri döndürecek yolu biliyorlardı, çünkü başlarına gelen tragedyanın bir cezalandırma değil, bir meydan okuma, bir sınav olduğunu sonunda anlıyorlardı.</p>

  <p>İlyas, şimdiye kadar attığı her adımı gözünde yeniden canlandırdı; marangoz dükkânını bıraktığından bu yana, misyonunu hiç tartışmadan kabullenmişti. Bu misyon doğru bile olsa —o bunun böyle olduğunu düşünüyordu—, inancını, bağlılığını, iradesini yitireceği korkusuyla adımını atmadığı yollarda neler olup bittiğine bakma fırsatını hiç bulamamıştı. Sıradan insanların tuttuğu yolu tutmanın çok tehlikeli olduğunu düşünüyordu — böyle yapacak olursa, bu yola o da alışabilir, gördüklerinden hoşlanmaya başlayabilirdi. Zaman zaman meleklerle konuşsa ve Tanrı'dan buyruklar alsa bile, kendisinin de herkes gibi olduğunu anlayamıyordu: Oysa şimdi, ne istediğini tam olarak bildiğine inandığı şu anda, yaşamlarında hiçbir önemli karar almamış insanlar gibi davranmış olduğunu fark ediyordu.</p>

  <p>Kuşkudan, yenilgiden, kararsızlık anlarından hep kaçmıştı. Ne var ki Tanrı cömertti ve onu kaçınılmaz olanın uçurumuna itmiş, böylelikle de insanın kendi yazgısını <i>seçmek</i> —kabul etmek değil— zorunda olduğunu ona göstermişti.</p>

  <p>Çok uzun yıllar önce, bu geceye benzer bir gecede Yakup, Tanrı'yı kendisini kutsamadan bırakmamıştı: Bunun üzerine Tanrı ona sormuştu: <i>“Adın ne senin?”</i></p>

  <p>İşte sorun buradaydı: bir ada sahip olmak. Yakup cevap verdikten sonra, Tanrı onun adını İsrail olarak kutsamıştı. Her birimiz beşikte bir ada sahip oluruz, ama yaşamımızı, ona bir anlam vermek için seçtiğimiz adla kutsamamız gerektiğini öğrenmemiz gerekir.</p>

  <p>“Ben Akbar'ım,” demişti kadın.</p>

  <p>İlyas'ın bir ada gerek duyduğunu anlayabilmesi için, kentin yerle bir edilmesi ve sevdiği kadını yitirmesi gerekmişti. Ve işte o anda, kendi yaşamına Kurtuluş adını verdi.</p>

  <p><br /></p>

  <p>Ayağa kalktı ve karşısında duran meydana baktı: Yaşamlarını yitirenlerin küllerinden hâlâ dumanlar tütüyordu. Bu bedenleri yakmakla kendi ülkesinin, ölülerin dinsel kurallara göre gömülmeleri gerektiğini söyleyen çok eski bir geleneğine karşı çıkmıştı. Ölüleri yakmaya karar vermekle Tanrı'yla ve gelenekle savaşıma girmiş oluyordu, ne var ki günah işlediğini düşünmüyordu, çünkü karşı karşıya kalınan yeni bir sorun için yeni bir çözüm üretmek gerekiyordu. Tanrı'nın bağışlaması sonsuzdu, ama yürekli davranmayıp eli kolu bağlı oturanlara karşı da o ölçüde acımasızdı. Gözlerini yeniden meydanda gezdirdi: Sağ kalanların bazıları yatmaya gitmemiş, gözlerini alevlere dikmiş öylece duruyordu; bu ateş sanki anılarını, geçmişlerini, Akbar'ın iki yüzyıl süren barış ve huzur dönemini de yakıp kül etmişti. Korku ve bekleyiş dönemi artık bitmişti: bundan böyle yapılması gereken yalnızca yeniden kurmak ya da bozgunu kabul etmekti.</p>

  <p>İlyas gibi, onlar da kendilerine bir ad seçebilirlerdi. <i>Barışma, Bilgelik, Sevgili, Gezgin;</i> gökyüzündeki yıldızların sayısı kadar seçenek vardı önlerinde, ne var ki her biri kendi yaşamına bir ad bulmak zorundaydı.</p>

  <p>İlyas ayağa kalkıp yakardı:</p>

  <p>“Sana karşı geldim Tanrım, ve bundan utanç duymuyorum. Böylelikle kendi yolumda olduğumu keşfettim ve bunu bana büyüklerim, ülkemin gelenekleri ya da Sen dayatmadın.</p>

  <p>“Sana, Tanrım, şimdi Sana dönmek istiyorum. Sana irademin tüm gücünü sunmak istiyorum, farklı bir yol seçmesini bilememiş birinin korkaklığını değil. Bununla birlikte, bu önemli misyonu bana emanet etmen için, bu savaşımı, Sen beni kutsayıncaya kadar Sana karşı sürdürmek zorundayım.”</p>

  <p>Akbar'ı yeniden kurmak. İlyas'ın Tanrı'ya başkaldırmak olarak kabul ettiği bu davranış, aslında O'nun varlığı sayesinde akıl ettiği şeydi.</p>
</body>
</html>
