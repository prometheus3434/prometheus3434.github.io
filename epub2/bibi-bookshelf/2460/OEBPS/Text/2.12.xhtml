<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>12</h3>

  <p>İlyas eve gidince yukarı, odasına çıktı. O anda, kendisinden önce gelen hiçbir peygambere nasip olmamış bir fırsat vardı elinde: tüm bir Fenike kentini tek tanrı inancına döndürmek. Bu, Yezavel'e, onun kendi ülkesinde yaptıklarına karşı ödemesi gereken bir bedel olduğunu göstermenin en acı yolu olacaktı.</p>

  <p>Valinin önerisi onu heyecanlandırmıştı. Hatta, aşağıda uyuyan kadını uyandırmayı düşündü, ama fikrini değiştirdi; şu anda, öğleden sonra birlikte geçirdikleri güzel zamanın düşünü görmekteydi herhalde.</p>

  <p>Meleğini çağırdı. Ve melek belirdi.</p>

  <p>“Valinin önerisini duydun, dedi İlyas. Bu, benim elime geçebilecek tek fırsat.</p>

  <p>— Hiçbir fırsat, tek fırsat değildir, diye cevap verdi melek. Rab, insanlara birçok fırsat tanır. Ayrıca, sana bildirilen şeyi anımsa: Vatanına geri dönünceye kadar, hiçbir mucize göstermene izin yok.”</p>

  <p>İlyas, başını önüne eğdi. Tam bu sırada Tanrı'nın meleği belirdi ve İlyas'ın koruyucu meleğini susturdu. Ve şöyle dedi:</p>

  <p><i>“İşte bundan sonra göstereceğin mucize:</i></p>

  <p><i>Kavmı dağın eteğine toplayacaksın ve onlara şunu söyleyeceksin: Ve bize iki boğa verilsin; ve kendileri için bir boğa seçsinler; ve onu parçalara ayırsınlar; ve odunların üzerine koysunlar; ben de öbür boğayı hazırlayacağım, ve odunların üzerine koyacağım, ve ateş koymayacağım. Ve siz ilahınızın ismini çağırın, ben de Yehovanın ismini çağıracağım; ve hangi Allah ateşle cevap verirse, Allah odur. Ve yüksek sesle bağıracaklar, ve usullerine göre üzerlerinden kan akıncaya kadar kılıçlarla ve kargılarla kendilerini yaralayacaklar. Ve ses veren, kulak asan olmayacak.</i></p>

  <p><i>Onlar yorulduğu zaman, dört küp su dolduracaksın ve bu suyu kendi boğanın üzerine dökeceksin. İkileyeceksin, sonra üçleyeceksin. Ve şöyle yakaracaksın: Ey İbrahimin, İshakın ve İsrailin Allahı Rab, bugün bilinsin ki, İsrailde sen Allahsın, ve ben senin kulunum, ve bütün bu şeyleri senin sözünle yaptım. Bana cevap ver, ya RAB, sen Allahsın, ve onların yüreğini sen geri çevirdin. Ve RABBIN ateşi düşecek, ve yakılan takdimeyi, ve odunları, ve taşları, ve toprağı yiyip bitirecek.”</i></p>

  <p>İlyas, diz çöktü ve şükürler etti.</p>

  <p>“Bu arada, diye sürdürdü melek, bu mucizeyi tüm yaşamın boyunca ancak bir kez gerçekleştirebileceksin. Onu burada, bir savaşı engellemek için mi, yoksa ülkenle, kendi halkını Yezavel'in tehdidinden kurtarmak için mi gerçekleştireceğine karar ver.”</p>

  <p>Ve Tanrı'nın meleği kayboldu.</p>
</body>
</html>
