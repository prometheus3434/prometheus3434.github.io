<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>36</h3>

  <p>İlyas ve çocuk, Beşinci Dağ'ın eteğine vardılar. Sunakların taşları arasında çalılar yetişmişti; büyük rahibin ölümünden bu yana, buralara kimse gelmiyordu.</p>

  <p>“Yukarı tırmanacağız, dedi.</p>

  <p>— Bunu yapmak yasak.</p>

  <p>— Evet yasak. Ama tehlikeli değil.”</p>

  <p>Çocuğu elinden tuttu ve doruğa doğru çıkmaya başladılar. Ara sıra durup aşağıdaki vadiye bakıyorlardı; kuraklık, çevrenin görünümünü değiştirmişti; Akbar'ın çevresindeki ekili tarlaların dışında, çevre Mısır toprakları kadar çorak bir çölü andırıyordu.</p>

  <p>“Arkadaşlarım, Asurluların geri geleceğini söylüyor, dedi çocuk.</p>

  <p>— Olabilir, öyle de olsa yaptıklarımızı yapmaya değerdi; bu, Tanrı'nın bizim bazı şeyleri öğrenmemiz için seçtiği yoldu.</p>

  <p>' — Bizi fazla düşünüyor mu, bilmiyorum, dedi çocuk. Bize karşı bu kadar acımasız davranması gerekmiyordu.</p>

  <p>— Bizim O'na kulak vermediğimizi anlayıncaya kadar, başka yolları da denedi. Kendimizi kendi varlığımıza o kadar çok vermiştik ki. O'nun sözlerini artık okumuyorduk.</p>

  <p>— O sözler nerede yazıyor, peki?</p>

  <p>— Çevreni saran dünyada. Yaşamında olup bitene gözünü açıp bakman yeterli; bunu yapacak olursan, O'nun gizlediği sözlerini ve iradesini günün her ânında her yerde keşfedebilirsin. O'nun istediğini yapmaya çalış; bu, bu dünyada bulunmamızın tek nedenidir.</p>

  <p>— O sözleri keşfettiğimde, kilden tabletler üzerine yazacağım.</p>

  <p>— Yap tabii. Ama onları özellikle kalbine yaz; orada ne bozulur, ne de yanar; istediğin yere de götürebilirsin.”</p>

  <p>Bir süre daha yürüdüler. Bulutlar şimdi çok daha yakındı.</p>

  <p>“Onların içine girmek istemiyorum, dedi çocuk, parmağıyla bulutları işaret ederek.</p>

  <p>— Sana hiçbir zararı olmaz: buluttan başka bir şey değil onlar. Gel benimle.”</p>

  <p>Onu elinden tuttu ve tırmanmayı sürdürdüler. Yavaş yavaş sis tabakasının içine girdiler; İlyas zaman zaman onunla konuşmak istiyordu, ne var ki çocuk tek söz etmeden ona sokuldu. Doruğun çıplak kayalıkları arasında ilerlediler.</p>

  <p>“Geri dönelim,” diye yalvardı çocuk. İlyas, fazla üstelememeye karar verdi, bu çocuk, kısa yaşam süresi içinde şimdiye kadar birçok zorluklarla karşı karşıya kalmış, korkuyu tanımıştı. Onun istediğini yaptı; sis tabakasından çıkarak yeniden vadiye yöneldiler.</p>

  <p>“Bir gün, Akbar kütüphanesinde, senin için yazıp bıraktıklarımı arayıp bul. O yazılara <i>Işık Savaşçısının El Kitabı</i> adını verdim.</p>

  <p>— Ben bir ışık savaşçısıyım, diye karşılık verdi çocuk.</p>

  <p>— Benim adımın ne olduğunu biliyor musun, diye sordu İlyas.</p>

  <p>— <i>Kurtuluş</i>, karşılığını verdi çocuk.</p>

  <p>— Şuraya yanıma otur, dedi İlyas, bir kayayı göstererek. Benim, kendi adımın anlamını unutmama olanak yok. Şu anda seninle birlikte kalmaktan başka bir şey istemediğim halde, görevimi sürdürmek zorundayım. Akbar, işte bu nedenle yeniden kuruldu; her zaman daha ileriye gitmemiz gerektiğini bize göstermek için; bunu yapmak çok zor görünse de.</p>

  <p>— Gidiyor musun?</p>

  <p>— Nereden biliyorsun, diye sordu şaşırarak.</p>

  <p>— Bunu dün akşam bir tabletin üzerine yazdım. Gideceğini bana biri söyledi; belki annem, belki de bir melekti bu kişi. Ama söylediklerini yüreğimde hissediyordum.”</p>

  <p>İlyas, çocuğun başını okşadı.</p>

  <p>“Tanrı'nın iradesini okumayı bildin, dedi, hoşnut bir biçimde. Öyleyse, sana bir şey açıklamam gerekmiyor.</p>

  <p>— Okuduğum şey, senin gözlerindeki hüzündü. Bu beni yaralamadı; o hüznü arkadaşlarımdan bazıları da fark etti.</p>

  <p>— Gözlerimde okuduğunuz o hüzün, benim öykümün bir parçasıdır. Birkaç gün sürecek küçük bir parçası. Yarın, Yeruşalim yönünde yola çıkacağım zaman, gücünü yitirmiş olacak ve yavaş yavaş silinecek. Hüzünler sonsuza kadar sürmez; özellikle, olmasını istediğimiz şeye doğru sürekli yol almaktaysak.</p>

  <p>— Her zaman gitmek mi gerekir?</p>

  <p>— İnsanın, yaşamının bir aşamasının ne zaman bittiğini her zaman bilmesi gerekir. Bir yerde, gerekli olan zamandan daha uzun kalmakta diretirsen, sevincini ve huzurunu yitirirsin. Ve doğru yola Tanrı tarafından döndürülme tehlikesiyle karşı karşıya kalırsın.</p>

  <p>— Tanrı bize karşı katı.</p>

  <p>— Yalnızca Seçtiklerine karşı katıdır.”</p>

  <p>İlyas, ta aşağıda kalmış olan Akbar'a baktı. Evet, Tanrı kimi zaman insanlara karşı çok katı olabilirdi; ama onların katlanabileceklerinin ötesinde değil: Çocuk, şimdi oturduğu yerde bir meleğin İlyas'a göründüğünü ve ona, onu ölüler ülkesinden nasıl geri getirebileceğini öğrettiğini bilmiyordu.</p>

  <p>“Beni özleyecek misin, diye sordu.</p>

  <p>— Hep ileri doğru yol alırsak, hüznün kalmayacağını söyledin bana, diye karşılık verdi çocuk. Akbar'ı annemin istediği ölçüde güzelleştirmek için yapacağımız çok şey var daha. Kentin sokaklarında dolaşıyor o.</p>

  <p>— Benim varlığıma gerek duyacak olursan, buraya gel. Ve Yeruşalim yönüne bak: ben orada olacağım ve adıma, yani <i>Kurtuluş</i>'a bir anlam kazandırmaya çalışacağım. Kalplerimiz sonsuza kadar birleşti seninle.</p>

  <p>— Beni bunun için mi Beşinci Dağ'ın doruğuna çıkardın? İsrail'i görebilmem için mi?</p>

  <p>— Vadiyi, kenti, öteki dağları, kayaları ve bulutları görebilmen için. Tanrı, geleneğe uyarak Peygamberlerine Kendisiyle konuşmaları için, dağların doruğuna çıkmalarını buyurur. Bunun nedenini kendi kendime hep sordum, ama şimdi bu sorunun cevabını biliyorum: Doruktan aşağıya baktığımızda, her şeyi küçücük görebiliyoruz.</p>

  <p>Zaferlerimiz ve üzüntülerimiz anlamını yitiriyor. Kazandıklarımız ve yitirdiklerimiz orada, aşağıda kalıyor. Dağın doruğundan, dünyanın ne kadar büyük olduğunu, ufkun ne kadar uzaklara uzandığını görebilirsin.”</p>

  <p>Çocuk, çevresine bakındı. Beşinci Dağ'ın doruğundan, Tir kentinin kumsallarını yıkayan denizin kokusunu duyabiliyordu. Mısır'da esen çöl rüzgârının sesini duyabiliyordu.</p>

  <p>“Bir gün, Akbar'ı ben yöneteceğim, dedi İlyas'a. Neyin büyük olduğunu biliyorum, ama kentin her köşesini de biliyorum. Neyi neye dönüştürmem gerektiğini biliyorum.</p>

  <p>— Dönüştür öyleyse. Hiçbir şeyin donup kalmasına izin verme.</p>

  <p>— Tanrı, bütün bunları bize öğretmek için daha iyi bir yol bulamaz mıydı? Bir an geldi, O'nun kötü olduğunu düşündüm.”</p>

  <p>İlyas, sesini çıkarmadı. Yıllarca önce, Yezavel'in askerlerinin gelip kendilerini öldürmelerini beklerken, Levili bir peygamberle neler konuştuğunu anımsıyordu.</p>

  <p>“Tanrı kötü olabilir mi, diye üsteledi çocuk.</p>

  <p>— Tanrı'nın gücü sonsuzdur, diye cevap verdi İlyas. O her şeyi yapabilir, O'na hiçbir yasak yoktur; tersi olsa bu, O'ndan daha güçlü, daha büyük bir varlığın olduğu ve O'nun bazı şeyleri yapmasını engellediği anlamına gelirdi. O durumda da ben, daha güçlü o varlığa tapar, onun önünde eğilirdim.”</p>

  <p>Çocuğun, söylediklerinin anlamını iyi kavraması için, bir süre sustu. Sonra, sözlerini sürdürdü:</p>

  <p>“Bununla birlikte O, sonsuz gücünü yalnızca İyilik yapmak için kullanmaya karar verdi. Kendi Öykümüzü sonuna kadar yaşayabilirsek, İyiliğin çoğu kez Kötülük görünümüne büründüğünü, ama İyilik olarak kalmayı sürdürdüğünü ve bunun, Tanrı'nın insanlar için yarattıklarının bir parçası olduğunu göreceğiz.”</p>

  <p>Çocuğu elinden tuttu ve hiç konuşmadan geri döndüler.</p>

  <p>O gece, çocuk ona sarılarak uyudu. Gün ağarmaya başlar başlamaz İlyas, onu uyandırmamak için göğsünden usulca ayırdı.</p>

  <p>Sonra, sahip olduğu tek giysiyi sırtına geçirip dışarı çıktı. Yolda, bir ağaç dalını alıp kendine asa yaptı. O asadan ayrılmaya hiç niyeti yoktu: Tanrı'yla savaşımının, Akbar'ın yıkılışının ve yeniden kuruluşunun simgesi olacaktı o asa.</p>

  <p>Ardına bakmadan İsrail yönünde uzaklaştı.</p>
</body>
</html>
