<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>3</h3>

  <p>Rahip, surların tepesinde dikilip, düşmanı gözledi.</p>

  <p>“Tanrılar, kuşatmacıları engellemek için ne yapabilir, diye sordu komutan.</p>

  <p>— Beşinci Dağ'ın eteğinde kurbanlar kestim. Bize daha cesaretli bir vali göndermeleri için tanrılara dua ettim.</p>

  <p>— Yezavel'in yaptığını yapıp peygamberleri öldürmemiz gerekirdi. Vali, daha dün ölüme mahkûm olan şu İsrailliden, halkı barışa razı etmek için yararlanıyor.”</p>

  <p>Komutan, dağın bulunduğu yöne baktı.</p>

  <p>“İlyas'ı öldürtebiliriz. Valiye işten el çektirtmek için de askerlerimden yararlanabiliriz.</p>

  <p>— İlyas'ı öldürmeleri için buyruk vereceğim, diye karşılık verdi rahip. Valiye gelince, ona hiçbir şey yapamayız: Ataları kuşaklardır iktidarda. Dedesi bizim başımızdı, iktidarı oğluna devretti, o da bu gücü tanrılardan almıştı.</p>

  <p>— Gelenek, iktidara neden daha yetenekli birini getirmemize engel oluyor?</p>

  <p>— Gelenek, dünyayı düzen içinde tutmak için var. Ona burnumuzu sokacak olursak, dünyanın sonu gelir.”</p>

  <p>Rahip, çevresine baktı; gökyüzüne ve yeryüzüne, dağlara ve vadiye; dünyayı oluşturan her öğe, kendisi için yazılmış olanı yerine getiriyordu. Kimi zaman yer sarsılıyordu, kimi zaman da —şimdi olduğu gibi— çok uzun bir süre yağmur yağmıyordu. Ama yıldızlar hep aynı yerdeydi; güneş de şimdiye kadar insanların tepesine düşmemişti. Bütün bunlar böyle oluyordu, çünkü insanlar Tufan'dan bu yana, Yaratılış'ın düzeninin değiştirilmesinin olanaksız olduğunu öğrenmişlerdi.</p>

  <p>Eskiden, yeryüzünde yalnızca Beşinci Dağ vardı. İnsanlar ve tanrılar birlikte yaşıyor, Cennet bahçelerinde dolaşıyor, söyleşip gülüşüyorlardı. Ne var ki, insanlar günah işledi, tanrılar da onları Cennet'ten kovdu; ama gönderecek hiçbir yer olmadığından, sonunda, dağın çevresinde Dünya'yı yarattılar, öyle ki, onları oraya tıkıştırıp gözetim altında tutabilecek, Beşinci Dağ'da oturanların düzeyinden her zaman çok alt düzeyde kalmalarını sağlayabileceklerdi.</p>

  <p>Öte yandan, geri dönüş için de aralık bir kapı bırakmayı ihmal etmemişlerdi. İnsanlık, doğru yolda ilerlerse, sonunda dağın tepesine yeniden dönebilecekti. Bu düşüncenin unutulmaması için de tanrılar, rahiplerle yöneticileri, bunu insanların akıllarına yazarak canlı kalmasını sağlamakla görevlendirmişlerdi.</p>

  <p>Tüm halklar aynı inancı paylaşıyordu: Tanrıların lütuf gösterdiği aileler iktidardan düşürülürse, bunun sonucu felaket olurdu. Neden bu ailelerin seçildiğini kimse anımsamıyordu, ama herkes onların tanrılarla aile bağı içinde olduğunu biliyordu. Akbar, yüzlerce yıldan bu yana varlığını koruyordu ve şimdiye kadar her zaman, bugün yönetimi elinde tutan kişinin ataları tarafından yönetilegelmişti. Birçok kez kuşatılmış, zorbaların ve Barbarların eline geçmişti, ne var ki istilacılar zamanla çekip gidiyor ya da kovuluyordu. Böylelikle, eski düzen yeniden kuruluyor, insanlar çok eskiden beri sürdürdükleri yaşama yeniden geri dönüyordu.</p>

  <p>Bu düzeni korumak, rahiplere düşüyordu: Dünyanın bir yazgısı vardı ve yasalara göre yönetiliyordu. Tanrıları anlamaya kalkışmanın zamanı geçmişti artık. Bundan böyle onlara itaat etmek, istedikleri her şeyi yapmak gerekiyordu. Alıngandılar, hemen öfkeleniyorlardı.</p>

  <p>Hasatla ilgili dinsel törenler yerine getirilmeyecek olsa, toprak nimetlerini sunmaz olurdu. Belirli kurbanların verilmesi unutulacak olsa, kentte salgın hastalıklar yayılırdı. Zaman tanrısına karşı gelinecek olursa, buğdayın ve insanların gelişmesi durabilirdi.</p>

  <p>“Beşinci Dağ'a bak, dedi komutana. Tanrılar bizi o dağın doruğundan yönetip koruyor. Akbar'ı sonsuza kadar yaşatmayı düşünüyorlar. Bu yabancı ya öldürülecek ya da ülkesine geri dönecek. Oysa vali günün birinde ölecek, yerine geçecek oğlu ondan daha bilge olacak. Şu sırada yaşadıklarımız geçici.</p>

  <p>— Bize yeni bir baş gerekiyor, dedi komutan. Bu valinin eline kalırsak, yok olacağız.”</p>

  <p>Rahip, Biblos yazısının tehdidine son vermek için, tanrıların da bunu istediklerini biliyordu. Ne var ki hiçbir şey söylemedi. Valilerin —isteseler de, istemeseler de—, evrenin yazgısı neyse onu yerine getirdiklerini bir kez daha saptamakla yetindi.</p>
</body>
</html>
