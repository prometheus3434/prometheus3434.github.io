<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>27</h3>

  <p>İlyas, kent sakinlerini iki gece sonra, yıkıntılardan artık büyük ölçüde temizlenmiş meydanda topladı. Meşaleler yakıldı, İlyas söz aldı:</p>

  <p>“Seçeneğimiz yok. Yaptığımız bu işi yabancılara bırakabiliriz, ne var ki bu, başımıza gelen felaketin bize sunduğu tek şanstan, yaşamımızı yeniden düzenleme şansından vazgeçtiğimiz anlamına gelir.</p>

  <p>“Birkaç gün önce yaktığımız ölülerin külleri, ilkbaharda doğacak yeni bitkileri besleyecek. Saldırı gecesi yitirdiğimiz oğul, yıkıntılar içindeki sokaklarda özgürce koşan, kendilerine yasak yerlere, hiç bilmedikleri evlere el atan bir sürü çocuğa dönüştü. Şimdiye kadar, olayların üstesinden gelenler, yalnızca çocuklar oldu, çünkü onların geçmişi yok — onlar için önemli olan, yalnızca şimdiki zaman. Öyleyse bizler de onlar gibi davranalım.</p>

  <p>— Bir insan, yitirdiği birinin acısını kalbinde söndürebilir mi, diye sordu bir kadın.</p>

  <p>— Hayır. Yine de bir şeyler kazanmış olmaktan sevinç duyabilir.”</p>

  <p>İlyas döndü ve Beşinci Dağ'ın, her zaman bulutlarla kaplı doruğunu gösterdi. Doruk, kent surlarının yıkılmasıyla, meydanın ortasından görünür hale gelmişti.</p>

  <p>“Ben tek bir tanrıya inanıyorum, ama sizler tanrıların Beşinci Dağ'ın doruğundaki şu bulutların arasında oturduklarına inanıyorsunuz. Benim Tanrımın sizinkilerden daha güçlü ve etkili olup olmadığını şu anda sizlerle tartışmak istemiyorum; aramızdaki farklılığı değil, benzerlikleri anlatmak istiyorum. Başımıza gelen felaket bizi ortak bir duyguda, umutsuzluk duygusunda birleştirdi. Bu felaket başımıza neden geldi? Çünkü biz, ruhlarımızda her şeyin bir cevap ve bir çözüm bulduğunu düşünüyor, en küçük bir değişikliği kabul edemiyorduk.</p>

  <p>“Sizler ve ben, tüccar ulusların birer bireyiyiz, ne var ki birer savaşçı gibi de davranabiliriz, diye sürdürdü sözlerini. Ve bir savaşçı, uğrunda savaşmaya değer olan şeyin her zaman bilincindedir. Gereği olmayan savaşımlara girişmez ve zamanını hiçbir zaman kışkırtmalarla yitirmez.</p>

  <p>“Bir savaşçı, uğradığı bozgunu kabullenir. Onu kendisiyle ilgisiz bir olay gibi değerlendirmez, zafere dönüştürmeye de kalkışmaz. Yitirmiş olmanın acısı onu kahreder, soğuk davranışlar onu acıya boğar, yalnızlık umutsuz kılar. Bütün bunlar geçtikten sonra da yaralarını sarıp yeni bir atılım yapar. Bir savaşçı, savaşın birçok muharebeden oluştuğunu bilir ve hep ileriye doğru yol alır.</p>

  <p>“Başımıza felaketler gelir. Bunların nedenlerini keşfedebilir, bunlardan başkalarını sorumlu tutabilir, başımıza gelmeselerdi yaşamımızın ne kadar farklı olabileceğini düşünebiliriz. Ne var ki, bütün bunların hiç önemi yoktur: Başımıza gelmişlerdir, o kadar. Hemen ardından, bizde uyandırdıkları korkuyu unutmamız ve her şeyi yeniden kurmaya başlamamız gerekir.</p>

  <p>“Her biriniz bundan böyle kendinize yeni bir ad vereceksiniz. Bu, her birinizin ne adına savaşmayı düşündüğünüzü simgeleyecek kutsal bir ad olacak. Ben kendime <i>Kurtuluş</i> adını seçtim.”</p>

  <p>Meydan bir süre sessiz kaldı. Sonra, İlyas'a ilk olarak yardım eden kadın yerinden kalktı.</p>

  <p>“Benim adım <i>Kavuşma</i>, dedi.</p>

  <p>— Benim adım <i>Bilgelik</i>, diye açıkladı yaşlı bir adam.”</p>

  <p>Dul kadının, İlyas'ın çok sevdiği oğlu bağırdı:</p>

  <p>“Benim adım <i>Alfabe</i>.”</p>

  <p>Herkes gülmekten katıldı. Çocuk, utanarak yerine oturdu.</p>

  <p>“İnsanın adı nasıl <i>Alfabe</i> olur,” diye bağırdı bir başka çocuk.</p>

  <p>İlyas, duruma karışabilirdi ama çocuğun kendini tek başına savunmayı öğrenmesi daha iyiydi.</p>

  <p>“Çünkü annem alfabeyi çiziyordu, dedi çocuk. Bundan böyle ne zaman çizilmiş bir harf görsem, aklıma o gelecek.”</p>

  <p>Bu kez kimse gülmedi. Akbar'ın öksüzleri, dulları ve yaşlıları teker teker yeni adlarını ve kimliklerini açıkladılar. Bu tören bittikten sonra, İlyas herkese erken yatmalarını sağlık verdi: Ertesi sabah işe koyulmaları gerekiyordu.</p>

  <p>Çocuğu elinden tuttu, meydanın bir köşesinde çadır biçiminde gerdikleri bezlerin altına birlikte gittiler. O geceden başlayarak ona Biblos yazısını öğretti.</p>
</body>
</html>
