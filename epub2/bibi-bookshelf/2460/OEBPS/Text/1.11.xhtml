<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>11</h3>

  <p>Akbar'ın kadınlarıyla erkekleri, İsrailliyi Beşinci Dağ'ın eteğine kadar götüren muhafızları tören alayı halinde izledi. Ona lanetler okuyor, taşlıyorlardı. Askerler, kalabalığın öfkesini büyük güçlükle yatıştırdı. Yarım saatlik bir yürüyüşten sonra, kutsal dağa ulaştılar.</p>

  <p>Grup, halkın, üzerine geleneksel olarak adaklar koyduğu, kurbanlar kestiği, dileklerde bulunup dualar ettiği sunak taşlarının önüne gelince durdu. Herkes, o dağın üstünde yaşayan devler hakkındaki efsaneyi, yasaklara karşı gelenlerin de gökyüzünün ateşiyle çarpıldığını biliyordu. Geceleri vadi yolundan geçenler, tanrıların ve tanrıçaların kahkahalarını duyduklarına yemin ediyordu. Böyle olduğuna inandıracak bir kanıt gösteremeseler de, tanrılara kafa tutmaya kimse cesaret edemiyordu.</p>

  <p>“Haydi bakalım, dedi askerlerden biri, İlyas'ı mızrağının ucuyla iterek. Bir çocuğu öldüren, cezaların en kötüsünü hak etmiştir.”</p>

  <p><br /></p>

  <p>İlyas, yasaklanmış toprağa doğru ilerleyip dağa tırmanmaya başladı. Akbar sakinlerinin bağrışmalarını artık duymayacak kadar uzun süre yürüdükten sonra, bir kayanın üzerine oturup ağladı: Marangoz dükkânında, karanlığın içinde parlayan ışıkları gördüğü o öğleden sonradan beri, başkalarına felaket getirmekten başka bir şey yapmamıştı. Tanrı, İsrail'deki sözcülerini yitirmiş, Fenikelilerin tanrıları da güçlenmişlerdi. İlyas, Kerith Deresi'nin kıyısında geçirdiği ilk gece, Tanrı'nın daha önce başka bir sürü insana yaptığı gibi, onu Kendisine şehit olarak seçtiğini düşünmüştü.</p>

  <p>Tam tersine, Tanrı bir karga göndermişti —bir uğursuzluk belirtisi—, bu karga onu, Kerith kuruyana kadar beslemişti. Neden bir güvercin ya da bir melek değil de bir karga? Bütün bunlar, başına uzun süre güneş geçmiş birinin, içindeki korkuyu saklamak isteyen bir insanın sanrısı değil de neydi? İlyas, artık hiçbir şeyden emin değildi: Belki de Kötülük kendine bir araç bulmuştu, ve o araç da kendisiydi. Geri dönüp kendi halkını bir sürü yanlışa sürükleyen o prensese teslim olmasını isteyecek yerde, Tanrı onun neden Akbar'a gelmesini buyurmuştu?</p>

  <p>Kendini büyük bir ihanet yapıyormuş gibi hissetmiş, yine de itaat etmişti. Tanımadığı, nazik, buna karşın, kültürü kendi kültürüne bütünüyle yabancı bu halka uyum sağlamaya çalışmıştı. Kendisine verilen görevi yerine getirdiğini düşünmüştü ki, dul kadının oğlu ölmüştü.</p>

  <p>“Neden ben?” diye soruyordu kendi kendine.</p>

  <p><br /></p>

  <p>Ayağa kalktı, yeniden yürümeye koyuldu ve dağın doruğunu örten sisin içine girdi. Artık onu görmedikleri için, kendisini izleyenlerden kurtulmaya çalışabilirdi, ama bu neye yarardı ki? Kaçmaktan yorulmuştu, bu dünyanın hiçbir yöresinde kendi yerini bulmayı başaramayacağını biliyordu. Şimdi kurtulmayı başarsa bile, üzerindeki lanet onu başka bir kentte izleyecek, yeni felaketlerle karşılaşacaktı. Nereye giderse gitsin, o ölüleri de kendisiyle birlikte götürecekti. Kalbinin göğsünden çıkarılmasını, başının kesilmesini kabul etmek daha iyiydi.</p>

  <p>Yeniden oturdu, bu kez sisin tam ortasında. Biraz oyalanıp aşağıda bekleyen insanların, onun dağın doruğuna kadar çıktığını düşünmelerini sağlamaya karar vermişti. Sonra Akbar'a dönecek ve teslim olacaktı.</p>

  <p>“Göklerin ateşi.” İlyas, Tanrı tarafından gönderildiğinden kuşku duysa da birçok insan o ateşle ölmüştü. Ayın doğmadığı gecelerde, parıltısı gökyüzünü katediyor, bir belirip ardından kayboluyordu. Belki yakıyordu. Belki de bir anda, hiç acı duyurmadan öldürüyordu.</p>

  <p><br /></p>

  <p>Gece oldu, sis dağıldı. Aşağıda vadiyi, Akbar'ın ışıklarını, Asurluların kamp ateşlerini fark etti. Köpeklerin havlamalarına, savaşçıların savaş şarkılarına kulak verdi.</p>

  <p>“Hazırım, dedi kendi kendine. Peygamber olmayı kabul ettim, elimden geleni de yaptım. Ama başaramadım, şimdiyse Tanrı bir başkasına gerek duyuyor.”</p>

  <p>Tam o anda gökten bir ışık, yanına kadar indi.</p>

  <p>“Göklerin ateşi!”</p>

  <p>Ne var ki, ışık ona dokunmadı, önünde durmayı sürdürdü. Bir ses şöyle dedi: “Ben bir Tanrı meleğiyim.”</p>

  <p>İlyas, eğildi, yüzünü yere dayadı.</p>

  <p>“Seni daha önce birçok kez gördüm ve geçtiğim her yere felaket tohumları saçmama neden olan Tanrı meleğine itaat ettim,” diye karşılık verdi İlyas, yere kapanmış olarak durmayı sürdürerek.</p>

  <p>Ne var ki, melek sözlerini sürdürdü:</p>

  <p>“Kente döndüğünde, çocuğun yeniden yaşama dönmesi için art arda üç kez dua et. Tanrı, üçüncü duada senin sesini duyacak.</p>

  <p>— Bunu ne adına yapayım ki?</p>

  <p>— Tanrı'nın yüceliği adına.</p>

  <p>— Ne olursa olsun, kendimden kuşku duydum ben. Artık görevime layık değilim, diye karşılık verdi İlyas.</p>

  <p>— Her insan yüklendiği görev konusunda, o görevi yerine getirip getiremeyeceği konusunda zaman zaman kuşkuya kapılabilir. Yapmaması gereken tek şey, kendisine verilen görevi unutmamaktır. Kendinden kuşku duymayan kişinin değeri yoktur — çünkü değerli olduğuna körü körüne inanmış, böylelikle de gururlu olma günahını işlemiştir. Kararsızlık anları yaşayan kişilere ne mutlu!</p>

  <p>— Kısa bir süre önce senin, Tanrı'nın bir temsilcisi olduğundan bile kuşku duyduğumu görebilirdin.</p>

  <p>— Git ve sana söylediğimi yap.”</p>

  <p><br /></p>

  <p>Uzun bir süre geçti, sonra İlyas dağdan aşağıya indi. Muhafızlar onu sunak taşlarının yanında bekliyordu, ama kalabalık Akbar'a geri dönmüştü.</p>

  <p>“Ölmeye hazırım, dedi onlara. Beşinci Dağ'ın tanrılarından özürler diledim ve tanrılar benden, beni yanında alıkoyan dul kadına uğramamı ve ondan ruhuma merhamet etmesini dilememi buyurdular.”</p>

  <p>Askerler onu rahibin önüne çıkardılar. İsteğini ona ilettiler.</p>

  <p>“Bunu yapmana izin veriyorum, dedi rahip, tutukluya. Mademki tanrılardan özür diledin, dul kadından da dilemelisin. Kaçmaman için, dört asker sana eşlik edecek. Ama onun seni bağışlayacağını sanma. Gün doğduğunda, meydanın ortasında cezanı yerine getireceğiz.”</p>

  <p>Rahip, yukarıda gördükleri hakkında onu sorguya çekmek istedi. Ne var ki, askerlerin önünde alacağı cevaplar, onu zor durumda bırakabilirdi. Bir şey sormamayı yeğledi. Bununla birlikte, İlyas'a herkesin önünde tanrılardan özür diletmekle iyi yapmış olduğunu düşünüyordu; böylelikle bundan böyle hiç kimse Beşinci Dağ'daki tanrıların varlığından kuşkulanmayacaktı.</p>

  <p>İlyas ile askerler, içinde birkaç ay kaldığı evin bulunduğu o yoksul sokağa doğru ilerledi. Dul kadının evinin kapısı ve pencereleri, oğlunun ruhunun —geleneklere göre— tanrıların katına yükselebilmesi için ardına kadar açıktı. Bedeni, küçük salonun ortasına yerleştirilmişti, çevresini de komşular almıştı.</p>

  <p>İsraillinin geri geldiğini görünce, erkekler ve kadınlar dehşete düştü.</p>

  <p>“Çıkarın onu buradan, diye bağırdılar muhafızlara. Başımıza getirdiği felaket yetmiyor mu? Bu adam o kadar kötü ki, Beşinci Dağ'ın tanrıları ellerini onun kanına bulaştırmak istemedi!</p>

  <p>— Onu öldürme görevi bize verildi, diye bağırdı, bir başkası. O işi biz yapacağız, hem de hemen, dinsel töreni beklemeden!”</p>

  <p>Yumruklarla ve tokatlarla karşı karşıya kalan İlyas, kendisini tutan ellerden kurtuldu ve bir köşede ağlayan dul kadının yanına koştu.</p>

  <p>“Oğlunu, ölüler arasından dünyaya yeniden döndürebilirim. Ona dokunmama izin ver. Yalnızca bir saniye için.”</p>

  <p>Dul kadın, başını bile kaldırmadı.</p>

  <p>“Yalvarırım sana, diye üsteledi. Bu dünyada benim için yapacağın son şey olsa da, sana olan minnetimi göstermeme izin ver.”</p>

  <p>Adamlar üzerine çullandı, onu uzaklaştırmak istiyorlardı. Ama İlyas var gücüyle direniyor, ölü çocuğa dokunmasına izin vermeleri için onlara yalvarıyordu.</p>

  <p>Tüm çabalarına karşın, onu kapının eşiğine kadar sürüklemeyi başardılar. Göklere seslenerek, “Tanrı'nın meleği, neredesin?” diye bağırdı.</p>

  <p>Herkes durdu. Dul kadın ayağa kalkmış ona doğru geliyordu. Onu elinden tuttu, oğlunun cesedinin yanına kadar götürdü ve üzerini örten bezi kaldırdı.</p>

  <p>“İşte kanımın kanı, dedi. Söylediğini başaramazsan, o kan senin atalarının başına insin.”</p>

  <p>İlyas, dokunmak için çocuğa yaklaştı.</p>

  <p>“Bir dakika, dedi dul kadın. Sana savurduğum lanetin yerine gelmesi için, tanrına dua et.”</p>

  <p>İlyas'ın yüreği göğsünden fırlayacakmışçasına atıyordu. Ama meleğin sözlerine de güveniyordu.</p>

  <p>“Başaramazsam, bu çocuğun kanı annemin babamın, kardeşlerimin ve kardeşlerimin oğullarının ve kızlarının üzerine insin.”</p>

  <p>Sonra, tüm kuşkularına, suçluluğuna ve korkularına karşın, onu kadının kollarından aldı, ve kaldığı yüksek tavanlı odaya götürdü. Sonra, göklere yakararak şöyle dedi:</p>

  <p>“Bana konukseverlik gösteren bu dul kadının, Tanrım, oğlunu öldürecek kadar mı kötülüğünü istiyorsun?”</p>

  <p>Çocuğun üzerine üç kez eğildi ve Tanrı'ya şu sözlerle yakardı: “Ulu Tanrım, bu çocuğun canını bedenine geri veri”</p>

  <p>Birkaç saniye hiçbir şey olmadı. İlyas, kendini yeniden Galaad'da, o askerin önünde, okunu kalbine doğrultmuş olarak gördü, öte yandan, bir insanın yazgısının çoğu kez, düşündüğü ya da korktuğu şeyle hiç ilgisinin bulunmadığını biliyordu. 'O günün' öğleden sonrasında olduğu gibi, huzur ve güven duyguları içindeydi, çünkü alacağı sonuç ne olursa olsun, her şeyin bir nedeni olduğunu biliyordu. Beşinci Dağ'ın doruğunda melek, o nedeni 'Tanrı'nın yüceliği' olarak nitelemişti. Yaratıcının, bu görkemi sergilemek için neden kullarına gerek duyduğunu günün birinde anlamayı umut ediyordu.</p>

  <p>İşte o anda çocuk gözlerini açtı.</p>

  <p>“Annem nerede, diye sordu.</p>

  <p>— Orada, aşağıda, seni bekliyor, diye cevap verdi İlyas, gülümseyerek.</p>

  <p>— Tuhaf bir düş gördüm. Kapkara bir tünelin içinde, Akbar'daki en hızlı koşu atlarının hızından daha büyük bir hızla gidiyordum. Bir adam gördüm, daha önce hiç görmemiş olmakla birlikte, o adamın benim babam olduğunu biliyordum. Böylece, hayran olunacak bir yere vardım; orada hep kalmayı ne çok isterdim! Ne var ki bir başka adam —kim olduğunu bilmiyorum, ama bana çok iyi, çok mert bir adammış gibi geldi—, tatlı bir sesle benden geri dönmemi istedi. Daha uzaklara gitmek isterdim ama, sen beni uyandırdın.”</p>

  <p>Çocuk, üzülmüş gibiydi. Neredeyse girmek üzere olduğu o yer çok güzel olmalıydı.</p>

  <p>“Beni yalnız bırakma, çünkü sen beni, korunmakta olduğumu bildiğim bir yerden geri getirdin.</p>

  <p>— İnelim, dedi İlyas. Annen seni görmek istiyor.”</p>

  <p>Çocuk, davranıp kalkmak istedi, ne var ki çok güçsüzdü. İlyas, onu kollarına aldı ve birlikte aşağı indiler.</p>

  <p><br /></p>

  <p>Aşağıda, salondakiler derin bir dehşete düşmüş gibiydiler.</p>

  <p>“Burada neden bu kadar çok insan var?” diye sordu çocuk.</p>

  <p>İlyas daha cevap vermeden, dul kadın çocuğunu kollarının arasına alıp ağlayarak öptü.</p>

  <p>“Ne yaptılar sana anne? Neden bu kadar üzgünsün?</p>

  <p>— Üzgün değilim oğlum, dedi, gözyaşlarını kurulayarak. Yaşamım boyunca hiç bu kadar mutlu olmamıştım.”</p>

  <p>Dul kadın, İlyas'ın ayaklarına kapanarak haykırmaya başladı:</p>

  <p>“Senin, Tanrı'nın seçtiği kişi olduğunu artık biliyorum! Tanrı'nın gerçeği, senin sözlerinden dökülüyor!”</p>

  <p>İlyas, kadına sarıldı ve ayağa kalkmasını söyledi.</p>

  <p>“Özgür bırakın bu adamı, dedi kadın, askerlere. Evimin üzerine çöken felaketi yok etmeyi başardı o!”</p>

  <p>Orada toplanmış olanlar, gözlerine inanamıyorlardı. Ressam olan, yirmi yaşında bir kız, dul kadının yanında diz çöktü. Yavaş yavaş herkes onun yaptığını yaptı —İlyas'ı tutukevine götürmekle görevli askerler bile.</p>

  <p>“Kalkın ayağa, dedi onlara. Ve Tanrı'ya dua edin, ben O'nun belki de en beceriksiz hizmetkârlarından biriyim.”</p>

  <p>Ne var ki herkes dizleri üstünde, başı önüne eğik duruyordu.</p>

  <p>İçlerinden birinin şöyle dediğini duydu: “Sen, Beşinci Dağ'ın tanrılarıyla konuştun. Artık mucizeler gösterebilirsin.</p>

  <p>— Orada tanrılar yok, diye cevap verdi İlyas. Yalnızca Tanrı'nın bir meleğini gördüm, o da bana bunu yapmamı söyledi.</p>

  <p>— Orada Ba'al'i ve kardeşlerini gördün,” diye sürdürdü bir başkası.</p>

  <p>İlyas, diz çökmüş insanların arasından kendine yol açıp sokağa çıktı. Kalbi göğsünün içinde küt küt atmayı sürdürüyordu; meleğin verdiği görevi tam olarak yerine getirememişti sanki. “Kimse o müthiş gücün nereden kaynaklandığını bilmiyorsa, bir çocuğu diriltmek neye yarar?” Melek ona, Tanrı'nın adını üç kez bağırarak söylemesini buyurmuştu, ne var ki bu mucizeyi nasıl gerçekleştirdiğini, aşağıda toplanan kalabalığa nasıl açıklayacağını söylememişti. “Eski peygamberler gibi, yalnızca kendini beğenmişlik mi sergiledim?” diye soruyordu kendi kendine.</p>

  <p>O anda, çocukluğundan beri konuştuğu koruyucu meleğinin sesini duydu.</p>

  <p>“Bugün, Tanrı'nın bir meleğiyle karşılaştın.</p>

  <p>— Evet, diye cevap verdi İlyas. Ama Tanrı'nın melekleri insanlarla konuşmuyor. Onlara yalnızca Tanrı'nın buyruklarını aktarıyor.</p>

  <p>— Gücünden yararlan,” diye buyurdu koruyucu melek.</p>

  <p>İlyas, onun ne demek istediğini anlamadı. “Benim, Tanrı'dan gelen güç dışında bir gücüm yok.</p>

  <p>— Kimsenin yok. Herkesin sahip olduğu güç, yalnızca Tanrı'nın gücü, ama kimse o güçten yararlanmıyor.”</p>

  <p>Ve melek ekledi:</p>

  <p>“Bundan böyle, terk ettiğin ülkeye geri dönünceye kadar, başka hiçbir mucize gerçekleştiremeyeceksin.</p>

  <p>— Peki, ne zaman gerçekleştireceğim?</p>

  <p>— İsrail'i yeniden kurmak için, Tanrı sana gerek duyuyor. Yeniden kurmayı öğrendiğin zaman o toprakları çiğneyeceksin.”</p>

  <p>Ve başka bir şey söylemedi.</p>

  <div>
    <p style="text-align: center;">***</p>
  </div>
</body>
</html>
