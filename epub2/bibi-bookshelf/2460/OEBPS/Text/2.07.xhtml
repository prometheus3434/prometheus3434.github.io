<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>7</h3>

  <p>O sabah, aradan iki ay daha geçmişti ve Asur ordusu, Akbar'ı koruyan her askere karşı, saldıracak beş asker oranına ulaşmıştı. Her an saldırıya geçebilirdi.</p>

  <p>İlyas, komutanın bir süreden beri düşman kuvvetleri hakkında verdiği bilgilerin _ doğruluğundan kuşkulanıyordu, ama bu durum, sonunda onun için bir avantaja dönüşecekti: Aradaki oran kritik noktaya ulaştığında, halkı barışın tek çıkar yol olduğuna inandırmak daha kolay olacaktı.</p>

  <p>Haftada bir gün, kent sakinleri arasında çıkan uyuşmazlıkları çözmeye yardımcı olduğu meydana doğru giderken bunu düşünüyordu. Bu uyuşmazlıklar genelde önemsizdi: komşular arasındaki çekişmeler, artık vergi ödemek istemeyen yaşlılar, işlerinde zarara uğradıklarını ileri süren tüccarlar.</p>

  <p>Vali de orada hazır bulunuyordu; İlyas'ın anlaşmazlıkları nasıl çözdüğünü görmek için, ara sıra yanında boy gösteriyordu. İlyas'ın ona karşı beslediği kötü duygular bütünüyle yok olmuştu; onun —ruhani hayata pek inanmamakla birlikte, ölmekten de ödü patlayan bir kişi olarak— çıkabilecek zorlukları, başına gelmeden önce çözümlemeye çalışan bilge bir kişiliğe sahip olduğunu keşfediyordu. İlyas'ın verdiği kararların yasa gibi kabul edilmesi için, birçok kez kendi yetkesini kullanmıştı. Bir başka defa verilen karara karşı çıkmıştı, ne var ki, daha sonra, İlyas onun o konuda haklı olduğunu anlamıştı.</p>

  <p>Akbar, Fenike kentleri arasında örnek bir kent haline gelmekteydi. Vali, daha adil bir vergi sistemi kurmuş, yolları onarmıştı, mallar üzerinden alınan vergiden gelen geliri de akıllıca kullanmasını biliyordu. İlyas bir ara, kentte şarap ve bira içilmesini yasaklamıştı, çünkü çözmek zorunda kaldığı anlaşmazlıkların çoğu, sarhoş insanların saldırgan davranmasından kaynaklanıyordu. Ne var ki vali bu tür olayları, bir kenti büyük kent yapan şeyler olarak değerlendirdi. Geleneğe göre, tanrıların, yorucu bir çalışma gününün ardından insanların eğlenmesinden hoşlandıklarını, bu yüzden de sarhoşları koruduklarını ileri sürdü. Üstelik, bölge, dünyanın en iyi şaraplarından birini üretmekle ünlenmişti, kent sakinleri kendi ürettikleri şarabı içmezse, yabancılar hiç içmezdi. İlyas, valinin bu konudaki kararına saygılı davrandı ve sonunda, insanların neşeli olduklarında daha iyi üretim yaptıklarını kabul etmek zorunda kaldı.</p>

  <p>“Kendini bu kadar yormana gerek yok, dedi vali, İlyas o günkü işine yeniden dönmeye davrandığında. Bir vali yardımcısının, yönetime yalnızca fikirleriyle yardımcı olması yeterli.</p>

  <p>— Ülkemin özlemini çekiyorum, oraya geri dönmek istiyorum. Bu yüzden, burada bu gibi işlerle uğraşmak, bende yararlı olduğum duygusu uyandırıyor ve burada bir yabancı olduğumu unutuyorum,” diye cevapladı.</p>

  <p>'Ayrıca, o kadına duyduğum aşkı daha iyi denetlememi sağlıyor,' diye düşündü kendi kendine.</p>

  <p><br /></p>

  <p>Halk mahkemesi bundan böyle, alınan kararlara daha dikkatle kulak kabartan bir topluluk tarafından izlenmeye başladı. İnsanlar yavaş yavaş toplandı: Bunlardan bazıları, artık tarlalarda çalışacak gücü kalmamış, oraya, İlyas'ın kararlarını alkışlamaya ya da yuhalamaya gelen yaşlılardan; bazıları da, üzerinde durulan konularda alınacak kararlardan doğrudan yarar sağlayacak kişilerden oluşuyordu — bunlar ya benzeri durumların kurbanıydılar ya da alınan karardan yararlanacak kişilerdi. İzlemeye gelenler arasında bunların dışında, işleri güçleri olmayan, dolayısıyla boş zamanlarını doldurmak zorunda olan kadınlar ve çocuklar da vardı.</p>

  <p>İlyas, o sabah karara bağlanacak davaları açıkladı. İlk dava, düşünde, Mısır'daki Piramitlerin yanında bir hazine gören, oraya gitmek için paraya gerek duyan bir çobanın davasıydı. İlyas, Mısır'a hiç gitmemişti, ama oranın uzak bir ülke olduğunu biliyordu. Çobana, bu parayı başkalarından sağlamanın güç olacağını, buna karşılık, düşünün bedelini ödemek için koyunlarını satarsa, amacına kuşkusuz ulaşabileceğini söyledi.</p>

  <p>Onun ardından, İsrail'de yararlanılan büyü sanatını öğrenmek isteyen bir kadın geldi. İlyas kadına, kendisinin bir büyücü değil, yalnızca bir peygamber olduğunu anımsattı.</p>

  <p>Bir başkasının karısını lanetleyen bir çiftçinin davasında dostça bir uzlaşma sağlamaya hazırlanıyordu ki, kan ter içinde kalmış bir asker, kalabalığı yararak ilerledi ve valiye şunları söyledi:</p>

  <p>“Devriyelerimizden biri bir casus yakalamış. Onu buraya getiriyoruz!”</p>

  <p>Orada bulunanlar arasında bir kıpırtı oldu; böyle bir davaya ilk kez tanık olacaklardı.</p>

  <p>“Ölüm, diye bağırdı içlerinden biri. Düşmanlara ölüm!”</p>

  <p>Homurdanmalara bakılırsa, herkes onunla aynı fikirdeymiş gibi görünüyordu. Haber, göz açıp kapayıncaya kadar tüm kente yayıldı, meydan daha da kalabalıklaştı. Geriye kalan davalarda, kararlar güçlükle alındı. Kalabalık, İlyas'a, casusluk yapan yabancının önlerine getirilmesi için durmadan baskı yapıyor, araya giriyordu.</p>

  <p>“Ben bu tür davaları çözümleyemem, diye açıkladı. Bu, Akbar kentinin sorumlularına düşer.</p>

  <p>— Asurluların burada ne işi var, diye bağırdı biri. Kuşaklardan beri barış içinde yaşadığımızı görmüyorlar mı?</p>

  <p>— Bizim suyumuzu neden istiyorlar, diye bağırıyordu bir başkası. Neden bizim kentimizi tehdit ediyorlar?”</p>

  <p>Aylardan beri, düşmanın varlığını herkesin önünde ağzına almaya hiç kimse cesaret edemiyordu. Herkes, ufukta giderek sayısı artan çadırların kurulduğunu görüyor, tüccarlar, hemen barış görüşmelerine oturulması gerektiğini söylüyordu, bununla birlikte Akbar halkı, tehdit altında yaşadığını kabullenmeye yanaşmıyordu. Adı önemsiz bir kabilenin çok eskiden yaptığı saldırı dışında —ki bu saldırı kısa sürede etkisiz hale getirilmişti—, savaşlar yalnızca rahiplerin belleğinde vardı. Rahipler, adına Mısır denen bir ülkeyi anlatıyordu, bu ülkenin atlarını, savaş arabalarını ve hayvan biçimli tanrılarını. Ne var ki bütün bunlar çok uzun süre önce olup bitmişti, Mısır artık güçlü bir ulus değildi, koyu tenli, bilinmedik bir dil konuşan savaşçıları da çoktan kendi topraklarına dönmüştü. O zamandan bu yana, Tirliler ve Saydalılar denizlerde egemenliklerini sürdürüyor, kurdukları yeni imparatorluğun sınırlarını dünya üzerinde genişletiyorlardı ve —deneyimli savaşçılar olmalarına karşın— yeni bir savaş biçimi keşfetmişlerdi: ticaret.</p>

  <p>“Halk neden sinirli, diye sordu vali, İlyas'a.</p>

  <p>— Çünkü bir şeylerin değiştiğini sezinliyor. Sen de benim kadar biliyorsun ki, Asurlular artık her an saldırıya geçebilir. Ayrıca, komutan düşman birliklerinin sayısı konusunda yalan söylüyor.</p>

  <p>— Bunu yapması için çıldırmış olması gerekir. İnsanlarda panik yaratabilir.</p>

  <p>— Kendini tehlikede gören herkes böyle davranır: Tuhaf tepkiler vermeye, önseziler almaya, havada bir şeylerin varlığını duymaya başlar. Durumla baş edemeyeceğini düşündüğü için, kendini kandırmaya çalışır. Şimdiye kadar birbirlerine masal anlattılar: Ne var ki, sonunda insanın gerçekle yüz yüze kalacağı an gelip çatar.”</p>

  <p>O sırada rahip geldi.</p>

  <p>“Saraya gidip Akbar meclisini toplayalım. Komutan da yolda.</p>

  <p>— Bunu yapma, dedi İlyas, valiye, alçak sesle. Seni, istemediğin şeyi yapmaya zorlayacaklar.</p>

  <p>— Gidelim, diye üsteledi rahip. Bir casus tutuklandı, olağanüstü durum önlemleri almamız gerekiyor.</p>

  <p>— Kararını halkın ortasında ver, diye fısıldadı İlyas. Halk seni destekleyecektir, çünkü barış istiyor — savaş çığlıkları atsa da.</p>

  <p>— O adamı buraya getirin, diye buyruk verdi vali. Kalabalık, sevinç çığlıkları attı. İlk kez bir meclis toplantısına katılacaktı.</p>

  <p>— Bunu yapamayız, diye bağırdı rahip. İncelikleri olan bir iş bu ve dinginlik içinde çözülmesi gerekiyor!”</p>

  <p>Birkaç kişi yuh çekti. Birçok insan itiraz etti.</p>

  <p>“Getirin onu buraya, diye yineledi vali. Bu meydanda, halkın ortasında yargılanacak. Akbar'ı gönenç içinde bir kent haline getirmek için hep birlikte çalışacağız —onu tehdit eden her şey hakkında birlikte karar vereceğiz.”</p>

  <p>Bu karar, bir alkış salvosuyla karşılandı. Bir grup asker belirdi; yarı çıplak, kanlar içinde bir adamı sürükleyerek getiriyorlardı. Getirilmeden önce çok hırpalanmış olduğu görülüyordu.</p>

  <p>Gürültüler kesildi. Orada hazır bulunanların üstüne ağır bir sessizlik çöktü, domuzların homurtusu ve meydanın karşı yanında oynayan çocukların sesleri duyuldu.</p>

  <p>“Tutukluya neden böyle davrandınız, diye bağırdı vali.</p>

  <p>— Bize karşı koydu, diye cevap verdi bir muhafız. Casus olmadığını ileri sürdü. Buraya kadar, bizimle konuşmak için geldiğini söyledi.”</p>

  <p>Vali, adamlarını üç koltuk getirmeleri için gönderdi.</p>

  <p>Hizmetliler ayrıca, Akbar meclisini her toplayışında üzerine giydiği 'adalet şalı'nı da getirdiler.</p>

  <p>Vali ile rahip yerlerine oturdu. Üçüncü koltuk komutana ayrılmıştı, ne var ki komutan henüz ortalıkta yoktu.</p>

  <p>“Akbar meclisinin oturumunu resmen açıyorum. Yaşlılar yaklaşsınlar.”</p>

  <p>Bir grup öne çıkıp koltukların arkasına daire biçiminde dizildi. Kentin 'ihtiyar heyeti'ni oluşturuyorlardı; bu kişiler eskiden etkindi ve sözlerine kulak verilirdi, oysa şimdi dekordan başka bir şey değillerdi: Yönetimin aldığı tüm kararları onaylamak için orada bulunuyorlardı.</p>

  <p>Bazı formaliteler tamamlandıktan sonra —Beşinci Dağ'ın tanrılarına dua edilmesi, geçmişte yaşamış bazı kahramanların anılması—, vali tutukluya sordu:</p>

  <p>“Amacın nedir?”</p>

  <p>Adam, cevap vermedi. Valiyi tuhaf biçimde süzüyordu, onun eşitiydi sanki.</p>

  <p>“Amacın nedir?” diye üsteledi vali.</p>

  <p>Rahip, valinin koluna dokundu.</p>

  <p>“Bir çevirmene gerek var. Adam bizim dilimizi anlamıyor.”</p>

  <p>Buyruk verildi ve bir muhafız, çevirmenlik yapabilecek bir tüccar aramaya gitti. Tüccarlar, sürekli iş ve kâr peşinde koştuklarından, İlyas'ın düzenlediği toplantılara katılmıyorlardı.</p>

  <p>Beklerlerken, rahip mırıldandı:</p>

  <p>“Tutukluyu dövdüler, çünkü korkmuşlardı. Bırak da şu oturumu ben yöneteyim, sen sesini çıkarma: Panik, hepsini saldırgan yapıyor, ayrıca, yetkemizi göstermezsek, durumun denetimimizden çıkma tehlikesi de var.”</p>

  <p>Vali cevap vermedi. O da korkuyordu. Oturduğu yerden, gözleriyle İlyas'ı aradı, ne var ki onu göremiyordu.</p>

  <p>Bir tüccar geldi; muhafız tarafından zorla getirilmişti. Mahkemeye itirazda bulundu, çünkü zaman yitiriyordu ve çok işi vardı. Ne var ki rahip ona sert bakışlarla, sakin olmasını ve söylenenleri çevirmesini buyurdu.</p>

  <p>“Buraya ne amaçla geldin, diye sordu vali.</p>

  <p>— Casus değilim, diye cevap verdi adam. Ben Asur ordusunun bir generaliyim. Durumu sizinle görüşmeye geldim.”</p>

  <p>O zamana kadar sessiz duran halk, bu sözler çevrilir çevrilmez bağırmaya başladı. Bunun bir yalan olduğunu, adamın hemen öldürülmesi gerektiğini haykırıyorlardı.</p>

  <p>Rahip, herkesin susmasını istedi ve yeniden tutukluya döndü:</p>

  <p>“Bizimle ne görüşmek istiyorsun?</p>

  <p>— Valiniz bilge bir kişi olarak ün salmış biri, diye cevap verdi adam. Bu kenti yakıp yıkmak istemiyoruz: bizi ilgilendiren, Tir ve Sayda kentleri. Ne var ki, Akbar, yolumuzun tam ortasında yer alıyor ve bu vadiyi denetimi altında tutuyor. Sizinle savaşmak zorunda kalırsak, hem zaman, hem insan kaybedeceğiz. Size bir çözüm önermeye geldim.”</p>

  <p>'Bu adam doğru söylüyor,' diye düşündü İlyas. Çevresini bir grup askerin sarmış olduğunu ve valiyi oturduğu yerde göremediğini fark etti. 'O da bizim gibi düşünüyor. Rabbim bir mucize gösterdi; bu adam, bu tehlikeli duruma bir nokta koyacak.'</p>

  <p>Rahip, ayağa kalkıp halka bağırdı:</p>

  <p>“Görüyorsunuz, değil mi? Bizi savaşmadan yok etmek istiyorlar!</p>

  <p>— Devam et!” dedi vali.</p>

  <p>Ne var ki, rahip bir kez daha söze karıştı:</p>

  <p>“Valimiz, kan akmasını istemeyen iyi bir insandır. Ne var ki savaş durumundayız, önünüzde duran sanık da bir düşman!</p>

  <p>— Haklı!” diye bağırdı, kalabalığın arasından biri.</p>

  <p>İlyas, yanıldığını anladı. Rahip, orada bulunanların duygularıyla oynuyor, oysa vali adaleti yerine getirmeye çalışıyordu. Yaklaşmaya davrandı, ne var ki itilip kakıldı.</p>

  <p>Askerin biri onu kolundan yakaladı.</p>

  <p>“Burada bekle. Sonuçta, bu fikir senden çıktı.”</p>

  <p>İlyas ona döndü: Komutandı bu ve ona gülümsüyordu.</p>

  <p>“Hiçbir öneriyi dinleyemeyiz, diye sürdürdü rahip, hareketlerinin ve sözlerinin uyandırdığı heyecanın kalabalığın arasında yayılmasını sağlayacak zamanı bırakarak. Barış görüşmelerine yanaştığımızı belli edersek bu, bizim korktuğumuzun kanıtı olacak. Oysa Akbar halkı yüreklidir. Her türlü kuşatmaya direnecek güçtedir.</p>

  <p>— Karşımızdaki adam, barış yapmaya çalışıyor,” dedi vali, kalabalığa seslenerek.</p>

  <p>Bir ses yükseldi:</p>

  <p>“Tüccarlar barış ister. Rahipler barış ister. Yöneticiler barış içinde yönetmek ister. Ama bir ordu, tek bir şey ister: savaş!</p>

  <p>— İsrail'in dinsel tehdidini hiç savaş yapmadan göğüslemeyi başardığımızı unutuyor musunuz, diye gürledi vali. Onlara karşı ordu göndermediğimiz gibi, savaş gemisi de göndermedik; bunların yerine Yezavel'i gönderdik. Cephede tek bir askerimizi yitirmeye gerek kalmadı, buna karşın, şimdi onlar Ba'al'e tapıyorlar.</p>

  <p>— Ama bunlar bize güzel bir kadın değil, savaşçılarını gönderdiler!” diye bağırdı rahip, valiyi bastıran bir sesle.</p>

  <p>Halk, Asurlunun öldürülmesi için dayatıyordu. Vali, rahibi kolundan tuttu.</p>

  <p>“Otur yerine, diye buyurdu. Çok ileri gidiyorsun.</p>

  <p>— Halk önünde mahkeme kurulması düşüncesi senden çıktı. Ya da daha doğrusu, Akbar hükümetinin kararlarını galiba İsrailli hain dikte ediyor.</p>

  <p>— O konudaki düşüncemi daha sonra söyleyeceğim. Şimdi yapmamız gereken, Asurlunun ne istediğini öğrenmek. Kuşaklar boyunca, insanlar kendi iradelerini başkalarına güç kullanarak dayatmak istedi; ne istediklerini söylüyorlardı, buna karşın halkın ne düşündüğünü hiç dikkate almıyorlardı; ve o imparatorlukların hepsi sonunda yıkıldı. Bizim halkımız büyük bir halk oldu, çünkü dinlemesini öğrendi. Böylelikle, ticaretimizi geliştirdik —bunu, karşımızdakilerin isteklerini dinleyerek ve bu istekleri elimizden geldiğince karşılamaya çalışarak başardık. Sonuçta biz kazançlı çıktık.”</p>

  <p>Rahip başını salladı.</p>

  <p>“Sözlerin bilgelik kokuyor, buysa tehlikelerin en büyüğü. Saçma sözler söyleseydin, yanıldığını kanıtlamak kolay olurdu. Ama biraz önce söylediklerin, bizi dosdoğru bir tuzağın içine çekiyor.”</p>

  <p>Ön sırada bulunanlar, tartışmaya karışıyordu. Vali şimdiye kadar kendini meclisin düşüncelerini dikkate almaya her zaman zorlamıştı, Akbar bu konuda büyük bir üne erişmişti; Tir ve Sayda kentleri, Akbar'a, kentin nasıl yönetildiğini incelemek için görevliler göndermişti. Valinin adı, imparatorun kulağına kadar gitmişti ve şansı biraz yaver giderse, yaşamının son günlerini büyük sarayda bakan olarak tamamlayabilirdi.</p>

  <p>Ne var ki bugün, herkesin önünde yetkesi hiçe sayılmıştı. Hemen önlem almazsa, halkın saygısını yitirecekti — bu durumda da önemli bir karar alamayacaktı, çünkü hiç kimse ona itaat etmezdi.</p>

  <p>“Devam et, diye bağırdı tutukluya, rahibin öfkeli bakışlarına aldırmayıp, söylediğinin çevrilmesini isteyerek.</p>

  <p>— Size bir uzlaşma önermeye geldim, diye sözüne devam etti tutuklu. Siz, bizim geçmemize izin vereceksiniz, biz de Tir ve Sayda kentlerinin üzerine yürüyeceğiz. Bu kentleri yenilgiye uğrattıktan sonra —yenileceklerine hiç kuşku yok, çünkü askerlerinin büyük bir bölümü, ticari etkinlikleri gözetmek için ticaret gemilerinde bulunuyor—, biz de Akbar'a karşı cömert davranacağız. Seni, yönetici olarak yerinde bırakacağız.</p>

  <p>— Görüyor musunuz, diye bağırdı rahip, yerinden kalkarak. Valimizin, Akbar'ın şerefini, erişeceği yüksek mevki uğruna feda edeceğini düşünüyorlar!”</p>

  <p>Öfkeye kapılan kalabalık, homurdanmaya başladı. Bu yaralı, yarı çıplak tutuklu, kendi kurallarını onlara dayatmak istiyordu! Yenik düşmüş bir adam, kentin teslim olmasını öneriyordu! Bazıları yerinden kalkarak, adama saldırmaya davrandı. Muhafızlar duruma güçlükle egemen olabildi.</p>

  <p>“Durun, diye sözüne devam etti vali; herkesi bastıran bir sesle konuşmaya çalışıyordu. Karşımızda savunmasız bir adam var, dolayısıyla da bizi korkutabilecek durumda değil. Ordumuzun en hazırlıklı ordu, askerlerimizin de en yürekli askerler olduklarını biliyoruz. Kimseye bir şey kanıtlamamız gerekmiyor. Savaşmaya karar verirsek, onları yeneriz, ne var ki kayıplarımız da çok büyük olur.”</p>

  <p>İlyas, gözlerini yumdu ve valinin halkı inandırmayı başarması için dua etti.</p>

  <p>“Atalarımız bize Mısır İmparatorluğu'nu anlatırdı, ama o zamanlar artık geçip gitti, diye sözünü sürdürdü. Şu sırada bir Altın Çağa doğru ilerliyoruz; babalarımız ve dedelerimiz barış içinde yaşadılar. Bu geleneği neden bozalım ki? Modern savaşlar artık ticaret alanında yapılıyor, savaş meydanlarında değil.”</p>

  <p>Kalabalık, yavaş yavaş sessizliğe geri döndü. Vali neredeyse başarmak üzereydi.</p>

  <p>Gürültü patırtı kesilince, Asurluya seslendi.</p>

  <p>“Önerdiklerin bizim için yeterli değil. Topraklarımızdan geçen tüccarların ödedikleri vergiyi sizin de ödemeniz gerekir.</p>

  <p>— İnanın bana, saygıdeğer vali, seçme şansınız yok, diye karşılık verdi tutuklu. Bu kenti yerle bir edip tüm sakinlerini öldürecek gücümüz var. Uzun süreden beri barış içinde yaşıyorsunuz, savaşmasını bile unuttunuz, oysa biz dünyayı fethetmekteyiz.”</p>

  <p>Toplulukta yeniden mırıldanmalar başladı. İlyas şunu düşünüyordu: 'Şu anda pes edemez.' Ne var ki, Asurlu tutuklunun ileri sürdüğü şeylere karşı çıkmak giderek zorlaşıyordu, düşmanın elindeyken bile kendi koşullarını dayatıyordu. Meydandaki kalabalık her geçen dakika daha da artıyordu — İlyas, olayların gelişmesinden kaygılanan tüccarların, işlerini güçlerini bırakarak, izleyicilerin arasına karıştıklarını fark etti. Alınacak karar bundan böyle yaşamsal önem taşıyordu; geri çekilmeye olanak kalmamıştı; bu karar ya pazarlık ya da ölüm olacaktı.</p>

  <p><br /></p>

  <p>İzleyiciler, aralarında bölünmeye başladı; kimi barışı savunuyor, kimi de Akbar'ın direnmesini istiyordu. Vali, rahibe çok alçak sesle şunları söyledi: “Bu adam, herkesin önünde bana meydan okudu; ama bunu sen de yaptın.”</p>

  <p>Rahip ona döndü. Ve, kimsenin duyamayacağı kadar alçak bir sesle, Asurluyu hemen ölüme mahkûm etmesini istedi.</p>

  <p>“Bunu senden istemiyor, sana dayatıyorum. Seni iktidarda tutan benim ve canım ne zaman isterse buna son verebilirim, anlıyor musun? Yönetici aileyi değiştirmek zorunda kalırsak, tanrıların öfkesini ne tür adaklarla yumuşatabileceğimi biliyorum ben. Ayrıca, böyle bir şey ilk kez olmayacak: Binlerce yıl süren bir imparatorluk olan Mısır'da bile, birçok sülale birbirini izledi. Bununla birikte evrenin düzeni bozulmadı, gökyüzü tepemize yıkılmadı.”</p>

  <p>Valinin benzi attı.</p>

  <p>“Komutan, askerlerinin bir bölümüyle kalabalığın içinde bulunuyor. Bu adamla pazarlığı sürdürmekte inat edersen, herkese tanrıların seni terk ettiklerini ilan edeceğim. Görevinden alınacaksın. Şimdi, davayı görmeye devam edeceğiz. Ve sen, sana ne buyurursam onları aynen yerine getireceksin.”</p>

  <p>İlyas'ı gözden yitirmeseydi, valinin duruma bir çözüm getirme şansı daha olacaktı: İsrail Peygamberinden, kendisine anlattığı gibi, Beşinci Dağ'ın doruğunda bir melek gördüğünü söylemesini isteyecekti. Halka, dul kadının çocuğunun dirilmesini anımsatacaktı. Ve İlyas'ın anlattıkları, halkın aklında, şimdiye kadar doğaüstü güçlere sahip olduğunu sezdirecek hiçbir kanıt göstermemiş rakibe karşı, mucizeler gerçekleştirebileceğini göstermiş bir insanın sözleri olarak değer bulacaktı.</p>

  <p>Ne var ki, İlyas onu terk etmişti, elinde artık bir seçenek yoktu. Ayrıca, karşısında duran bir tutukluydu —ve şimdiye kadar hiçbir ordu, bir asker yitirdi diye savaşa girişmemişti.</p>

  <p>“Bu oyunu sen kazandın,” dedi rahibe. Günün birinde, o da ona bir oyun oynayacaktı.</p>

  <p>Rahip, başını salladı. Biraz sonra da karar verildi.</p>

  <p>“Akbar'a kimse kafa tutamaz, dedi vali. Kentimize, halkının izni olmadan kimse giremez. Sen bunu yapmaya kalkıştın ve ölümle cezalandırıldın.”</p>

  <p>İlyas, bulunduğu yerde gözlerini yere indirdi. Komutan gülümsüyordu.</p>
</body>
</html>
