<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>38</h3>

  <p><i>İlyas İsrail'e döndü ve peygamberleri Karmel Dağı'na topladı. Orada onlara, Ba'al'e tapınanlar ve İsrail tanrısına inananlar olarak iki gruba ayrılmalarını söyledi. Meleğin buyruğuna uyarak birinci gruba bir boğa verdi ve tanrılarına yüksek sesle bağırarak, kurbanın kabul edilmesi için yakarmalarını söyledi. İncil'de şöyle anlatılır:</i></p>

  <p>Ve vaki oldu ki, öğleyin İlyas onlarla eğlenip dedi: Yüksek sesle çağırın; çünkü o bir ilahtır; ya dalgındır, yahut heladadır, ya yolculuk ediyor, belki de uykudadır da uyandırmak gerek. Ve yüksek sesle bağırdılar, ve usullerine göre üzerlerinden kan akıncıya kadar kılıçlarla ve kargılarla kendilerini yaraladılar. Ve vaki oldu ki, öğle vakti geçince, akşam takdimesi arz olunduğu vakte kadar peygamberlik ettiler; fakat ses yok, ve cevap veren yok, kulak asan da yoktu.</p>

  <p><i>Bunun üzerine, İlyas hayvanı oradan alarak, meleğin buyruklarına uygun olarak Tanrı'ya sundu. Ve RABBİN ateşi düştü, 've yakılan takdimeyi, ve odunları, ve taşları, ve toprağı yiyip bitirdi, ve hendekte olan suyu yaladı.' Birkaç dakika sonra, şiddetli bir yağmur yağdı ve dört yıl süren kuraklık bitti.</i></p>

  <p><br /></p>

  <p><i>O andan itibaren bir iç savaş başladı. İlyas, Tanrı'ya ihanet eden peygamberleri öldürttü; öte yandan Yezavel, öldürtmek için onu her yerde arıyordu. İlyas, Beşinci Dağ'ın İsrail'e bakan batı yamacına gizlendi.</i></p>

  <p><i>Suriye'den gelen insanlar ülkeyi istila ederek, Tir Prensesi'nin kocası Kral Ahab'ı, zırhının açık bir yerine isabet eden bir okla öldürdüler. Yezavel, sarayına sığındı ve birkaç halk ayaklanmasından, birçok valinin başa geçip düşmesinden sonra sarayında kıstırıldı. Tutuklamak için gelenlerin eline geçmemek için, kendisini pencereden aşağı attı.</i></p>

  <p><br /></p>

  <p><i>İlyas, yaşamının sonuna kadar dağda kaldı. İncil'de, bir akşam, kendisinden sonra gelecek peygamber olarak seçtiği Elişa ile konuşurken, 'ateşten araba ve ateşten atlar ikisini birbirinden ayırdı; ve İlyas, fırtınanın ortasında göğe çıktı'.</i></p>

  <p><i>Yaklaşık sekiz yüz yıl sonra İsa, Petrus, Yakub ve kardeşi Yuhanna'yı yanına aldı, ve onları yüksek bir dağa çıkardı. Matta bunu şöyle anlatır: “Ve onların önünde heyeti değişildi; yüzü güneş gibi parladı, ve esvabı ışık gibi ak oldu. Ve işte onlara Musa ile İlyas göründüler; İsa ile konuşuyorlardı.</i></p>

  <p><i>Dağdan inerlerken, İsa onlara: İnsanoğlu ölülerden kıyam edinceye kadar, gördüğünüzü kimseye söylemeyin, diye emretti.</i></p>

  <p><i>Matta, sonrasını şöyle anlatır (17, 10-13):</i></p>

  <p>“Ve şakirtleri ondan sorup dediler: Öyle ise, niçin yazıcılar: Önce İlyas gelmelidir, diyorlar?</p>

  <p>Ve İsa cevap verip dedi: Gerçi İlyas gelir, ve her şeyi yerli yerine kor. Fakat ben size derim: İlyas zaten gelmiştir, ve onu tanımadılar, fakat ona her istediklerini yaptılar.</p>

  <p>İsanın kendilerine Vaftizci Yahya için söylediğini şakirtler o zaman anladılar.”</p>
</body>
</html>
