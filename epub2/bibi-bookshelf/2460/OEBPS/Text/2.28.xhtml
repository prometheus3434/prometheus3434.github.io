<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>28</h3>

  <p>Günler haftalara dönüştü; Akbar yüz değiştiriyordu. Çocuk, harfleri çizmeyi kısa sürede öğrenmişti ve artık anlamı olan sözcükler oluşturmayı beceriyordu. İlyas onu, kentin yeniden kuruluşunu tabletler üzerine yazmakla görevlendirdi.</p>

  <p>Kilden tabletler, orada kurulmuş bir fırının içinde pişirilip seramiğe dönüştürülüyor, yaşlı bir çift tarafından özenle arşivleniyordu. Her akşam yaptıkları toplantılarda, İlyas yaşlılardan, çocukluklarında neler gördüklerini anlatmalarını istiyor ve olabildiğince çok sayıda öyküyü kaydediyordu.</p>

  <p>“Akbar'ın belleğini, ateşin yok edemeyeceği bir malzeme üzerinde korumaya alıyoruz, diye açıklıyordu onlara. Günün birinde, oğullarımız ve torunlarımız, bozgunu kabullenmediğimizi ve kaçınılmaz olanla baş edebildiğimizi öğrenecek. Bu, onlar için bir örnek oluşturabilir.”</p>

  <p>Her gece çocukla çalıştıktan sonra, İlyas kentin boş sokaklarında yürüyor, Yeruşalim'e giden yolun başına kadar geliyor, gitmeyi düşünüyor, sonra bundan vazgeçiyordu.</p>

  <p>Üstlendiği görevin ağırlığı onu, kendini 'şimdi' üzerinde yoğunlaştırmaya zorluyordu. Akbar sakinlerinin, kentin yeniden kurulmasında ona güvendiklerini biliyordu; onları bir kez, casusun öldürülmesini, savaşın çıkmasını önleyemediği gün düş kırıklığına uğratmıştı.</p>

  <p>Ama Tanrı, oğullarına her zaman ikinci bir fırsatı veriyordu ve önüne çıkan bu yeni fırsatı değerlendirmesi gerekiyordu. Ayrıca, çocuğa giderek daha çok bağlanıyordu; ona yalnızca Biblos harflerini değil, Tanrı inancını ve atalarının bilgeliğini de öğretmek istiyordu.</p>

  <p>Bu arada, kendi ülkesinde yabancı bir prenses ile yabancı bir tanrının hüküm sürdüğünü de unutmuyordu. Bundan böyle, elinde ateşten kılıç tutan melekler yoktu; ne zaman isterse o zaman gitmekte ve iyi olduğunu düşündüğü her şeyi yapmakta özgürdü.</p>

  <p>Her gece, gitmeyi düşünüyordu. Ve her gece, ellerini göğe açıp yakarıyordu:</p>

  <p>“Yakup bütün gece boğuştu ve şafakta kutsandı. Ben de Seninle günlerdir, haftalardır savaşıyorum ama Sen bana kulak vermiyorsun. Ne var ki çevrene bakacak olursan, bu savaşı kazanmak üzere olduğumu göreceksin: Akbar, yıkıntıların üzerinde yeniden yükseliyor ve ben Senin, Asurluların kılıçlarını kullanarak küle ve toza dönüştürdüğün şeyi yeniden kuracağım.</p>

  <p>“Beni ve çabalarımın ürünlerini kutsayıncaya kadar Seninle savaşacağım. Günün birinde bana mutlaka cevap vereceksin.”</p>

  <p><br /></p>

  <p>Kadınlar ve çocuklar, tarlalara su getiriyorlar, sonu gelmez gibi görünen kuraklıkla savaşıyorlardı. Güneşin tüm gücüyle ortalığı kavurduğu bir gün, İlyas şöyle bir yoruma tanık oldu:</p>

  <p>“Hiç durmadan çalışıyoruz, o gecenin acılarını hiç aklımıza getirmiyoruz, hatta Asurluların Tir'de, Sayda'da, Biblos'ta, Tüm Fenike'de taş üstüne taş bırakmadıktan sonra hemen geri geleceklerini bile unutuyoruz. Böyle davranmak bize iyi geliyor.</p>

  <p>“Bununla birlikte, kendimizi bütünüyle kentin yeniden kurulmasına verdiğimizden, bize hiçbir şey değişmiyormuş gibi geliyor; çabalarımızın sonucunu göremiyoruz"</p>

  <p>İlyas, bu sözler üzerine bir süre düşündü. Ve bundan böyle, her çalışma gününün sonunda, insanların Beşinci Dağ'ın eteğinde toplanıp hep birlikte güneşin batışını izlemelerini istedi.</p>

  <p>Herkes o kadar yorgun oluyordu ki, birbirine ancak birkaç söz edebiliyordu, buna karşın, düşüncelerini kafasının içinde, gökyüzündeki bulutlar gibi özgür bırakmanın ne kadar önemli olduğunu farkına varıyordu. Böylelikle, yüreklerini sıkan bunaltı dağılıyor ve hepsi ertesi gün kendileri için gerekli olacak güce ve şevke kavuşuyordu.</p>
</body>
</html>
