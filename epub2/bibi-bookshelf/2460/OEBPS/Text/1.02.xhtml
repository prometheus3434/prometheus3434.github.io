<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>2</h3>

  <p>Bu arada, beklemediği bir olay meydana geldi. Bir gün öğleden sonra, dükkânında yapmakta olduğu bir masayı bitirmek üzereyken, çevresinde her şey karardı ve ışık halinde binlerce beyaz nokta parlamaya başladı. Başına, o zamana kadar hiç çekmediği bir ağrı girdi; oturmak istedi, ne var ki, tek bir kasını bile oynatamadığının farkına vardı.</p>

  <p>Bu, onun düş gücünün bir ürünü değildi.</p>

  <p>'Olduğum yerde ölüp kaldım, diye düşündü. Şimdi, Tanrı’nın bizi öldükten sonra gönderdiği yeri keşfetmekteyim: gökyüzünün orta yerini.’</p>

  <p>Işıklı noktalardan biri daha çok parlamaya başladı ve birden, her yandan aynı anda gelen bir ses duydu ve Tanrı ona, Kral Ahab’a şunları söylemesini buyurdu: “<i>Önünde durmakta olduğum İsrailin Allahı hay olan RABBİN hakkı için, benim sözüm olmadıkça bu yıllarda çiğ ve yağmur düşmeyecektir.</i></p>

  <p>Bir an sonra her şey eski haline dönmüştü; marangoz dükkânı, akşamın aydınlığı, sokakta oynayan çocukların sesleri eskisi gibiydi.</p>

  <p><br /></p>

  <p>İlyas o gece uyumadı. Çocukluğunda duyduğu sesler, yıllardan beri ilk kez geri gelmişti; ne var ki, bu kez konuşan kendi koruyucu meleği değil, daha güçlü 'biriydi’. Buyruğa uymayacak olursa, tüm yaptıklarının lanetleneceğinden korktu.</p>

  <p>Ertesi sabah, aldığı buyruğu yerine getirmeye karar verdi. Bu buyruk, sonuçta, başkasına gönderilen bir iletiydi ve onu ilgilendirmiyordu; o görevi yerine getirdiğinde, sesler geri gelip onu bir daha huzursuz etmeyecekti.</p>

  <p>Kral Ahab’ın yanına çıkmak için izin almakta hiç güçlük çekmedi. Kuşaklarca önce Kral Samuel tahta çıktığında, peygamberler halkı ilgilendiren işlerde ve ülkelerinin yönetiminde söz sahibi olmuşlardı. Evlenebiliyor, çoluk çocuk sahibi olabiliyor, buna karşın, yöneticilerin doğru yoldan sapmalarını önlemek için, Tanrı’nın hizmetinde sürekli kalmaları gerekiyordu. Gelenek, bu 'Tanrı'yla coşmuş’ kişiler sayesinde birçok savaşın kazanıldığını ve İsrail’in, yöneticileri doğru yoldan uzaklaştığında, her zaman bir peygamberin çıkıp onları Tanrı’nın yoluna döndürmesi sayesinde, var olmayı sürdürdüğünü doğruluyordu.</p>

  <p>Huzura çıktığında, İlyas, Fenike tanrılarına tapınılmaktan vazgeçilmediği sürece kuraklığın bölgeyi kavuracağı konusunda Ahab’ı uyardı.</p>

  <p>Hükümdar, bu sözlere hiç kulak asmadı, ama Ahab’ın yanında duran ve söylenenleri dikkatle dinleyen Yezavel, onu sorguya çekmeye başladı. Bunun üzerine İlyas ona, gözünün önünde canlanan görüntüden, başının ağrımasından, meleği dinlediği sırada zamanın ona durmuş gibi gelmesinden söz etti. Başına gelenleri anlattığı sırada, herkesin sözünü ettiği Prenses’e yakından bakma fırsatını elde edebildi. Prenses, kusursuz bedeninden topuklarına kadar inen uzun siyah saçlarıyla, o zamana kadar gördüğü en güzel kadınlardan biriydi. Esmer yüzünde pırıl pırıl parlayan yeşil gözlerini İlyas’a dikmişti. İlyas, bu bakışın neler gizlediğini sezemiyordu, söylediklerinin de onu ne yönde etkilediğini bilemezdi.</p>

  <p>O görüşmeden, görevini yerine getirdiğine inanarak ayrıldı; artık marangoz dükkânındaki işine geri dönebilirdi. Dönüş yolunda, Yezavel’i yirmi üç yaşının tüm ateşiyle arzuladı. Ve Tanrı’ya, ilerde karşısına Lübnanlı bir kadın çıkarması için yalvardı, çünkü onlar, esmer tenleriyle ve gizem dolu yeşil gözleriyle güzeldiler.</p>
</body>
</html>
