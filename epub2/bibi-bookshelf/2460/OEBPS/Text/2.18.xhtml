<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>18</h3>

  <p>“Susadım; karnım da aç, dedi çocuk İlyas'a, uyanır uyanmaz.</p>

  <p>— Yakınlarda yaşayan bahçıvanlara gidebiliriz. Akbar'ın içinde yaşamadıkları için, onlara hiçbir şey olmamıştır.</p>

  <p>— Kenti onarmalıyız. Annem kendisinin Akbar olduğunu söyledi.”</p>

  <p>Hangi kenti? Ne saray, ne çarşı, ne de surlar kalmıştı. İyi insanlar birer hayduta dönüşmüş, genç askerler de kılıçtan geçirilmişti. Melekler bir daha geri dönmeyecekti — ne var ki bu, içinde bulunduğu kaygıların en önemsiziydi.</p>

  <p>“Yıkımın, acının, dün geceki ölümlerin bir anlamı olduğunu mu sanıyorsun? Birine kendi düşüncenin doğru olduğunu kanıtlamak için, binlerce yaşamı sona erdirmek gerektiğini mi düşünüyorsun?”</p>

  <p>Çocuk, ona korku dolu gözlerle baktı.</p>

  <p>“Bu söylediklerimi unut, dedi İlyas. Gidip bahçıvanı bulalım.</p>

  <p>— Ve de kenti onaralım,” diye üsteledi çocuk.</p>

  <p>İlyas, cevap vermedi. Kendilerine uğursuzluk getirdiğini düşünen halka, bundan böyle söz dinletemeyeceğini biliyordu. Vali kaçmış, komutan ölmüştü, Tir ve Sayda kısa süre sonra olasılıkla yabancıların egemenliği altına girecekti. Kadın belki de haklıydı: Tanrılar hep değişiyordu — bu kez de onun Tanrısı gitmişti.</p>

  <p>“Oraya ne zaman döneceğiz, diye sordu çocuk yeniden.</p>

  <p>İlyas, onu omuzlarından tutup şiddetle sarsmaya başladı.</p>

  <p>“Arkana bak! Sen kör bir melek değil, annesinin ne yaptığını gözlemek isteyen bir çocuksun. Ne görüyorsun? Sütunlar halinde göğe yükselen dumanlan fark ettin mi? Bunun ne anlama geldiğini biliyor musun?</p>

  <p>— Canımı acıtıyorsun! Buradan ayrılmak, çekip gitmek istiyorum!”</p>

  <p>İlyas, yaptığı hareketten korkarak durdu: Şimdiye kadar hiç böyle davranmamıştı.</p>

  <p>Çocuk kendini onun elinden kurtardı ve kent yönünde koşmaya başladı. İlyas, onu yakalamayı başarıp önünde diz çöktü.</p>

  <p>“Bağışla beni. Ne yaptığımı bilmiyorum ben.”</p>

  <p>Çocuk hıçkırıyordu, ama gözlerinden yüzüne tek damla yaş süzülmüyordu. İlyas, onun yanına oturup sakinleşmesini bekledi.</p>

  <p>“Gitme, dedi. Annen bizi bırakmadan önce, kendi yoluna kendi başına gidebileceğin zamana kadar seninle birlikte olmaya söz verdim ona.</p>

  <p>— Kente hiçbir şey olmadığını da söyledin. O da sana...</p>

  <p>— Bir daha söylemene gerek yok. Utanç içindeyim, kendi hatamın içinde boğuldum. Bırak da kendime geleyim. Bağışla beni, seni kırmak istemiyordum.”</p>

  <p>Çocuk ona sarıldı. Ama gözlerinden tek damla yaş akmadı.</p>

  <p><br /></p>

  <p>Vadinin ortasındaki eve vardılar; kapının yanında bir kadın duruyor, iki küçük çocuk kapının önünde oynuyordu. Sürü çitin içindeydi — buysa, çobanın bu sabah dağlara çıkmadığını gösteriyordu.</p>

  <p>Kadın, kendisine doğru gelen adamla çocuğa korkulu gözlerle baktı. İçinden, onları hemen kovmak geldi, ama gelenek —ve tanrılar— konukseverliğin evrensel yasalarına uymaya zorluyordu onu. Onları şimdi konuk etmezse, aynı şey ilerde kendi çocuklarının da başına gelebilirdi.</p>

  <p>“Param yok, dedi kadın. Size biraz suyla yiyecek verebilirim ancak.”</p>

  <p>Ottan damın çıkıntısını oluşturan verandanın altına oturdular; kadın onlara biraz kuru meyve ve bir güğüm su getirdi. Sessizlik içinde ve —dün geceden beri ilk kez— biraz olsun günlük hayhuya geri dönmüş olarak, önlerine konanları yediler. Yeni gelenlerin kılık kıyafetinden ürken çocuklar, içeri kaçmıştı.</p>

  <p>İlyas, yemeğini bitirdikten sonra, çobanın nerede olduğunu sordu.</p>

  <p>“Yakında gelir, diye cevapladı kadın. Çok büyük bir gümbürtü işittik, bu sabah gelen biri de Akbar'ın yakılıp yıkıldığını söyledi bize. Ne olup bittiğini görmek için oraya gitti.”</p>

  <p>Çocuklar onu çağırdı, içeri girdi.</p>

  <p>'Çocuğu ikna etmeye çalışmak boşuna, diye düşündü İlyas. Benden istediğini yapmadıkça, beni rahat bırakmayacak. Bunun olanaksız olduğunu ona göstermek bana düşüyor.'</p>

  <p>Yiyecekler ve su mucize yaratıyordu: Dünyanın bir parçası olduğunu yeniden hissediyordu. Kafasının içindeki düşünceler, cevap yerine çözümler aramakta inanılmaz bir hızla yol alıyordu.</p>

  <p><br /></p>

  <p>Biraz sonra çoban geldi. Ailesinin güvenliğinden kaygılandığı için, adamla çocuğa tedirginlikle baktı. Ne var ki durumu çabuk kavradı.</p>

  <p>“Siz kuşkusuz Akbar'dan kaçanlardansınız, dedi. Ben de oradan geliyorum.</p>

  <p>— Ne oluyor orada, diye sordu çocuk.</p>

  <p>— Kent yerle bir edilmiş, vali de kaçmış. Tanrılar, dünyaya düzensizlik getirdi.</p>

  <p>— Her şeyimizi yitirdik, diye açıkladı İlyas. Bizi yanınıza kabul ederseniz çok seviniriz.</p>

  <p>— Karım sizi kabul etmiş, karnınızı da doyurmuş. Şimdi yapmanız gereken, buradan gidip kaçınılmaz olanla başa çıkmaya çalışmak.</p>

  <p>— Çocuğu ne yapacağımı bilemiyorum. Yardıma gerek duyuyorum.</p>

  <p>— Ama bilmen gereken bir şey var. Çocuk genç ve akıllı görünüyor, ayrıca enerji dolu. Sana gelince, bu yaşamda çok şey görüp geçirmiş bir adama benziyorsun. Harika bir beraberlik bu, çocuk senin bilgeliğe ulaşmana yardımcı olabilir.”</p>

  <p>İlyas'ın kolundaki yaraya bakan çoban, bunun önemli bir yara olmadığını söyledi: Eve girip bazı otlar ve bir parça kumaş getirdi. Çocuk, hazırlanan lapayı yaranın üstüne yerleştirmesi için ona yardım etti. Çoban, o işi tek başına da yapabileceğini söyleyince, çocuk, bu adama yardımcı olacağına annesine söz verdiğini belirtti.</p>

  <p>Çoban güldü.</p>

  <p>“Oğlun, sözünün eri biri.</p>

  <p>— Ben onun oğlu değilim. O da sözünün eri bir insandır. Kenti yeniden kuracak, çünkü annemi yaşama geri döndürmesi gerekiyor; tıpkı bana yaptığı gibi.”</p>

  <p>İlyas, çocuğun kafasından geçenleri ancak o zaman kavradı, ama daha bir şey söylemeye fırsat kalmadan çoban, o sırada evden dışarı çıkmakta olan karısına yeniden kente döneceğini bildirdi. “Kentin yeniden kurulmasını beklemeden, insanların yaşamlarını onarmak gerek. Her şeyin eski haline dönmesi çok uzun zaman alacak.</p>

  <p>— Hiçbir şey eskisi gibi olmayacak.</p>

  <p>— Sen bilge bir adama benziyorsun, benim anlamadığım birçok şeyi anlayabilirsin. Ne var ki, doğa bana bir ders verdi ve ben bu dersi hiç unutmayacağım: Yaşamı zamana ve mevsimlere bağlı olan bir insan, ancak bir çobanın yaptıklarını yaparsa, kaçınılmaz olayların üstesinden gelebilir. Çoban, sürüsünü korur, her hayvanla tek tek ilgilenir, analara ve yavrularına yardım etmeye çalışır ve bulunduğu yerden, hayvanların su içemeyeceği kadar uzağa hiçbir zaman gitmez. Bununla birlikte, büyük emeklerle büyüttüğü kuzulardan biri zaman zaman, bir yılan sokması ya da vahşi bir hayvanın kapması sonucu kaza ile ölebilir, hatta uçuruma düşebilir. Kaçınılmaz olan, her zaman başa gelebilir.”</p>

  <p>İlyas, Akbar'a doğru baktı ve melekle konuştuklarını anımsadı. Kaçınılmaz olan, her zaman başa gelebilir.</p>

  <p>“Bu işin üstesinden gelebilmek için disiplin ve sabır gerekir, diye ekledi çoban.</p>

  <p>— Ve umut. Umut olmazsa, insanlar olanaksız gibi görünen olaylar karşısında çaba harcamaya yanaşmaz.</p>

  <p>— Bu, geleceğe umut besleme sorunu değil. Eskiyi tam tamına yeniden kurmak söz konusu.”</p>

  <p>Çoban, artık acele etmiyordu, kendisine sığınan bu insanlara karşı içi acıma duygularıyla dolmuştu. O ve ailesi bu büyük felaketten kurtulmuş olduğuna göre, onlara yardım etmek kendisi için hiç de sorun değildi — böylelikle tanrıları da hoşnut kılmış olacaktı. Ayrıca, bir İsrail peygamberinin Beşinci Dağ'a çıkıp göklerin ateşiyle kavrulmadan aşağı indiğini de duymuştu; karşısında duran adamın o olduğunu sezdiren birçok belirti vardı.</p>

  <p>“İsterseniz bir gün daha kalabilirsiniz.</p>

  <p>— Demin söylediğini çok iyi anlamadım, dedi İlyas. Şu, geçmişi yeniden yaratma konusunu.</p>

  <p>— Tir'e ve Sayda'ya gitmek için buradan geçen birçok insan gördüm. İçlerinden bazıları Akbar'da başarılı olamadığından yakınıyor, yeni bir yazgı peşinde olduğunu söylüyordu. Bu insanlar günün birinde geri dönüyordu. Aradıklarını bulamamışlardı, çünkü yükleriyle birlikte, geçmişteki başarısızlıklarının omuzlarındaki ağırlığını da yanlarında götürmüşlerdi. İçlerinden birkaçı yönetimde görev almış olarak ya da çocuklarına daha iyi bir eğitim sağlamış olmanın sevinciyle geri dönüyordu —ama hepsi o kadar, çünkü Akbar'daki geçmişleri onları korkak yapmıştı, risk alabilmek için kendilerine yeterince güvenemiyorlardı.</p>

  <p>“Ayrıca, kapımın önünden heyecan dolu insanlar da geçti. Akbar'da yaşadıkları her ânı değerlendirmişlerdi ve —büyük bir çaba göstererek— yapmak istedikleri yolculuk için yeterli parayı kazanmışlardı. Onlar için, yaşam sürekli bir zaferdi ve öyle olmayı da sürdürüyordu. Onlar da geri dönüyordu, ama olağanüstü öykülerle. İstedikleri her şeyi fethetmişlerdi, çünkü kendilerini geçmişin yoksunluklarıyla sınırlamamışlardı.”</p>

  <p><br /></p>

  <p>Çobanın anlattıkları, İlyas'ı derinden etkiliyordu.</p>

  <p>“Bir yaşamı yeniden kurmak zor değildir; Akbar'ı yıkıntılarından temizlemenin zor olmadığı gibi, diye sürdürdü çoban. Bunun için, eskiden olduğu kadar güçlü olduğumuzun bilincine varmak ve bu bilinci kendi avantajımıza kullanmak yeterli.”</p>

  <p>Adam, onun gözlerinin içine baktı.</p>

  <p>“Hoşnut olmadığın bir geçmişin varsa, onu unutmanın tam sırası. Yaşamın için yeni bir amaç düşün ve ona inan. Yaşamın boyunca istediğini elde ettiğin anları düşün yalnızca — ve o güç, istediğini yeniden elde etmene yardımcı olacaktır.”</p>

  <p>'Vaktiyle marangoz olmak istedim, sonra, İsrail'i kurtaracak bir peygamber olmak istedim, diye düşündü İlyas. Göklerden melekler iniyordu ve Tanrı benimle konuşuyordu. Sonra, O'nun adil olmadığını, amaçlarının her zaman benim anlama yetimin üstünde kalacağını anladım.'</p>

  <p>Çoban, karısına, geri gitmeyeceğini söyledi — Akbar'a kadar zaten yürüyerek gidip gelmişti, aynı yolu bir daha yürümeyi göze alamıyordu.</p>

  <p>“Bizi kabul ettiğin için sana teşekkür ederiz, dedi İlyas.</p>

  <p>— Sizi bir gece ağırlamak, bana çok şeye mal olmaz.”</p>

  <p>Çocuk söze karıştı:</p>

  <p>“Biz Akbar'a dönmek istiyoruz.</p>

  <p>— Yarına kadar bekleyin. Kent sakinleri, kendi kentlerini yağmalamakla meşgul, yatacak bir yer de bulamazsınız orada.”</p>

  <p>Çocuk, başını yere eğdi, dudaklarını ısırdı ve —bir kez daha— ağlamamayı başardı. Çoban, onları içeri davet etti, karısıyla çocuklarını yatıştırdı ve günün geriye kalan zamanını onları oyalamak için söyleşmekle geçirdi.</p>
</body>
</html>
