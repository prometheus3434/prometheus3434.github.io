<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>8</h3>

  <p>Tutukluyu, sayısı giderek artan bir kalabalığın eşliğinde, surların yakınında bir araziye götürdüler. Orada, üzerinde giysi olarak ne kalmışsa onları da çıkararak çıplak bıraktılar. Bir asker onu bir çukurun dibine yuvarladı. Çevreye toplanmış halk onu görebilmek için itişip kakışıyordu.</p>

  <p>“Bir asker, savaş üniformasını gururla üstünde taşır ve kendisini düşmanın gözünden saklamaz, çünkü yüreklidir. Oysa bir casus, kadın gibi giyinir, çünkü korkaktır, diye bağırdı vali, herkesin duyabileceği şekilde. İşte hu yüzden seni bu dünyadan, yürekli kişilerin saygınlığından yoksun olarak ayrılmaya mahkûm ediyorum.”</p>

  <p>Halk, tutukluyu yuhalayıp valiyi alkışladı.</p>

  <p>Tutuklu bir şeyler söylüyordu, ne var ki çevirmen ortalıkta yoktu, bu yüzden, ne dediğini kimse anlamıyordu. İlyas, valinin yanına ulaşabilmek için kendine bir yol uçmayı başardı, ne var ki artık çok geçti. Tören şalına dokunabildiğinde, vali onu şiddetle itti.</p>

  <p>“Senin hatan bu. Halka açık mahkemeyi sen istedin.</p>

  <p>— Hayır, senin hatan, diye karşılık verdi İlyas. Akbar meclisi gizli oturum da yapsaydı, rahip ve komutan amaçlarına ulaşacaktı. Dava boyunca, askerlerle çevrilmiş durumdaydım. Her şeyi ayarlamışlardı.”</p>

  <p>İnfazın süresini belirlemek, geleneklere göre rahibe düşüyordu. Rahip eğildi, yerden bir taş alıp valiye uzattı.</p>

  <p>Ölümü çabuk getirecek büyüklükte bir taş değildi bu, öte yandan, acıyı çok uzun süre devam ettirecek kadar da küçük değildi.</p>

  <p>“Bu şeref senin.</p>

  <p>— Bunu yapmaya zorunluyum, diye mırıldandı vali, yalnızca rahibin duyabileceği bir sesle. Ama bunun doğru davranış olmadığını biliyorsun.</p>

  <p>— Bütün bu yıllar boyunca, beni en kötü durumlara katlanmak zorunda bıraktın, oysa sen, halkın hoşuna giden kararların keyfini sürüyordun, diye karşılık verdi rahip, valinin yaptığı gibi alçak sesle. Kuşkularla ve suçluluk duygusuyla boğuşmak zorunda kaldım, yapabileceğim hataların hayaletler gibi üzerime saldırdığı uykusuz geceler geçirdim. Ne var ki, ben bir hain olmadığım için, Akbar bugün tüm dünyanın imrendiği bir kent haline geldi.”</p>

  <p>İnsanlar, istenilen büyüklükte taşlar aramak için çevreye dağılmıştı. Bir süre, birbirine çarpan taşların çıkardığı sesten başka ses duyulmadı. Rahip, sözünü sürdürdü:</p>

  <p>“Bu adamı ölüme mahkûm ederken yanılmış olabilirim. Ama yanılmadığım bir konu varsa, o da bu kentin şerefidir; bizler hain değiliz.”</p>

  <p>Vali, elini kaldırıp ilk taşı attı; tutuklu, bu taştan kurtuldu. Ama hemen ardından, kalabalık onu —çığlıklar ve yuhalamalar arasında— taş yağmuruna tuttu.</p>

  <p>Adam, yüzünü kollarıyla korumaya çalışıyordu ve taşlar göğsüne, sırtına, karnına geliyordu. Vali, gitmek istedi; bu manzarayla birçok kez karşı karşıya kalmıştı, bu şekilde gelen ölümün uzun sürdüğünü ve acı verdiğini, tutuklunun yüzünün kemik, saç ve kandan oluşan bir bulamaca dönüşeceğini, insanların, ölüm bedene girdikten sonra bile, uzun süre taşlamayı sürdüreceklerini biliyordu. Birkaç dakikaya kalmayacak, tutuklu kendini korumaktan vazgeçip kollarını aşağıya indirecek. Bu dünyada iyi bir insan olmuşsa, tanrılar atılan taşlardan birini onun alnına yönlendirecek, böylelikle bayılmasını sağlayacaklardı. Buna karşın, başkalarına gaddarca davranmışsa, nefesini vereceği son dakikaya kadar bilincini yitirmeyecekti.</p>

  <p>Kalabalık, çığlıklar atıyor, taşları, giderek artan bir canavarlıkla fırlatıyordu, tutukluysa, elinden geldiğince kendini korumaya çalışıyordu. Adam birden, kollarını açtı ve herkesin anlayabileceği bir dille konuşmaya başladı. Şaşıran kalabalık, taş atmayı kesti.</p>

  <p>“Yaşasın Asur, diye bağırdı. Şu anda, halkımın yüzü gözlerimin önüne geliyor ve mutluluk içinde ölüyorum, çünkü, savaşçılarının yaşamını kurtarmaya çalışmış bir general olarak ölüyorum. Tanrıların arasına katılacağım ve mutluyum, çünkü bu toprakları ele geçireceğimizi biliyorum!</p>

  <p>— Gördün mü, dedi rahip. Dava boyunca bizi dinlemiş ve söylediklerimizin hepsini anlamış!”</p>

  <p>Vali bunu kabul etti. Adam, onların dilini biliyordu ve Akbar meclisinin bundan böyle bölünmüş olduğunu biliyordu.</p>

  <p>“Cehennemde değilim, çünkü ülkemin görüntüsü bana gurur ve güç veriyor. Ülkemin görüntüsü bana sevinç veriyor! Yaşasın Asur!” diye yeniden bağırdı.</p>

  <p>Şaşkınlığı geçen halk, onu taşlamayı sürdürdü. Adam, kollarını açmış olarak duruyor, kendini savunmuyordu — yürekli bir savaşçıydı. Birkaç saniye sonra, tanrıların bağışlaması gerçekleşti: Atılan bir taş alnına geldi ve bayıldı.</p>

  <p>“Artık gidebiliriz, dedi rahip. Akbar halkı, bu görevi tamamlayacaktır.”</p>

  <p><br /></p>

  <p>İlyas, dul kadının evine dönmedi. Çölde, amaçsız dolaşıp durdu.</p>

  <p>“Tanrı hiçbir şey yapmadı, diyordu bitkilere ve kayalara. İsteseydi müdahale edebilirdi.”</p>

  <p>Verdiği karar onu üzüyordu, kendini bir kez daha bir insanın ölümünden sorumlu tutuyordu. Akbar meclisinin gizli oturum yapmasını kabul etmiş olsaydı, valiyle birlikte toplantıya katılabilir; böylelikle, rahip ile komutanın karşısında iki kişi olabilirlerdi. Başarı şansları yine de az olurdu, ne var ki halka açık oturumdakinden biraz daha fazla olabilirdi.</p>

  <p>Daha da kötüsü, rahibin kalabalıklara seslenme biçiminden etkilenmişti; söylediklerinin hepsini benimsememiş olsa da, o adamın halk yönetimi konusunda derin bilgi sahibi olduğunu kabul etmek zorundaydı. Tir kralı ile prensesine meydan okuyacağı gün gelip çattığında —İsrail'de—, o sahneyi tüm ayrıntılarıyla anımsamaya çalışacaktı.</p>

  <p>Dağlara, kente ve uzakta kurulmuş Asur çadırlarına bakarak, amaçsız yürüdü. Sonsuz bir dünyanın çevresini sardığı bu vadide bir nokta kadar küçüktü — öylesine büyük bir dünyaydı ki bu, yaşamının sonuna kadar yolculuk etse, sınırına ulaşamazdı. Dostları —ve düşmanları— üzerinde yaşadıkları dünyayı belki de ondan daha iyi anlamışlardı: Uzak ülkelere yolculuk yapabilir, bilmedikleri denizlerde yol alabilir, suçluluk duygusuna kapılmadan bir kadını sevebilirlerdi. Hiçbiri, çocukluğunda kulak verdiği meleği artık dinlemiyor, Tanrı adına savaşıma girişmeye de kalkışmıyordu. İçinde bulundukları zamanı yaşıyor, bundan da mutluluk duyuyorlardı. İlyas da ötekiler gibi bir insandı ve —şu anda— vadide dolaşırken, Tanrı'nın ve meleklerinin sesini hiç duymamış olmak istiyordu.</p>

  <p>Ne var ki, yaşam isteklerden değil, her insanın ortaya koyduğu eylemlerden oluşuyordu. Üzerine aldığı bu görevi birçok kez reddetmeye kalkıştığını anımsadı, ama buna karşın burada, bu vadinin ortasındaydı, çünkü Tanrı böyle buyurmuştu.</p>

  <p>“Yalnızca bir marangoz olarak kalabilirdim, Tanrım, o halimle Senin Amacına yine de hizmet edebilirdim.”</p>

  <p>Ne var ki İlyas, yaklaşmakta olan savaşın, Yezavel'in peygamberleri kıyıma uğratmasının, Asur generalinin taşlanmasının, Akbarlı bir kadına karşı duyduğu aşkın, içinde uyandırdığı korkunun ağırlığını sırtında taşıyarak, kendisinden isteneni yerine getirmiş oluyordu. Rabbı ona bir armağan vermişti, oysa o, bu armağanı ne yapacağını bilemiyordu.</p>

  <p>Vadinin ortasında bir ışık belirdi. Her zaman sesini duyduğu ama ender olarak gördüğü koruyucu meleği değildi bu. Tanrı'nın meleklerinden biriydi ve onu avutmaya gelmişti.</p>

  <p>“Burada artık daha fazla bir şey yapmak elimden gelmez, dedi İlyas. İsrail'e ne zaman döneceğim?</p>

  <p>— Yeniden kurmasını öğrendiğin zaman, diye cevap verdi melek. Bir savaştan önce Tanrı'nın Musa'ya öğrettiği şeyi anımsa. Sonradan pişmanlık duymak, gençliğini yitirdiğinden yakınmak istemiyorsan, akıp giden her andan yararlan. Rab, insanlara her yaşta, o yaşa özgü kaygıları verir.</p>
</body>
</html>
