<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>16</h3>

  <p>Rahip, Beşinci Dağ'ın eteğine ulaştığında gece olmuştu. Sağ elinde bir değnek, sol elinde bir torba vardı.</p>

  <p>Torbadan kutsal yağı çıkardı, alnına ve bileklerine sürdü. Sonra, elindeki değnek ile kumun üstüne bir boğa, bir de panter çizdi; bunlar fırtına tanrısı ile ulu tanrıçanın simgeleriydi. Tören dualarını okudu; sonra, kollarını gökyüzüne açarak, tanrılardan işaret gelmesini bekledi.</p>

  <p>Tanrılar susuyordu. Söyleyeceklerini söylemişler, bundan böyle tapınma kurallarının yerine getirilmesini bekliyorlardı. Peygamberler, dünyanın her yerinde ortadan kalkmıştı — insanların Evren'in yaratıcılarıyla iletişim kurabileceklerini düşündükleri geri ve kör inançlı bir ülke olan İsrail'in dışında.</p>

  <p>İki kuşak önce, Tir ile Sayda'nın, Süleyman adlı bir Yeruşalim kralıyla ticaret yaptıklarını anımsadı. Süleyman büyük bir tapınak yaptırmış ve bu tapınağı, dünyanın insanlara sunduğu en iyi şeylerle süslemeyi düşünmüştü; hatta, Lübnan adını verdikleri Fenike'den sedir ağaçları satın almıştı. Tir kralı gerekli malzemeyi sağlamış, karşılığında da Filistin'deki yirmi siteyi almıştı, ne var ki bundan hoşnut kalmamıştı. Süleyman bunun üzerine, ilk gemilerini yapması için Fenike'yi desteklemiş, bundan böyle de Fenike dünyanın en büyük ticaret filosuna sahip olmuştu.</p>

  <p>O dönemde, İsrail henüz büyük bir ulustu — adını bile bilmediği ve yalnızca 'Rab' denen tek tanrıya tapınmasına karşın. Bir Sayda prensesi, Süleyman'ı gerçek inanca döndürmeyi başarmış ve onu, Beşinci Dağ'ın tanrılarına bir tapınak yaptırmaya razı etmişti. İsrailliler, 'Rabbin' en akıllı krallarını, savaşlarla ülkesini zayıflatarak cezalandırdığını ısrarla söylemeyi sürdürüyorlardı.</p>

  <p>Ne var ki, oğlu Yeroboam babasının başlattığı inancı sürdürdü. İsrail halkının tapındığı, altından iki dana yaptırttı. Böylelikle, peygamberler ortaya çıktı ve hükümdara karşı amansız bir savaşım başlattı.</p>

  <p>Yezavel haklıydı: Gerçek inancı canlı tutmanın tek yolu, peygamberleri öldürmekti. Bir yandan hoşgörü, öte yandan savaşın dehşeti içinde yetiştirilmiş olan o tatlı kadın, yeri geldiğinde şiddetin tek çıkar yol olduğunu biliyordu. Ellerini kirleten kan, bundan böyle hizmetinde olduğu Tanrı tarafından bağışlanacaktı.</p>

  <p>“Yakında benim de ellerim kana bulanacak, dedi rahip, önünde suskun duran dağa. Peygamberler İsrail'in laneti olduğu gibi, yazı da Fenike'nin laneti. Peygamberler gibi, yazı da geriye dönüşü olmayan bir kötülük getirebilir ve henüz vakit varken insanların yazı yazmalarını önlemek gerek. Zaman tanrısı bize şimdi sırtını dönemez.”</p>

  <p>Sabah olup bitenler onu kaygılandırmıştı; düşman ordusu saldırmamıştı. Geçmişte, Zaman tanrısının Fenike halkına kızarak ona sırt çevirdiği olmuştu. Kandillerin ateşi sönmüş, koyunlar ve inekler yavrularıyla ilgilenmez olmuş, buğday ve arpa sararmamıştı. Güneş tanrı, onun katına önemli kişileri göndermişti —kartalı ve fırtına tanrısını— ama boşuna. Sonunda ulu tanrıça ona bir arı gönderdi — arı onu ormanda uyurken yakaladı ve soktu. Tanrı uyandı, öfkelendi ve çevresinde ne varsa yerle bir etmeye başladı. Her şeyin normal hale dönmesi için, ruhunda taşıdığı hıncı çıkararak onu yatıştırmak gerekti. Yeniden bir köşeye çekilmeye karar verirse savaş olmazdı. Asurlular, zamanın sonuna kadar vadinin girişinde kalır, Akbar da var olmayı sürdürürdü.</p>

  <p>“Cesaret, dua eden korkudur, dedi. Ben de bu yüzden buradayım; savaşın gelip çattığı şu anda pes edemeyeceğim için Akbar savaşçılarına kenti savunmaları için bir neden olduğunu göstermeliyim. Bu neden, su kuyusu değil, pazar değil, valinin sarayı değil. Asur ordusunun karşısına dikilmeliyiz, çünkü örnek oluşturmamız gerekiyor.”</p>

  <p>Asurluların zaferi, alfabenin tehdidini bir daha geri dönmemek üzere ortadan kaldıracaktı. Fatihler, kendi dillerini ve geleneklerini Akbarlılara dayatacaklardı ve bunu Beşinci Dağ'da oturan tanrılara inançlarını sürdürerek yapacaklardı; önemli olan da işte buydu.</p>

  <p>“Daha sonra denizcilerimiz, savaşçılarımızın gösterdikleri kahramanlıkların öyküsünü başka ülkelere taşıyacak. Rahipler onların adlarını ve Akbar'ın Asur kuşatmasına nasıl direndiğini anımsayacak, Biblos yazısı yok olup gidecek. Kutsal bilgiler, yalnızca onları öğrenmek için doğacak olanların tekelinde kalacak. Böylelikle, gelecek kuşaklar bizim yaptığımızı yapmaya çalışacak ve daha güzel bir dünya kurmuş olacağız.</p>

  <p>“Ama bugün, diye sürdürdü, bu savaşı yitirmemiz gerekiyor. Kahramanca savaşacağız, onlar kadar güçlü değiliz ama gurur içinde öleceğiz.”</p>

  <p>Rahip o anda geceyi dinledi ve haklı olduğunu anladı. Bu sessizlik, savaş anından önceki sessizlikti; ne var ki Akbar sakinleri bunu yanlış yorumluyordu; mızraklarını indirmişlerdi ve savunma durumunda kalmak yerine, eğleniyorlardı. Doğanın örneğine kulak vermiyorlardı: Hayvanlar, tehlike yaklaştığında sessiz dururlardı.</p>

  <p>“Tanrıların kararı yerine gelsin. Gökler Yeryüzü'ne yıkılmasın, çünkü biz elimizden gelen her şeyi yaptık ve geleneklere itaat ettik,” diye ekledi.</p>
</body>
</html>
