<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>13</h3>

  <p>Kadın erken uyandı ve İlyas'ı kapının eşiğinde otururken gördü. Gözlerinin çevresinde, hiç uyumamış insanlara özgü halkalar belirmişti.</p>

  <p>O geceyi neden uykusuz geçirdiğini ona sormak isterdi, ama alacağı cevap onu korkutuyordu. Valiyle yaptığı görüşme ya da savaş tehdidi yüzünden olabilirdi; belki de bir başka nedeni vardı — ona sunduğu kilden tablet belki de. Dolayısıyla, aklındaki soruyu soracak olursa, bir kadının aşkının Tanrı'nın amaçlarıyla bağdaşmadığı cevabını alabilirdi.</p>

  <p>“Gel, bir şeyler ye” dedi yalnızca.</p>

  <p>Oğlu da kalktı. Üçü birlikte masaya oturup yediler.</p>

  <p>“Dün senin yanında kalmayı yeğlerdim, dedi İlyas. Ne var ki, valinin bana danışacak konuları vardı.</p>

  <p>— Onun için üzülme, dedi kadın, kalbinin yatıştığını duyumsarken. Ailesi, kuşaklardan beri Akbar'ı yönetiyor, bu tehdidin altından nasıl kalkacağını bilir o.</p>

  <p>— Ayrıca, bir melekle konuştum. Ve beni çok zor bir karar almaya zorladı.</p>

  <p>— Melekler yüzünden de kaygılanmamalısın. Tanrıların da zamanla değiştiğini kabul etmek belki en iyisi. Benim atalarım, hayvan biçimli Mısır tanrılarına tapıyordu. O tanrılar gitti, daha sonra —sen buraya gelinceye kadar— Astarte'ye, El'e, Ba'al'e ve Beşinci Dağ'ın tüm tanrılarına adaklar adamam öğretildi bana. Şimdiyse Rabbi tanıdım, ne var ki o da günün birinde bizi terk edebilir, ondan sonra gelecek tanrılar daha hoşgörülü olabilir.”</p>

  <p>Çocuk, biraz su istedi. Su bitmişti.</p>

  <p>“Gidip alayım, dedi İlyas.</p>

  <p>— Ben de seninle geleyim,” dedi çocuk.</p>

  <p><br /></p>

  <p>Birlikte kuyunun yolunu tuttular. Yolda, komutanın sabah erkenden askerlerine talim yaptırdığı yerden geçtiler.</p>

  <p>“Şunlara bir bakalım, dedi çocuk. Büyüyünce ben de asker olacağım.”</p>

  <p>İlyas, onu onayladı.</p>

  <p>“Aramızda en iyi kılıç kullanan kim, diye soruyordu bir savaşçı.</p>

  <p>— Casusun dün taşlandığı yere kadar git, dedi komutan. Yerden büyük bir taş al ve ona hakaret et.</p>

  <p>— Bunu neden yapayım? Taş bana cevap vermez ki!</p>

  <p>— Öyleyse kılıcınla ona saldır.</p>

  <p>— Kılıcım kırılır, dedi asker. Bunu sormamıştım ki; en iyi kılıç kullananın kim olduğunu bilmek istiyorum ben.</p>

  <p>— En iyi olan, taşa benzeyendir, dedi komutan. Kılıcını kınından çıkarmaksızın, kimsenin onu yenemeyeceğini herkese kanıtlar.”</p>

  <p>'Valinin hakkı var: Komutan bilge bir kişi, diye düşündü İlyas. Ne var ki, gururun parıltısı, en büyük bilgeliği bile kör edebilir.'</p>

  <p>Yollarına devam ettiler. Çocuk ona, askerlerin neden bu kadar çok talim yaptığım sordu.</p>

  <p>“Yalnızca askerler yapmıyor, annen, ben ve kalbinin sesini dinleyenler de talim yapıyor. Yaşamda her şey, birşeylerin talimini yapmayı gerektirir.</p>

  <p>— Peygamber olmak için bile talim gerekir mi?</p>

  <p>— Melekleri anlamak için de gerekir. Onlarla o kadar çok konuşmak istiyoruz ki, onları dinlemiyoruz. Dinlemek, kolay bir iş değildir: Dualarımızda hep nerede yanıldığımızı açıklamaya çalışıyor, başımıza nelerin gelmesinden hoşlanacağımızı dile getiriyoruz. Ne var ki, Tanrı bütün bunları zaten biliyor ve kimi zaman bizden yalnızca Evren'in sesine kulak vermemizi istiyor. Ve sabırlı olmamızı.”</p>

  <p>Çocuk, ona şaşkın şaşkın bakıyordu. Hiçbir şey anlamamıştı kuşkusuz, ama İlyas, yine de sözünü sürdürme gereğini duyuyordu. Belki bu sözler —büyüdüğünde—, ona nazik bir durumla karşı karşıya kaldığında yardımcı olabilirdi.</p>

  <p>“Yaşamın tüm kavgaları bize bir şey öğretir, yitirdiklerimiz bile. Büyüdüğünde, yalanları savunmuş, hatta kendine bile yalanlar söylemiş olduğunu ya da saçmalıklar yüzünde acı çekmiş olduğunu keşfedeceksin. İyi bir savaşçı olursan, suçluluk duygusuna kapılmayacak, öte yandan, yaptığın hatalara da bir daha düşmeyeceksin.”</p>

  <p>Susmaya karar verdi; bu yaştaki bir çocuk onun söylediklerini anlayamazdı. Ağır ağır yürüyorlardı ve İlyas vaktiyle onu kabul etmiş, oysa şimdi yeryüzünden silinmek üzere olan sokaklara bakıyordu. Her şey, alacağı karara bağlıydı.</p>

  <p>Akbar, her zamankinden daha sessizdi. Ana meydanda, insanlar alçak sesle konuşuyordu — rüzgârın seslerini alıp Asur çadırlarına kadar götüreceğinden korkuyorlardı sanki. En yaşlı olanlar, hiçbir şey olmayacağını ileri sürüyordu, gençlerse kendilerini çıkacak savaşın heyecanına kaptırmıştı, tüccarlarla zanaatçılar da Tir'e ya da Sayda'ya giderek durumun yatışmasını orada beklemeyi düşünüyorlardı.</p>

  <p>'Onların çekip gitmesi kolay, diye düşündü. Tüccarlar, mallarını dünyanın neresine olursa olsun taşıyabilirler. Zanaatçılar, anadillerinin konuşulmadığı yerlerde bile çalışabilirler. Bana gelince, ben Tanrı'nın iznine bağlıyım.'</p>

  <p><br /></p>

  <p>Kuyuya varıp iki testi su doldurdular. Genelde burası insan kaynardı; kadınlar çamaşır yıkamak, kumaş boyamak için burada toplanır, kentte olup bitenlerin hepsini birbirlerine aktarırlardı. Onlar kuyu başına geldiğinde, gizli hiçbir şey kalmazdı; ticaret, aile ihanetleri, komşular arasındaki çekişmeler, yöneticilerin özel yaşamları, her konu —önemli ya da önemsiz— orada tartışılır, yorumlanır, eleştirilir ya da alkışlanırdı. Düşman kuvvetlerinin giderek çoğaldığı aylarda bile, Yezavel —İsrail Kralı'nın kalbini fetheden prenses— en çok konuşulan konu olmayı sürdürüyordu. Kadınlar, onun cüretine, yürekliliğine övgüler düzüyordu; öyle ki, kentin başına bir şey gelecek olursa, ülkesine geri dönüp onların öcünü alacağından emindiler.</p>

  <p>Ama o sabah, ortalıkta hemen hiç kimse yoktu. Orada bulunan birkaç kadın, kıra gidip olabildiğince çok tahıl getirmek gerektiğini, çünkü Asurluların yakında kentin kapılarının kapanmasına neden olacaklarını söylüyordu. İçlerinden ikisi, Beşinci Dağ'a kadar gidip tanrılara bir kurban adamayı düşünüyordu — çünkü oğullarının savaşta ölmesini istemiyorlardı.</p>

  <p>“Rahip, birkaç ay dayanabileceğimizi söyledi, dedi içlerinden biri İlyas'a. Akbar'ın şerefini korumak için gerekli cesareti göstermemiz yeterli, tanrılar yardımcımız olacak.”</p>

  <p>Çocuk korkmuştu.</p>

  <p>“Düşman saldıracak mı?” diye sordu.</p>

  <p>İlyas, cevap vermedi; bu, dün gece meleğin kendisine yaptığı öneri hakkında alacağı karara bağlıydı.</p>

  <p>“Korkuyorum, diye üsteledi çocuk.</p>

  <p>— Bu, senin yaşamı sevdiğini gösteriyor. Gerektiği zaman korkmak doğaldır.”</p>

  <p>İlyas ile çocuk, eve öğleye doğru döndüler. Kadın, çevresine, içinde çeşitli renklerde mürekkepler bulunan kaplar dizmişti.</p>

  <p>“Çalışmam gerekiyor, dedi, bitirilmemiş sözcüklere, cümlelere bakarak. Kuraklık yüzünden, kenti toz kapladı. Fırçalar sürekli kirli, mürekkep de berrak değil, bu yüzden iş daha da zorlaşıyor.”</p>

  <p>İlyas, sesini çıkarmadı: Kafasının içindekileri onunla paylaşmak istemiyordu. Salonun bir köşesine oturup düşüncelere daldı. Çocuk, arkadaşlarıyla oynamak için dışarı çıktı.</p>

  <p>'Sessizlik istiyor,' diye düşündü kadın; o da kendini işine vermeye çalıştı.</p>

  <p><br /></p>

  <p>Sabahın geriye kalan zamanını, birkaç sözcüğü yazmakla geçirdi, ki o işi çok daha kısa zamanda yapabilirdi; ve kendinden bekleneni yerine getiremediği için suçluluk duydu; sonuçta, yaşamında ilk kez, ailesinin gereksemelerini karşılayabilme şansını yakalamıştı.</p>

  <p>Yeniden çalışmaya koyuldu; papirüs kullanıyordu; bu malzemeyi, yakınlarda Mısır'dan gelen bir tüccar getirmişti — Şam'a göndereceği bazı ticari mesajları yazmasını istemişti ondan. Kâğıt iyi kalite papirüsten yapılmamıştı, bu yüzden mürekkep sürekli dağılıyordu. “Bütün bu zorluklara karşın, kil üzerine çizmekten daha iyi.”</p>

  <p>Komşu ülkelerde, mesajları kilden plakalar ya da papirüs üstünde gönderme geleneği vardı. Mısır, gerilemekte olan bir ülkeydi, kullandığı yazı da yaygınlığını yitirmişti herhalde, ne var ki, ticareti ve tarihi kaydetmenin kolay ve hafif bir yolunu bulmuştu: Nil Nehri'nin kıyısında yetişen bir bitkinin gövdesi çeşitli enlerde tabakalar halinde kesiliyor ve bu tabakalar basit bir yöntemle yan yana yapıştırılarak, açık sarı bir yaprak elde ediliyordu. Akbar, papirüs ithal etmek zorundaydı, çünkü bu bitki vadide yetişmiyordu. Pahalıya mal olsa da tüccarlar papirüsü yeğliyorlardı, çünkü üzerine yazı yazılmış yaprakları çantalarında taşıyabiliyorlardı — kilden tabletleri ve parşömenleri çantada taşımaya olanak yoktu.</p>

  <p>'Her şey giderek kolaylaşıyor, diye düşündü kadın, Biblos alfabesini kullanmanın hükümetin iznine bağlı olması ne kötü.' Çıkarılan bir yasa, yazılı metinlerin Akbar meclisinin denetiminden geçmesini istiyordu.</p>

  <p>Yazısını bitirdikten sonra, İlyas'a gösterdi; İlyas tüm hu süreyi, en küçük bir yorumda bulunmadan onu izlemekle geçirmişti.</p>

  <p>“Nasıl buldun?” diye sordu ona.</p>

  <p>İlyas, derin bir düşünceden uyanmış gibiydi.</p>

  <p>“Evet, güzel,” diye cevap verdi, kadının kendisine söylediklerine dikkat etmeden.</p>

  <p>İlyas'ın Tanrı'yla konuşması gerekiyordu. Kadın da onu engellemek istemiyordu. Dışarı çıktı, rahibi bulmaya gitti.</p>

  <p><br /></p>

  <p>Rahiple birlikte geri döndüğünde, İlyas hâlâ aynı yerde oturuyordu. İki adam birbirini süzdü. İkisi de uzun süre sessiz kaldı. Sessizliği bozan rahip oldu.</p>

  <p>“Sen bir peygambersin, meleklerle konuşuyorsun. Bense, yalnızca dinsel kuralları uyguluyor ve halkımı yapabileceği hatalardan korumaya çalışıyorum. Bu yüzden de, bu savaşın insanları karşı karşıya getirmediğini biliyorum. Tanrılar arasında bir savaş bu ve benim bu savaşa engel olmamam gerekiyor.</p>

  <p>— İnancına hayranlık duyuyorum, var olmayan tanrılara tapsan da, diye karşılık verdi İlyas. Şu anda söz konusu olan, söylediğin gibi, göksel bir savaşsa, Rabbim beni, Ba'al'i ve onun Beşinci Dağ'da oturan arkadaşlarını yok etmek için bir aracı olarak kullanacak demektir. Benim öldürülmemi buyursaydın, kendi adına iyi etmiş olacaktın.</p>

  <p>— Bunu düşündüm. Ama gerekli değildi; zamanı geldiğinde, tanrıların benim yanımda olduğunu gördüm.”</p>

  <p>İlyas, karşılık vermedi. Rahip döndü ve kadının biraz önce üzerine yazı yazdığı papirüsü eline aldı.</p>

  <p>“Özenli bir çalışma,” diye yorumladı. Dikkatle okuduktan sonra, parmağından yüzüğünü çıkardı, mürekkebe batırdı ve papirüsün sol üst köşesine mührünü bastı. Üzerinde rahibin mührünü taşımayan bir papirüsle yakalanan kişiler ölümle cezalandırılabilirdi.</p>

  <p>“Bunu neden her zaman yapmak zorundasınız, diye sordu kadın.</p>

  <p>— Çünkü bu papirüsler düşünceleri yayıyor, diye cevapladı. Oysa düşüncelerin gücü var.</p>

  <p>— Bunlar yalnızca ticari yazışmalar.</p>

  <p>— Ama savaş planı da olabilir. Ya da bizim zenginliklerimizi açıklayan bir rapor. Ya da gizli dualarımız. Günümüzde harfler ve papirüsler yardımıyla bir halkın düşünceleri kolayca çalınabilir. Kilden tabletleri ve parşömenleri saklamak daha zordur; ama papirüs ile Biblos alfabesinin bir araya getirilmesi, her ülkenin kültürünü sona erdirip dünyanın sonunu getirebilir.”</p>

  <p>İçeri bir kadın girdi.</p>

  <p>“Rahip! Rahip! Gel de olup biteni gör!”</p>

  <p>İlyas ile kadın da rahibi izledi. İnsanlar, her yönden aynı noktaya akın ediyordu; yerden kaldırdıkları toz, soluk almayı olanaksızlaştırıyordu. En başta çocuklar, gülerek, şamata yaparak koşuyor, yaşlılarsa, ağır ağır, sessizce geliyordu.</p>

  <p>Kentin güney kapısına ulaştıklarında, orada küçük bir kalabalığın önceden toplanmış olduğunu gördüler. Rahip, kalabalığın arasından kendine yol açtı ve bu karışıklığa neyin yol açtığını sordu.</p>

  <p>Akbarlı bir nöbetçi, dizlerinin üstünde duruyordu; kolları iki yana açılmış, elleri de, omuzlarından geçirilmiş bir tahtaya çivilenmişti. Giysileri yırtılmış, sol gözü, bir tahta parçasıyla oyulmuştu.</p>

  <p>Göğsünün üzerine, hançerle bazı Asur harfleri çizilmişti. Rahip, Mısır dilini biliyordu ama Asur dili henüz öğrenilecek ve ezbere bilinecek ölçüde yaygın değildi; bu sahneyi izleyen bir tüccara başvurmak zorunda kaldı.</p>

  <p>“'Savaş ilan ediyoruz', işte böyle yazıyor,” diye çevirdi adam.</p>

  <p>Toplananların ağzını bıçak açmıyordu. İlyas, içine düştükleri paniği yüzlerinden okuyabiliyordu.</p>

  <p>“Bana kılıcını ver,” dedi rahip, askerlerden birine.</p>

  <p>Asker, söyleneni yaptı. Rahip, olup bitenden valinin ve komutanın haberdar edilmesini istedi. Sonra, ani bir hareketle, diz çökmüş duran askerin kalbine kılıcı sokuverdi.</p>

  <p>Adam, inledi ve yere yığıldı; ölmüştü; böylelikle, çektiği acıdan ve kendini yakalatmış olmanın verdiği utançtan da kurtulmuş oldu.</p>

  <p>“Yarın Beşinci Dağ'a gidip tanrılara kurbanlar keseceğim, dedi, korku içindeki halka. Ve tanrılar, bizim varlığımızı yeniden anımsayacaklar.”</p>

  <p>Oradan ayrılmadan önce, İlyas'a döndü:</p>

  <p>“Kendi gözlerinle görüyorsun: Gökler, bizden yardımını hâlâ esirgemiyor.</p>

  <p>— Tek bir soru, dedi İlyas. Halkını neden kurban etmek istiyorsun?</p>

  <p>— Çünkü bir düşünceyi öldürmek için, bu aşamadan geçilmesi gerekiyor.”</p>

  <p>Onun, bu sabah kadınla konuştuklarını dinlemiş olan İlyas, bunun hangi düşünce olduğunu anlamıştı: Alfabeydi söz konusu olan.</p>

  <p>“Artık çok geç. O alfabe daha şimdiden dünyaya yayıldı, oysa Asurlular tüm dünyayı fethedemezler.</p>

  <p>— Kim dedi bunu sana? Sonuçta, Beşinci Dağ'ın tanrıları, onların ordusuyla birlikte.”</p>

  <p>Bir gün önce öğleden sonra yaptığı gibi, saatlerce vadide yürüdü. Daha en azından bir akşam ile bir gecenin barış içinde geçeceğini biliyordu: Karanlıkta savaşılmaz; askerler, karanlıkta düşmanlarını seçemezler. O gece ona, kendisini kabul eden kentin yazgısını değiştirebilmesi için bir şans daha tanıyordu.</p>

  <p>“Süleyman, bu durumda ne yapacağını bilirdi, dedi meleğine. Ve Davud ve Musa ve İshak. Onlar Tanrı'nın güvendiği kişilerdi, ama ben kararsız bir hizmetkârdan başka bir şey değilim. Tanrı, kendi yapması gereken bir seçimi bana bırakıyor.</p>

  <p>— Atalarımızın tarihinde, doğru zamanda doğru yerde olan kişilere bol bol rastlıyoruz, diye karşılık verdi melek. Düşüncen doğru değil: Tanrı her kulundan, yalnızca üstesinden gelebileceği şeyleri ister.</p>

  <p>— Öyleyse benim hakkımda yanıldı.</p>

  <p>— Her mutsuzluğun bir sonu vardır. Bu dünyadaki şanlar, şerefler ve felaketler için de geçerlidir bu.</p>

  <p>— Bunu unutmayacağım, dedi İlyas. Ne var ki geçip gittikten sonra, felaketler hiç silinmeyen izler bırakıyor; şanlardan, şereflerden de boş anılar kalıyor.”</p>

  <p>Melek cevap vermedi.</p>

  <p>“Akbar'da geçirdiğim süre boyunca, kendime neden, barışın yanında savaşacak bağlaşıklar bulamadım? Yalnız bir peygamber ne işe yarar?</p>

  <p>— Gökyüzündeki yolunu yalnız başına izleyen güneş ne işe yarıyor? Bir vadide tek başına yükselen bir dağ ne işe yarıyor? Tek başına açılmış bir kuyu ne işe yarıyor? Oysa, kervanlara yolunu bildiren, o tek tek açılmış kuyulardır.</p>

  <p>— Yüreğimi hüzün boğuyor, dedi İlyas, diz çöküp kollarını gökyüzüne kaldırarak. Burada ölebilseydim de ellerim kendi halkımın ya da yabancı bir halkın kanıyla lekelenmeseydi. Şuraya bak, ne görüyorsun?</p>

  <p>— Çok iyi biliyorsun ki ben görmem, dedi melek. Gözlerim hâlâ Tanrı'nın ışığıyla dolu, o ışıktan başka hiçbir şey göremem. Algıladığım tek şey, kalbinin bana anlattıkları. Sezinleyebileceğim tek şey, seni tehdit eden tehlikelerin titreşimleri. Senin arkanda ne bulunduğunu bilemem.</p>

  <p>— Öyleyse sana söyleyeyim: Akbar kenti var. Şu saatte, öğleden sonrasının güneşi siluetini meydana çıkarıyor; çok güzel. Onun sokaklarına ve surlarına, cömert ve konuksever halkına alıştım. Bu halk henüz ticaretin ve kör inançların tutsağı olsa da yüreği dünyanın herhangi bir halkının yüreği kadar temiz. Onlar sayesinde daha önce bilmediğim birçok şeyi öğrendim; buna karşılık, onların dertlerini dinledim ve —Tanrı'dan esin alarak— aralarındaki anlaşmazlıkları çözmeyi başardım. Çoğu kez tehlikelerle karşı karşıya kaldım, ama her zaman bana yardım eden biri çıktı karşıma. Bu kenti kurtarmak ile kendi halkımın kefaretini ödemek arasında neden bir seçim yapmak zorunda kalıyorum?</p>

  <p>— Çünkü insan seçim yapmak zorundadır, dedi melek. Gücünün kaynağı budur: İnsan, verdiği kararlarla güçlüdür.</p>

  <p>— Zor bir seçim bu: Beni, bir halkın yaşamasını sağlamak için, bir başka halkı ölüme terk etmeye zorluyor.</p>

  <p>— İnsanın kendi yolunu seçmesi daha da zordur. Hiç seçim yapmayan kişi, Tanrı'nın gözünde ölü sayılır; soluk almayı, sokaklarda yürümeyi sürdürse de. Ayrıca, ölüm yoktur. Sonsuzluk, her ruhu bağrına basar ve bu ruhların her biri, üzerine düşen görevi yerine getirmeyi sürdürür. Güneşin altında var olan her şeyin bir varoluş nedeni vardır.”</p>

  <p>İlyas, kollarını yeniden göğe kaldırdı:</p>

  <p>“Halkım, bir kadının güzelliği yüzünden Tanrı'dan uzaklaştı. Fenike, bir rahibin, yazının tanrılara karşı tehdit oluşturduğunu düşünmesi yüzünden belki yerle bir edilecek. Dünyayı Yaratan, yazgının kitabını yazmak için neden felaketlerden yararlanıyor?”</p>

  <p>İlyas'ın sözleri vadide çınladı ve yankısı yeniden kulağına geldi.</p>

  <p>“Ne söylediğini bilmiyorsun, diye karşılık verdi melek. Felaket diye bir şey yok, kaçınılamaz olan var. Her şeyin bir varoluş nedeni var: Geçici olanı kalıcı olandan ayırt etmek sana düşüyor.</p>

  <p>— Geçici olan ne, diye sordu İlyas.</p>

  <p>— Kaçınılmaz olan.</p>

  <p>— Peki, kalıcı olan ne?</p>

  <p>— Kaçınılmaz olandan çıkardığımız dersler.”</p>

  <p>Bu sözleri söyledikten sonra, melek uzaklaştı.</p>

  <p>O gece, akşam yemeğinde İlyas, kadınla çocuğa şunları söyledi:</p>

  <p>“Hazırlanın. Her an gidebiliriz.</p>

  <p>— İki gündür gözüne uyku girmiyor, dedi kadın. Bugün öğleden sonra, valinin bir ulağı geldi, seni saraya çağırıyordu. Vadiye gittiğini, orada uyuyacağını söyledim ona.</p>

  <p>— İyi yapmışsın,” diye karşılık verdi İlyas. Sonra, oyalanmadan odasına çıktı ve derin bir uykuya daldı.</p>
</body>
</html>
