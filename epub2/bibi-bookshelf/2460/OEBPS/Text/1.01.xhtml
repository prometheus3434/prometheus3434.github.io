<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>1</h3>

  <p>"Beni şimdi düşmanlarımın eline teslim eden bir tanrıya hizmet ettim," dedi İlyas.</p>

  <p>— Tanrı Tanrıdır, diye cevapladı Levili peygamber. Musa’ya, Kendisinin iyi ya da kötü olduğunu söylemedi, yalnızca '<i>Ben, BEN OLANIM</i>' dedi. Güneşin altında var olan her şey O’dur — evi yerle bir eden yıldırım ve onu yeniden kuran insanın eli.”</p>

  <p>Karşılıklı konuşmak, korkuyu uzaklaştırmanın tek yoluydu; askerler er ya da geç ahırın kapısını açacak, onları orada bulacak ve yapabilecekleri tek seçimi onlara dayatacaktı. Fenike Tanrısı Ba’al’e tapınmayı kabul edecek ya da öleceklerdi. Evleri tek tek arıyor, buldukları peygamberleri Ba’al’e tapınmaya razı ediyor ya da öldürüyorlardı.</p>

  <p>Levili belki din değiştirir, böylelikle ölümden kurtulurdu. Ne var ki İlyas için bir seçim söz konusu değildi: Başına gelen her şey kendi hatasıydı ve Yezavel, öyle ya da böyle, onun başını istiyordu.</p>

  <p>“Beni Kral Ahab’a, İsrail halkı Ba’al’e tapınmayı sürdürdükçe yağmur yağmayacağı konusunda onu uyarmam için gönderen Tanrı’nın bir meleğiydi,” diye açıkladı, meleğin sözlerini dinlemiş olduğu için neredeyse Özür diliyormuşçasına. “Ne var ki Tanrı elini çabuk tutmuyor; kuraklık etkisini göstermeye başladığında, Prenses Yezavel, Tanrı’ya sadık kalanların hepsini ortadan kaldırmış olacak.”</p>

  <p>Levili, suskunluğunu korudu. Ba’al’e inanması mı, yoksa Tanrı adına ölmesi mi gerektiğini kendi kendine soruyordu.</p>

  <p>“Tanrı kim, diye sözünü sürdürdü İlyas. Peygamberlerimizin inancına sadık kalan insanlarımızı öldüren askerin elindeki kılıcı tutan O mu? İnsanlarımızın başına bunca kötülükler gelsin diye, ülkemizin tahtına yabancı bir prensesi oturtan O mu? Sadık olanları, masumları, Musa’nın yasalarına uyanları Tanrı mı öldürüyor?”</p>

  <p>Levili, kararını verdi: Ölmeyi yeğ tutuyordu. Bunun üzerine, gülmeye başladı, çünkü ölüm düşüncesi artık onu korkutmuyordu. Genç peygambere dönüp onu sakinleştirmeye çalıştı:</p>

  <p>“Mademki O’nun kararlarından kuşku duyuyorsun, Tanrı’ya kim olduğunu sor. Bana gelince, ben kendi yazgımı kabullendim.</p>

  <p>— Tanrı, bizim acımasızca kıyımdan geçirilmemizi istemiş olamaz, diye üsteledi İlyas.</p>

  <p>— Tanrı her şeyi yapabilir. Yalnızca bizim iyi olarak nitelediğimiz şeyleri yapsaydı, O’nun her şeye kadir olduğunu söyleyemezdik; o durumda, evrenin yalnızca bir bölümüne egemen olurdu ve O’ndan daha güçlü, O’nu gözetleyen ve yaptıklarını yargılayan bir başka varlık daha olurdu. Böyle olunca da ben, daha güçlü olan o 'bir başka varlığa’ tapınırdım.</p>

  <p>— Mademki her şeye kadir, O’nu sevenleri neden acılardan uzak tutmuyor? Kendi düşmanlarına zafer ve güç kazandırmak yerine, neden bizi kurtarmıyor?</p>

  <p>— Bunu bilmiyorum, dedi Levili. Ama bunun bir nedeni olması gerek ve ben bunu yakında öğreneceğimi umuyorum.</p>

  <p>— Görüyorum ki, bu soruya verecek bir cevabın yok.</p>

  <p>— Hayır.”</p>

  <p>İkisi de suskun kaldı. İlyas soğuk terler döküyordu.</p>

  <p>“Sen korkuyorsun. Oysa ben yazgımı kabullendim, diye yorumladı Levili. Dışarı çıkıp bu can çekişmeye son vereceğim. Dışarıdan kulağıma ulaşan her çığlıkta, kendi saatim geldiğinde başıma geleceği düşünerek acı çekiyorum. Buraya kapandığımızdan beri en az yüz kez öldüm, oysa tek bir kez ölebilirdim. Mademki öldürüleceğim, bari en kısa sürede olup bitsin o iş.”</p>

  <p>Haklıydı. İlyas da aynı çığlıkları duymuş ve dayanma gücünün üzerinde bir acıyla kıvranmıştı.</p>

  <p>“Ben de seninle geliyorum. Fazladan yaşayacağım birkaç saat için çaba harcamaktan bıktım.”</p>

  <p>Ayağa kalkıp ahırın kapısını açtı; güneşin ışıkları, içerde saklanan iki insanın üzerine vurdu.</p>

  <p><br /></p>

  <p>Levili onu kolundan tuttu ve birlikte yürümeye başladılar. Kulaklarına gelen birkaç çığlık dışında, benzeri başka kentlerde yaşanan günlük yaşamın burada da yaşandığı söylenebilirdi — çok yakıcı bir güneş, uzaklardaki okyanustan gelen ve havayı dayanılır kılan serin bir rüzgâr, tozlu yollar, samanla karıştırılmış kerpiç evler.</p>

  <p>“Ruhlarımız ölüm dehşetine tutsak düştü, oysa dışarıda güzel bir gün var, dedi Levili. Çoğu zaman, kendimi Tanrı ve dünya ile huzur içinde hissettiğim zamanlarda, sıcaklık bana dayanılmaz geliyordu, çöl rüzgârı gözlerimi kumla dolduruyor, iki adım ötesini göremiyordum. Tanrı’nın düşüncesi, bizim ne olduğumuzla ve ne düşündüğümüzle her zaman bağdaşmaz; ama ben, O’nun bütün bunları yapmakta bir nedeninin var olduğundan eminim.</p>

  <p>— İnancına hayranlık duyuyorum.”</p>

  <p>Levili, düşünüyormuş gibi, göğe baktı. Sonra İlyas’a döndü:</p>

  <p>“Hayranlık duyma, çok inançlı olduğumu da sanma: Ben, kendimle iddiaya girdim. Tanrı’nın var olduğunu iddia ediyorum.</p>

  <p>— Sen bir peygambersin, diye karşılık verdi İlyas. Sesleri sen de duydun; ve bu dünyanın ötesinde bir dünya olduğunu biliyorsun.</p>

  <p>— Belki de o dünya, benim düş gücümün bir ürünüdür.</p>

  <p>— Tanrı’nın işaretlerini gördün, diye üsteledi İlyas, yorumları giderek kaygılı bir hal alan arkadaşının söylediklerine karşılık.</p>

  <p>—Belki de benim düş gücümün bir ürünüdür, diye yineledi öteki. Aslında, somut olan tek şey, ortaya koyduğum iddia: Bütün bunların 'Çok Yüce’ bir yerden geldiğini söyledim kendi kendime.”</p>

  <p>Sokak ıssızdı. İnsanlar evlerine çekilmiş, askerlerin, yabancı prensesin kendilerine verdiği buyruğu sonuna kadar yerine getirmelerini bekliyordu: İsrail peygamberlerinin öldürülme buyruğunu. İlyas, Levili ile birlikte yürüyordu ve her pencerenin, her kapının ardında birinin onu gözleyip olup bitmekte olan şeylerle suçladığını hissediyordu.</p>

  <p>“Peygamber olmayı isteyen ben değilim. Bütün bunlar belki de benim düş gücümün meyvesidir,” diyordu kendi kendine İlyas.</p>

  <p>Ama marangoz dükkânında başına gelenlerden sonra, işin hiç de öyle olmadığını anlamıştı.</p>

  <p><br /></p>

  <p>Çocukluğundan beri kulağına sesler geliyor, meleklerle konuşuyordu. Hatta, annesiyle babası, onun bir İsrail rahibine görünmesini ısrarla istemişti. Rahip, birçok soru sorduktan sonra, onun bir <i>nebi</i>, yani bir peygamber, 'ruhlar dünyasına ait’ bir kişi, 'Tanrı’yla coşmuş’ bir kişi olduğunu söylemişti.</p>

  <p>Rahip, onunla birkaç saat sürekli konuştuktan sonra, annesiyle babasına, çocuğun söylediği her şeyin ciddiye alınması gerektiğini bildirmişti.</p>

  <p>Dönüş yolunda, annesiyle babası İlyas’a, gördüklerini ve duyduklarını hiç kimseye anlatmamasını tembihlemişti; peygamber olmak, ülkeyi yönetenlerle ilişkiye girmeyi gerektiriyordu, ki bu her zaman tehlikeliydi.</p>

  <p>Ne var ki, İlyas hiçbir zaman rahipleri ya da kralları ilgilendirebilecek şeyler duymamıştı. O yalnızca kendi koruyucu meleğiyle konuşuyor ve yalnızca kendi yaşamını ilgilendiren nasihatlerle ilgileniyordu. Gözünün önünde, zaman zaman anlam veremediği şeylerin belirdiği de oluyordu — uzak okyanuslar, üzerinde tuhaf varlıkların yaşadığı dağlar, kanatları ve gözleri olan daire biçiminde nesneler. Görüntüler ortadan kaybolduğunda, annesinin ve babasının sözüne uyarak, bunları en kısa sürede unutmaya çalışıyordu.</p>

  <p>Bu yüzden de giderek sesleri daha seyrek duymaya, görüntüleri daha seyrek görmeye başlamıştı. Durumdan memnun olan annesiyle babası da konuyu bir daha hiç açmamıştı. Yaşamını kendi emeğiyle kazanacak yaşa gelince, küçük bir marangoz dükkânı açması için ona para vermişlerdi.</p>

  <p>Galaad sokaklarında dolaşan öteki peygamberlere çoğu zaman saygıyla bakıyordu: Deriden giysiler giyiyor, meşin kemerler takıyor, Tanrı’nın onları Seçilmiş Halkı yönetmeleri için seçtiğini söylüyorlardı. Ama gerçekte, onun yazgısı bu değildi. O hiçbir zaman, dans ettiğinde ya da kendi kendini kırbaçladığında transa geçemeyecekti, çünkü acı çekmekten korkuyordu; oysa bu, 'Tanrı’yla coşmuş’ olanlar için çok doğal bir şeydi. Galaad sokaklarında hiçbir zaman, kendinden geçtiği sırada kendi bedeninde açtığı yaraları gururla sergileyerek dolaşamayacaktı, çünkü bunu yapamayacak kadar utangaçtı.</p>

  <p>Kendini sıradan bir insan olarak kabul ediyordu; ötekiler gibi giyinen, öteki ölümlüler gibi ruhunda aynı korkuları duyan, aynı günah eğilimlerini taşıyan bir insan. Marangoz dükkânındaki işler yoğunlaştıkça, duyduğu sesler giderek bütünüyle kesildi, çünkü erişkinlerin ve çalışan kişilerin böyle şeylere ayıracak vakti yoktu. Annesiyle babası, oğullarından memnundu ve yaşam uyum ve dinginlik içinde akıp gidiyordu.</p>

  <p>Rahiple çocukluğunda yaptığı konuşma, yavaş yavaş uzak bir anıya dönüştü. İlyas, her şeye kadir Tanrı’nın, verdiği buyrukların yerine getirilmesini sağlamak için insanlarla konuşma gereği duyacağına inanamazdı. Çocukluğunda olup bitenler, yapacak işi olmayan bir çocuğun düş görmesinden başka bir şey değildi. Doğduğu kent olan Galaad’da, insanların deli kabul ettiği insanlar vardı. Bunlar, tutarlı düşünüp konuşamadıklarından, Tanrı’nın sesini, kendi delice sayıklamalarından ayırt edemiyorlardı. Sokaklarda dolaşıp dünyanın sonunun geldiğini ilan ediyor ve başkalarının cömertliği sayesinde yaşıyorlardı. Ama hiçbir rahip, onların 'Tanrı’yla coşmuş’ kişiler olduğunu kabul etmiyordu.</p>

  <p>İlyas, sonunda bu durumdan, rahiplerin söyledikleri şeylerden hiçbir zaman kesinlikle emin olmadıkları sonucunu çıkardı. 'Tanrı’yla coşmuş’ kişiler, nereye gittiğini bilmeyen, içinde kardeşin kardeşi kırdığı ve her an yeni bir yönetimin iş başına geldiği bir ülkenin ortaya çıkardığı görünür sonuçlardı. Peygamberler ile deliler arasında hiçbir fark yoktu.</p>

  <p>Ülkesinin kralı ile Tir Prensesi Yezavel’in evlendiğini duyduğunda, buna fazla önem vermedi. Başka İsrail kralları da aynı şeyi yapmıştı, böylelikle de bölgede kalıcı bir barış sağlanmış, Lübnan ile daha geniş ticaret yapma olanağı doğmuştu. Komşu ülke halklarının var olmayan tanrılara inanmasının, hayvanlara ya da dağlara tapınmak gibi ona yabancı gelen tapınmalar uygulamasının İlyas için fazla önemi yoktu; ticaret konusunda dürüst davranıyorlardı, önemli olan da buydu. Dolayısıyla, onlardan sedir kerestesi almayı ve onlara dükkânında ürettiği malları satmayı sürdürdü. Biraz gururlu davransalar ve kendilerini Fenikeliler olarak adlandırmaktan hoşlansalar da —bunu farklı bir deri rengine sahip oldukları için yapıyorlardı— Lübnanlı tüccarlardan hiçbiri, İsrail’de hüküm süren karışıklıktan yararlanma yoluna gitmemişti. Mallara fiyatını tam olarak ödüyor ve ülkede sürüp giden iç savaş hakkında hiçbir şey söylemedikleri gibi, İsraillilerin karşı karşıya kaldıkları siyasal sorunlardan da hiç söz etmiyorlardı.</p>

  <p><br /></p>

  <p>Yezavel tahta çıktıktan sonra, Ahab’dan, tek Tanrı’ya tapınma yerine, Lübnanlıların tanrılarına tapınmayı getirmesini istemişti.</p>

  <p>Bu da daha önce görülmüş bir şeydi. İlyas, Ahab’ın bu isteğe boyun eğmesine içerlemekle birlikte, İsrail’in Tanrısına tapmayı ve Musa’nın yasalarına itaat etmeyi sürdürmüştü. 'Bu böyle süremez, diye düşünüyordu. Yezavel, Ahab’ı kandırdı ama tüm halkı inandıracak kadar güçlü olamaz.’</p>

  <p>Ne var ki, Yezavel başka kadınlara benzemiyordu; Ba’al’in kendisini dünyaya öteki halkların ve ülkelerin dinini değiştirmek için gönderdiğine inanıyordu. Tanrı’dan yüz çevirip yeni tanrılara tapınanları kurnazlıkla ve sabırla ödüllendirmeye başladı. Ahab, Samiriye’de Ba’al adına bir tapınak yaptırarak içine bir sunak koydurttu. Bunun üzerine, halk tapınağı ziyaret etmeye haşladı ve Lübnan tanrılarına tapınma her yana yayıldı.</p>

  <p>'Bu böyle süremez. Belki bir kuşak boyunca sürecek, sonunda geçip gidecek,’ diye düşünüyordu hâlâ İlyas.</p>
</body>
</html>
