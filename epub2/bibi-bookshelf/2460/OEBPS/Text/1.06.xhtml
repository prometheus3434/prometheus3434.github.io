<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>6</h3>

  <p>Günlerce yolculuk etti ve sonunda, sözü edilen vadide bulunan ve halkının Akbar adını verdiği Sarepta kentine ulaştı. Artık gücü tükenmek üzereydi ki, siyahlara bürünmüş, çalı çırpı toplayan bir kadın gördü. Vadideki bitki örtüsü zengin değildi, dolayısıyla kadıncağız kuru dal parçalarıyla yetinmek zorundaydı.</p>

  <p>“Kimsin sen?” diye sordu kadına.</p>

  <p>Kadın, yabancıya baktı, söylediğini anlamamıştı.</p>

  <p>“Bana bir testi su getir, dedi İlyas. Yalnızım, açım ve susuzum; kimseye zarar veremeyecek kadar da güçsüzüm.</p>

  <p>— Sen buralı değilsin, dedi sonunda, kadın. Konuşmana bakılırsa, İsrail krallığından geldiğine kuşku yok. Beni tanısaydın, sana verebilecek hiçbir şeyim olmadığını bilirdin.</p>

  <p>— Tanrım bana senin dul olduğunu söyledi. Ben senden daha da çaresizim. Bana şimdi yiyecek, içecek bir şey vermezsen, öleceğim.”</p>

  <p>Kadın, korkuya kapıldı. Bu yabancı, onun nasıl yaşadığını nereden bilebilirdi?</p>

  <p>“Bir erkeğin bir kadından yiyecek istemekten utanç duyması gerekir, diye karşılık verdi, kendini toparlayarak.</p>

  <p>— Senden istediğimi yap, ne olur,” diye üsteledi İlyas, gücünün giderek tükendiğini görerek. “Kendime gelir gelmez, senin için çalışırım.”</p>

  <p>Kadın güldü.</p>

  <p>“Biraz önce bana bir gerçeği söyledin: Ben dulum, ülkemin gemilerinden birinde çalışan kocamı kaybettim. Okyanusu hiç görmedim, ama onun tıpkı çöl gibi, kendisine kafa tutanların canını aldığını biliyorum.”</p>

  <p>Ve sözlerini sürdürdü:</p>

  <p>“Şimdiyse bana yalan söylüyorsun. Beşinci Dağ'ın doruğunda yaşayan Ba'al'in gerçek olduğu gibi, şu anda hazırda sana verecek hiçbir şeyim olmadığı da bir gerçek. Bir küpün dibinde bir avuç un ile bir testinin içinde birazcık zeytinyağından başka bir şeyim yok.”</p>

  <p>İlyas, gözlerinin önünde ufkun titreştiğini hissetti ve birazdan bayılacağını anladı. Kalan gücünü toplayarak, kadına son kez yalvardı:</p>

  <p>"Düşlere inanır mısın bilmem; hatta inanıp inanmadığımı ben de bilemiyorum. Ne var ki Tanrı bana, buraya gelip sana rastlayacağımı bildirdi. Başıma öyle şeyler getirdi ki, O'nun bilgeliğinden kuşku duydum, ama varlığından hiç kuşku duymadım. Ve böylece, İsrail Tanrısı bana, rastladığım kadına şunları söylememi buyurdu:</p>

  <p><i>'RAB toprak üzerine yağmur vereceği güne kadar küpte un tükenmeyecek, ve tulumda yağ eksilmeyecek.'"</i></p>

  <p>İlyas, böyle bir mucizenin nasıl gerçekleşeceğini açıklayamadan bayıldı.</p>

  <p>Kadın, ayaklarının dibine yığılan adama bakmayı sürdürdü. İsrail Tanrısına inanmanın batıl olduğunu biliyordu. Fenike tanrıları çok daha güçlüydüler ve kendi ülkesini, dünyanın en saygın ülkelerinden biri haline getirmişlerdi. Ama o kendi halinden memnundu; yaşamını genellikle sadaka alarak sürdürüyordu, ama bugün, uzun süreden beri ilk kez bir erkek onun yardımına gerek duymuştu. Kendini daha güçlü hissetti. Demek ki ondan daha kötü durumda olanlar da vardı.</p>

  <p>'Birinin benden bir iyilik beklemesi, benim bu dünya üstünde hâlâ bir değerim olduğunu kanıtlar, diye düşündü. Yalnızca açlığını gidermek için de olsa, istediğini vereceğim ona. Açlığı ben de tanıdım; insanın ruhunu nasıl çürüttüğünü bilirim.'</p>

  <p>Evine döndü, bir parça ekmekle bir testi su alarak geri geldi. Diz çöktü, başını bedenine yaslayarak, yabancının dudaklarını ıslattı. Yabancı, birkaç dakika sonra kendine geldi.</p>

  <p>Ona ekmeği uzattı ve İlyas, gözlerini vadiye, dar geçitlere, sivri doruklarıyla gökyüzünde sessizce uzanan dağlara dikerek ekmeği konuşmadan yedi. Uzakta, Sarepta kentinin vadinin oluşturduğu geçide egemen kırmızı surlarını seçiyordu.</p>

  <p>“Beni evine konuk et, ülkemde beni yakalamak için peşime düştüler, dedi.</p>

  <p>— Hangi suçu işledin?</p>

  <p>— Ben Tanrı'nın bir peygamberiyim. Yezavel, Fenike tanrılarına tapınmayı kabul etmeyen herkesin öldürülmesini buyurdu.</p>

  <p>— Kaç yaşındasın?</p>

  <p>— Yirmi üç yaşındayım.”</p>

  <p>Önünde duran genç adama acıyarak baktı. Uzun ve kirli saçları vardı. Kendini olduğundan daha yaşlı göstermek istiyordu, ne var ki sakalları henüz seyrek çıkmıştı. Böyle bir zavallı, nasıl olur da dünyanın en güçlü prensesine meydan okumaya cesaret edebilirdi?</p>

  <p>“Yezavel'in düşmanıysan, benim de düşmanım sayılırsın. Tir kentinin prensesi o; senin kentinin kralıyla evlenmekle de halkını gerçek dine döndürme görevini üstlenmiş oldu. Onu tanıyanlar böyle söylüyorlar.”</p>

  <p>Vadiyi çeviren tepelerden birini gösterdi.</p>

  <p>“Bizim tanrılarımız, kuşaklardan bu yana Beşinci Dağ'ın tepesinde oturur. Ülkemizde barışın sürmesini sağlar. Oysa İsrail savaş ve acılar içinde kıvranıyor. Bu durumda, tek bir tanrıya inanç nasıl sürdürülebilir? Yezavel'e görevini yerine getirmesi için zaman tanıyın, o zaman sizin kentlerinizde de barışın hüküm sürdüğünü göreceksiniz.</p>

  <p>— Tanrı'nın sesini duydum ben, diye karşılık verdi İlyas. Size gelince, doruğunda ne olduğunu görmek için, Beşinci Dağ'a hiç çıkmadınız.</p>

  <p>— O dağa tırmanmaya kalkan, göklerin ateşiyle yanıp kavrulur. Tanrılar, yabancılardan hoşlanmaz.”</p>

  <p>Kadın sustu. Bir gece önce, düşünde parlak bir ışık gördüğünü ve o ışığın ona, “Seni bulmaya gelecek olan yabancıyı kabul et!” dediğini anımsamıştı.</p>

  <p>“Beni evinde konuk et, yatacak bir yerim yok, diye üsteledi İlyas.</p>

  <p>— Daha önce de söyledim sana, yoksul bir insanım ben. Elimde avucumda olan ancak bana ve oğluma yetiyor.</p>

  <p>— Tanrı senden, yanında kalmama izin vermeni istedi, O kendisini seven hiç kimseye sırt çevirmez. Yalvarırım sana. Senin için çalışırım. Marangozum ben. Sedir ağacını işlemeyi bilirim, her türlü eşyayı yapabilirim. Böylelikle Tanrı, sana verdiği sözü yerine getirmek için benim ellerimi kullanmış olur: RAB toprak üzerine yağmur vereceği güne kadar küpte un tükenmeyecek, ve tulumda yağ eksilmeyecek.</p>

  <p>— İstesem de sana bir şey veremem.</p>

  <p>— Sen bunu düşünme. Gerekeni Tanrı verecek sana.”</p>

  <p>Gece gördüğü düşten tedirgin olan kadın, yabancının Sayda Prensesi'nin düşmanı olduğunu öğrenmesine karşın, onun isteğini yerine getirmeye karar verdi.</p>
</body>
</html>
