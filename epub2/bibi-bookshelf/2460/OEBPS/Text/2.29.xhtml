<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>29</h3>

  <p>İlyas, uyandığında, o gün çalışmaya gitmeyeceğini söyledi.</p>

  <p>“Bugün, benim ülkemde Bağışlanma Günü kutlanıyor.</p>

  <p>— Senin ruhunda günah yok, dedi bir kadın. Sen elinden geleni yaptın.</p>

  <p>— Evet ama gelenek sürdürülmeli. Ben o geleneğe saygılı olacağım.”</p>

  <p>Kadınlar, tarlalara su taşımaya gitti, yaşlılar görevlerine, duvarları yapmaya, ağaç kapıları ve pencereleri takmaya döndü. Çocuklar, kilden küçük tuğlaların yapımına yardımcı oluyor, bu tuğlalar daha sonra pişirilmek üzere fırına gönderiliyordu. İlyas, onları kalbinde sonsuz bir sevinçle izledi. Sonra, Akbar'dan ayrılarak vadiye gitti.</p>

  <p>Çocukluğunda öğrendiği duaları yineleyerek amaçsız yürüdü. Güneş henüz gökyüzünde tam olarak yükselmemişti ve bulunduğu yerden, Beşinci Dağ'ın vadinin bir bölümünü kaplayan dev gölgesini görüyordu. İçini dehşet veren bir önsezi kapladı: İsrail tanrısıyla Beşinci Dağ'ın tanrıları arasındaki savaş kuşaklar boyunca, binlerce yıl uzayacaktı.</p>

  <p><br /></p>

  <p>Bir akşam, dağın doruğuna kadar çıktığını ve bir melekle konuştuğunu anımsadı; ama Akbar yakılıp yıkıldığından beri, göklerden gelen sesleri hiç işitmemişti.</p>

  <p>“Tanrım, bugün Bağışlanma Günü, Sana karşı işlediğim günahların listesine gelince, çok uzun,” dedi, Yeruşalim yönüne dönerek. “Zayıflıklar gösterdim, çünkü kendi gücümü unuttum. Sert olmam gerektiğinde, yumuşak davrandım. Kötü kararlar almış olmamak için hiçbir seçim yapmadım. Zamanından önce inkârcı oldum, şükretmem gerektiğinde de küfür işledim.</p>

  <p>“Bununla birlikte, Tanrım, Senin bana karşı işlediğin günahların listesi de benimki kadar uzun. Sevdiğim insanı bu dünyadan alarak bana gereğinden çok acı çektirdin. Beni kabul eden kenti yerle bir ettin. İnsanlara yardım etmede beni başarısız kıldın, bana karşı gösterdiğin katılık, Sana olan sevgimi neredeyse unutturdu bana. Bu arada ben Sana karşı savaşım verdim, oysa şimdi, verdiğim bu savaşımın onurunu bana bağışlamıyorsun. Senin listen ile benimkini karşılaştıracak olsak, bana borçlu olduğunu göreceksin. Ne var ki, bugün Bağışlanma Günü olduğundan, Sen beni bağışla, ben de Seni bağışlayayım, böylelikle aynı yolda birlikte yürümeyi sürdürelim.”</p>

  <p>İşte tam o anda rüzgâr esmeye başladı ve meleğinin onunla konuştuğunu hissetti: “İyi işler yaptın İlyas. Tanrı, savaşımından hoşnut kaldı.”</p>

  <p>Gözlerinden yaşlar boşandı. Diz çöküp vadinin çorak toprağını öptü.</p>

  <p>“Geldiğin için sana minnettarım, çünkü içimde bir kuşku daha var: Böyle davranmakla günah işlemedim mi?”</p>

  <p>Melek cevap verdi:</p>

  <p>“Bir savaşçı, eğitmeniyle boy ölçüştüğünde, ona hakaret etmiş olur mu?</p>

  <p>— Hayır, öğrenmesi gereken tekniği edinmesi için tek yoldur bu.</p>

  <p>— Öyleyse, Tanrı sana seslenip seni İsrail'e gönderinceye kadar, yapmakta olduğun şeyi sürdür. Kalk ayağa ve verdiğin savaşın bir anlamı olduğunu kanıtlamayı sürdür, çünkü şimdiye kadar, kaçınılmaz olanın akıntısına karşı yüzmeyi başardın; başkalarıysa, kendilerini onlara ait olmayan yerlere attılar. Ama sen, akıntıya onurla karşı koyuyor, gemini rotasında tutmayı başarıyor ve acıyı eyleme dönüştürmeye çabalıyorsun.</p>

  <p>— Görememen ne kötü, dedi İlyas. Yoksa, öksüzlerin, dul kadınların ve yaşlıların bir kenti yeniden kurmayı nasıl başardıklarını görebilecektin. Yakında her şey eski görünümüne kavuşacak.</p>

  <p>— Öyle olmaz umarım, diye karşılık verdi melek. Sonuç olarak, yaşamlarının değişmesini çok pahalıya ödemiş oldular.”</p>

  <p>İlyas gülümsedi. Melek haklıydı.</p>

  <p>“Kendilerine ikinci bir fırsat tanınan insanlar gibi davranırsın umarım: Daha önce yaptığın yanlışları ikinci kez yapma. Yaşamının anlamını hiçbir zaman unutma.</p>

  <p>— Unutmayacağım,” diye cevap verdi İlyas; meleğin geri gelmiş olması onu mutlu etmişti.</p>
</body>
</html>
