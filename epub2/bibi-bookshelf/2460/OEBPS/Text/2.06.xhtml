<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>6</h3>

  <p>“İlyas hâlâ hayatta, dedi komutan, rahibe, iki ay sonra. Onu öldürtmeyi başaramadın.</p>

  <p>— Tüm Akbar kentinde o işi üstlenecek tek bir kişi bulamadım. İsrailli, hastaların derdine çare buldu, tutsakları ziyaret etti, açları doyurdu. Komşusuyla anlaşmazlığa düşen herkes ona başvuruyor ve onun verdiği kararlara herkes uyuyor — çünkü, verdiği her karar doğru. Vali, saygınlığını artırmak için ondan yararlanıyor, ne var ki kimse bunun farkında değil.</p>

  <p>— Tüccarlar savaş istemiyor. Valinin, halkı barışı yeğlemeye inandırdığı sürece Asurluları buradan hiçbir zaman kovamayacağız. İlyas'ı vakit geçirmeden öldürmeliyiz.”</p>

  <p>Rahip, doruğunu her zaman bulutların gizlediği Beşinci Dağ'ı gösterdi.</p>

  <p>“Tanrılar, ülkelerinin bir yabancı tarafından küçük düşürülmesine izin vermeyecektir. Bunu önlemenin bir yolunu bulacaklardır: Bir olay meydana gelebilir örneğin, biz de bundan yararlanabiliriz.</p>

  <p>— Nasıl bir olay?</p>

  <p>— Bilmiyorum. Ama tanrıların gönderdikleri işaretlere karşı dikkatli olacağım. Asurluların topladıkları güç hakkında doğru rakamları vermekten kaçın. Sana soracak olurlarsa, kuşatmacılar ile kendi kuvvetlerimiz arasındaki oranın hâlâ dörde bir olduğunu söyle. Birliklerine de talim yaptırmayı sürdür.</p>

  <p>— Bunu neden yapayım ki? Aradaki oran beşe karşı bire çıkarsa, zaten her şeyi yitirmiş sayılırız.</p>

  <p>— Hayır: eşit durumda oluruz. Savaş başladığında, iç düşmana karşı savaşıyor olmayacaksın, o durumda, kimse senin silahsız kişilerle uğraşan bir hain olduğunu düşünemez. Akbar ordusu, kendisine eşit kuvvette bir düşmanla karşı karşıya gelecek ve onu yenecek — çünkü o ordunun komutanı, en doğru savaş stratejisini düşündü.”</p>

  <p>Gururu okşanan komutan, bu öneriyi benimsedi. Bundan böyle de, bilgileri vali ile İlyas'tan gizlemeye başladı.</p>
</body>
</html>
