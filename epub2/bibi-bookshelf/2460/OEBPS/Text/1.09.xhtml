<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>9</h3>

  <p>Asurlu bir devriye birliği, vadinin girişine kamp kurmuştu ve orada kalacağa benziyordu. Az sayıda askerden oluşan bir gruptu ve hiçbir tehdit oluşturmuyordu. Bununla birlikte komutan, kentin valisine önlem almasını söyledi.</p>

  <p>“Bize hiçbir kötülükleri dokunmadı, dedi vali. Kuşkusuz ticari bir görevleri var, ürünlerini taşımak için daha iyi yollar arıyorlar. Bizim yollarımızı kullanmaya karar verirlerse, vergisini öderler, biz de daha zengin oluruz. Onları neden kışkırtalım?”</p>

  <p>Olup bitenler yetmiyormuş gibi, dul kadının oğlu, görünürde hiçbir neden yokken hastalandı. Komşular, olayı yabancının varlığına yordular; bunun üzerine kadın, İlyas'a çekip gitmesini söyledi. Ama İlyas kılını bile kıpırdatmadı — Tanrı henüz kendisine seslenmemişti. Bu yabancının, beraberinde Beşinci Dağ'ın tanrılarının öfkesini getirdiği dedikodusu yayılmaya başladı.</p>

  <p>Ordu denetim altında tutulabilir Ve halkın Asurlu askerlerin gelmesinden duyduğu kaygı yatıştırılabilirdi. Ne var ki dul kadının oğlu hasta düşünce vali, halkın İlyas'ın varlığından giderek artan ölçüde kaygı duymasının önüne geçmekte zorluk çekti.</p>

  <p>Kent halkını temsil eden bir kurul, ona bir öneri götürmeye gitti:</p>

  <p>“İsrailli için, duvarların öte yanında bir ev inşa edebiliriz. Böylelikle, konukseverlik yasalarına karşı çıkmamış oluruz, böylelikle de kendimizi tanrıların öfkesinden koruruz. Tanrılar, bu adamın buradaki varlığından hoşnut değil.</p>

  <p>— Bırakın olduğu yerde kalsın, diye karşılık verdi vali. İsrail ile aramızda siyasal sorunlar çıksın istemiyorum.</p>

  <p>— Nasıl olur, diye bağırdı Akbarlılar. Yezavel tek tanrıya inanan tüm peygamberlerin izini sürüp onları öldürtüyor.</p>

  <p>— Prensesimiz, yürekli bir kadındır, ayrıca Beşinci Dağ'ın tanrılarına da bağlıdır. Ne var ki, bugün elinde bulundurduğu tüm güce karşın, İsrailli değildir. Orada yarın gözden düşebilir, bu durumda da bizim, komşularımızın öfkesini yatıştırmamız gerekebilir. Peygamberlerinden birine iyi davrandığımızı gösterirsek, onlar da bize minnettar kalır, iyi davranırlar.”</p>

  <p>Akbarlı grup, valinin yanından pek memnun ayrılmadı, çünkü rahip, İlyas'ın günün birinde altın ve armağanlarla değiş tokuş edileceğini söylemişti. Vali hatalı davranıyor bile olsa, ellerinden bir şey gelmezdi: Geleneğe göre, kenti yöneten aileye saygı göstermek gerekirdi.</p>
</body>
</html>
