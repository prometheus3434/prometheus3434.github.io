<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>22</h3>

  <p>Ertesi gün, İlyas ile kadın, akşam bıraktıkları yerden işe başladılar. Bir gün önce onları görmeye gelen yaşlı adam yeniden yanlarına yaklaştı.</p>

  <p>“Yapacak hiçbir işim yok, size yardım edebilirim, dedi. Ne var ki cesetleri taşıyamayacak kadar güçsüzüm.</p>

  <p>— Öyleyse, küçük tahta parçaları ile tuğlaları topla. Külleri de temizlersin.”</p>

  <p>Yaşlı adam çalışmaya koyuldu.</p>

  <p><br /></p>

  <p>Güneş en yüksek noktasına çıkınca, İlyas yere oturdu; bitkindi. Meleğinin, çevresinde bir yerlerde olduğunu biliyordu, ama onu artık duyamazdı. “Neye yarar? Gerek duyduğum zaman bana yardımcı olamadı, bundan böyle onun önerilerini duymak istemiyorum; yapmak istediğim tek şey, bu kenti düzenli bir biçimde bırakmak, Tanrı'ya, O'na meydan okuyabileceğimi göstermek ve sonra, canımın istediği yere gitmek.”</p>

  <p>Yeruşalim uzak değildi; aşılması zor geçitlerden gidilmezse, yedi günlük yürüyüş mesafesindeydi, ne var ki orada hain olarak aranıyordu. Şam'a gitmek belki daha iyiydi, ya da bir Yunan kentinde yazıcılık işi bulmak.</p>

  <p>Birinin ona dokunduğunu hissetti. Döndü ve elinde bir tas tutan çocuğu gördü.</p>

  <p>“Evlerden birinde buldum,” dedi çocuk ve tası ona uzattı.</p>

  <p>İçi su doluydu. İlyas, suyu son damlasına kadar içti.</p>

  <p>“Bir şeyler ye,” dedi. “Çalışıyorsun, karşılığını hak ediyorsun.”</p>

  <p>Çocuğun, kuşatma gecesinden sonra ilk kez dudağında bir gülümseme belirdi ve kadının meyve ile un bıraktığı yere seğirtti.</p>

  <p>İlyas yeniden çalışmaya başladı; yıkıntı halindeki evlere giriyor, kalıntıları kaldırıyor, altında kalan cesetleri, meydandaki kümeye kadar taşıyordu. Çobanın koluna yaptığı pansuman düşmüştü, ama bunun önemi yoktu; onurunu yeniden kazanabilmesi için, yeterince güçlü olduğunu kendi kendine kanıtlaması gerekiyordu.</p>

  <p>Şimdi, meydana dağılmış çöpleri toplayan yaşlı adam haklıydı; düşmanlar, kısa süre sonra geri dönmüş olacaklar ve ekmedikleri bir ürünün meyvelerini toplayacaklardı. İlyas, yaşamı boyunca sevdiği tek kadının katilleri hesabına çalışmış oluyordu, çünkü kör inançlı olan Asurlular, öyle ya da böyle kenti yeniden kuracaklardı. Eski inanışlarına göre, tanrılar yeryüzündeki kentleri vadilerle, hayvanlarla, ırmaklarla, denizlerle uyumlu olarak kesin bir sıraya göre düzenlemişlerdi. Bu kentlerin her birinde, dünya üzerinde uzun sürecek varlıkları sırasında, onları birbirine bağlayacak kutsal bir bağ bırakmışlardı. Bir kent yerle bir edildiğinde, Göklerin Yeryüzü'ne yıkılma tehlikesi çok büyüktü.</p>

  <p>Efsaneye göre, Akbar'ın kuzeyden gelen kurucusu, yüzyıllar önce buradan geçmişti. Geceyi burada geçirmeye karar verip öteberisini bıraktığı yeri şaşırmamak için, yere tahta bir kazık soktu. Ertesi gün, kazığı soktuğu yerden sökemeyince, bu işte evrenin iradesinin söz konusu olduğunu anladı; bu mucizenin gerçekleştiği yere bir taş bıraktı ve az uzakta da bir su kaynağı keşfetti. Kabileler yavaş yavaş taşın ve kuyunun bulunduğu yerin yakınma yerleşmeye başladılar: Akbar kenti doğmuştu.</p>

  <p>Vali, bir kez İlyas'a, Fenike geleneğine göre, her kentin bir <i>üçüncü</i> nokta oluşturduğunu, Gökler ile Yeryüzü arasında bağlantı kuran bir öge olduğunu anlatmıştı. Evren, tohumun bitkiye dönüşmesini, toprak da onun gelişmesini sağlıyor, insanlar bu bitkiyi toplayıp kente götürüyorlar, orada, bunları kutsal dağların üstüne götürüp bırakmadan önce, tanrılara adak yapıyorlardı. İlyas çok gezip görmüş olmasa da, dünya üzerindeki birçok ulusun bu görüşü paylaştığını biliyordu.</p>

  <p>Asurlular, Beşinci Dağ'ın tanrılarını bu yiyeceklerden yoksun bırakmaktan korkarlardı; Evren'in dengesini bozmak istemezlerdi.</p>

  <p>“Bu savaşım, benim iradem ile çektiğim acıların ortasında beni tek başıma bırakan Tanrı'nın iradesi arasında bir savaşım olduğuna göre, bütün bunları neden düşünüyorum?”</p>

  <p>Bir gün önce Tanrı'ya kafa tuttuğu anda içinde doğan izlenimi yeniden hissetti. Önemli bir ögeyi unutuyordu ve belleğini ne kadar yoklarsa yoklasın bunun ne olduğunu bulamıyordu.</p>
</body>
</html>
