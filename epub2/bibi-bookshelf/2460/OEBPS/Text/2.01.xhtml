<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>1</h3>

  <p>Rahip, doğmakta olan güneşe dualar ettikten sonra, fırtına tanrısı ile hayvanlar tanrıçasından, delilere merhamet etmesini diledi. Bu sabah ona İlyas'ın, dul kadının oğlunu Ölüler Krallığı'ndan geri getirdiğini anlatmışlardı.</p>

  <p>Bu, kent halkını hem korkutmuş, hem de heyecanlandırmıştı. Herkes, İsraillinin bu gücü Beşinci Dağ'ın tanrılarından aldığını düşünüyordu, öyle ki bundan böyle onun işini bitirmek çok daha güç olacaktı. “Onun da saati gelecek,” dedi rahip kendi kendine.</p>

  <p>Tanrılar kendisine o adamı öldürme fırsatını vereceklerdi. Bununla birlikte, tanrıların öfkesinin, bu adamın ülkeye gelişinden başka bir nedeni vardı; Asurluların vadinin girişinde belirmesi buna işaretti. Yüzyıllarca sürmüş barış, neden böyle son buluyordu? Bu sorunun cevabını biliyordu: Biblos yazısının bulunmuş olması yüzünden. Ülkesi, herkesin —hatta böyle bir şeye hazırlıklı olmayanların bile— kullanabileceği bir yazı türü geliştirmişti. Kim olursa olsun, bu yazıyı kısa sürede öğrenebilirdi, böylelikle de uygarlığın sonu gelmiş olurdu.</p>

  <p>Rahip, insanların icat ettiği imha silahları arasında on korkunç —ve en güçlü— olanının, 'söz' olduğunu biliyordu. Hançerler ile mızraklar kan izi bırakıyordu; oklar ıraktan fark ediliyordu; zehirlere gelince, sonunda onlar da ayırt ediliyor, etkileri ortadan kaldırılabiliyordu. Ne var ki söz, iz bırakmadan yok ediyordu. Kutsal din kurallarıyla ilgili bilgiler herkese yayılacak olursa, birçok kişi bu bilgilerden, dünyayı değiştirmek için yararlanacak, böylelikle de tanrılar bundan zarar görecekti. Atalara ilişkin bilgileri şimdiye kadar elinde tutan, yalnızca rahipler sınıfıydı — bu bilgiler, yeni rahiplere sözlü olarak ve gizli tutulacağına yemin ettirilerek aktarılıyordu. Bunun dışında, Mısırlıların dünyaya yaydıkları yazı karakterlerinin çözülmesi için, uzun yıllar boyunca çalışmak gerekirdi; böylelikle, yalnızca bu iş için yetiştirilmiş olan kişiler, yani rahiplerle yazıcılar, aralarında bilgi alışverişi yapabiliyorlardı.</p>

  <p>Öteki kültürlerin de tarihi kaydetmek için daha ilkel yöntemleri vardı, ama bu yöntemler o kadar karmaşıktı ki, kullanıldıkları bölgelerin dışında, bunları öğrenmek için kafa patlatmaya kimse yanaşmamıştı. Biblos'un icadındaysa, yeryüzünde bomba gibi patlayabilecek bir yan vardı: Hangi ülke olursa olsun ve bu ülkenin dili ne olursa olsun, bu yöntemi kullanabilirdi. Kendi sitelerinde keşfedilmemiş olan her şeyi ellerinin tersiyle iten Yunanlılar bile Biblos yazısını benimsemiş ve ticari işlemlerinde kullanmaya başlamışlardı. Yenileştirici özellik taşıyan her şeyi kendilerine mal etmekte uzman olduklarından, bu yönteme Yunanca alfabeta adını vermişlerdi.</p>

  <p>Yüzyıllarca süren uygarlıkların gizleri gün ışığına çıkma tehlikesiyle karşı karşıyaydı. Buna kıyasla, İlyas'ın gösterdiği mucizenin —bir varlığı, Ölüm Irmağı'nın öte yanından bu tarafa getirmişti, ki Mısırlılarda bu bir gelenekti— hiç önemi yoktu.</p>

  <p>'Cezalandırıyoruz, çünkü kutsal olan şeyleri özenle korumaktan aciziz, diye düşündü. Asurlular kapımıza dayandı, vadiyi geçecek ve atalarımızın uygarlığını yok edecekler.'</p>

  <p>Ve Biblos yazısına son vereceklerdi. Rahip, düşmanın varlığının nedensiz olmadığını biliyordu. Düşman, ödenmesi gereken bedeldi. Tanrılar olayları, hiç kimsenin kendini gerçek sorumlu olarak görmeyeceği biçimde düzenlemişti: Asurluların kışkırtması yüzünden, ordudan çok, ticaretle ilgilenen bir valiyi başa getirmişler, yağmuru giderek daha az yağdırmaya başlamışlar, halkı birbirine düşürmek için de inançsız birini kente göndermişlerdi. Yakında, yazgılarını belirleyecek son savaş başlayacaktı. Akbar, var olmayı sürdürecekti, ne var ki Biblos yazısının oluşturduğu tehdit, yeryüzünden hiçbir zaman yok olmayacaktı.</p>

  <p>Rahip, yabancı bir gezginin kuşaklarca önce, göklerin işaret ettiği yeri bularak kenti kurduğu noktayı gösteren taşı özenle temizledi. 'Ne kadar da güzel,' diye düşündü. Taşlar, tanrıların birer suretiydi — sert, dayanıklı, her felaketten sonra ayakta kalan ve varlıklarının nedenini hiçbir biçimde açıklamaya gerek duymayan suretler. Sözlü gelenek, dünyanın merkezini bir taşın gösterdiğini söylüyordu. Çocukluğunda bu taşın nerede olduğunu aramayı düşünmüştü. Bu düşüncesini bu yıla kadar korumuştu. Ne var ki, vadinin dibinde Asurluların varlığını gözlediğinde, bu düşünü hiçbir zaman gerçekleştiremeyeceğini anlamıştı.</p>

  <p>“Önemli değil. Yazgı, benim kuşağımın, tanrılara saygısızlık edildiği için kurban edilmesini istedi. Dünyanın gidişi içinde, önüne geçilemez şeyler vardır; bize düşen, bunları kabul etmektir.”</p>

  <p>Tanrılara itaat edeceğine kendi kendine söz verdi: savaşın çıkmasına engel olmaya kalkışmayacaktı.</p>

  <p>“Belki de zamanın sonu geldi. Giderek artan bunalımların üstesinden gelmenin bir yolunu bulamıyoruz.” Rahip, asasını alıp küçük tapınaktan dışarı çıktı; Akbar garnizonunun komutanıyla buluşacaktı.</p>

  <p>Güney duvarına yaklaşmıştı ki, karşısına İlyas çıktı. “Tanrı, bir çocuğu ölüler dünyasından geri getirdi, dedi İsrailli. Kent, benim gücüme inanıyor.</p>

  <p>— Çocuk kuşkusuz ölmemişti, diye karşılık verdi rahip. Böyle şeyler daha önce de oldu; kalp durur, kısa süre sonra yeniden çarpmaya başlar. Bugün, kentteki herkes bunu konuşuyor. Yarın, tanrıların yakında olduklarını, onların sözlerini işitebileceklerini anımsayacaklar. O zaman, çenelerini tutacaklar. Gitmeliyim, Asurlular savaşa hazırlanıyor.</p>

  <p>— Sana söyleyeceklerime kulak ver: Dün geceki mucizeden sonra, kent duvarlarının dışında uyumaya gittim, çünkü biraz huzura gerekseme duyuyordum. O sırada, Beşinci Dağ'ın tepesinde gördüğüm melek, yeniden belirdi. Ve bana şunu söyledi: 'Akbar, çıkacak savaşta yok olacak.'</p>

  <p>— Kentler yok edilemez. Yetmiş kez yeniden kurulacaklardır, çünkü tanrılar onları neden oraya koyduklarını bilir ve orada kalmalarını isterler.”</p>

  <p>Vali, saray maiyetinden birkaç kişiyle yaklaştı:</p>

  <p>“Ne diyorsun, diye sordu.</p>

  <p>— Barış yapmaya bakın, diye yineledi İlyas.</p>

  <p>— Korkuyorsan, geldiğin yere dön, diye karşılık verdi rahip, soğuk bir ses tonuyla.</p>

  <p>— Yezavel ve onun kralı, öldürmek için kaçak peygamberleri bekliyor, dedi vali. Ama ben senin, göklerin ateşiyle kavrulmadan nasıl Beşinci Dağ'a tırmanabildiğini anlatmanı isterdim.”</p>

  <p>Rahibin bu konuşmayı kesinlikle engellemesi gerekiyordu: Vali, Asurlularla barışa yanaşmak niyetindeydi; amacına ulaşmak için belki de İlyas'tan yararlanmak isteyecekti.</p>

  <p>“Dinleme onu, dedi rahip valiye. Dün, yargılanmak üzere benim önümden alınıp götürüldüğünde, korkudan ağladığını gördüm onun.</p>

  <p>— Yol açtığımı düşündüğüm kötülük yüzünden ağlıyordum. Yoksa ben, Tanrı'dan ve kendimden başka kimseden korkmam. Ayrıca, İsrail'den de kaçmadım, Tanrı izin verir vermez oraya dönmeye hazırım. Ülkemin güzel prensesini yok edeceğim ve İsrail'in inancı bu yeni tehdidin üstesinden gelecek.</p>

  <p>— Yezavel'in çekiciliğine dayanabilmek için çok katı yürekli olmak gerek, diye alay etti vali. Öyle olsa bile, bir dahaki sefere çok daha güzel bir kadın göndeririz, Yezavel'den önce gönderdiğimiz gibi.”</p>

  <p>Doğruydu bu. İki yüz yıl önce, bir Sayda prensesi, İsrail'in başına geçmiş kralların en bilge olanını, Kral Süleyman'ı baştan çıkarmıştı. Prenses, ondan Tanrıça Astarte adına bir tapınak yaptırmasını istemiş, Süleyman da onun isteğini yerine getirmişti. Bu saygısızlık yüzünden, Tanrı komşu ülkelerin ordularını ona karşı kışkırtmış ve Süleyman tahtından indirilmişti.</p>

  <p>Aynı şey Ahab'ın, yani Yezavel'in kocasının başına da gelecek,' diye düşündü İlyas. Zamanı geldiğinde, bu görevi yerine getirmesini Tanrı sağlayacaktı. İyi de, bu iki adamı ikna etmeye çalışmak neye yarar? Onlar da dün akşam, dul kadının evinde gördüğü, yere diz çökmüş, Beşinci Dağ'ın tanrılarına dua eden insanlar gibiydi. Gelenek, onların başka türlü düşünmesine hiçbir zaman izin vermeyecekti,</p>

  <p>“Konukseverlik yasasına uymak zorunda oluşumuz ne kötü, dedi, görünüşte İlyas'ın barış konusundaki yorumlarını unutmuş olan vali. Yoksa, Yezavel'e, peygamberleri yok etme görevinde yardımcı olurduk.</p>

  <p>— Bana yaşamımı bağışlamanızın nedeni bu değil. Benim çok değerli bir mal olduğumu biliyorsunuz; ve Yezavel'e beni kendi elleriyle öldürme zevkini tattırmak istiyorsunuz. Ne var ki —dünden beri— halk, benim mucizevi güçlerle donatıldığıma inanıyor. İnsanlar, Beşinci Dağ'da benim tanrılarla karşılaştığımı düşünüyor; size gelince, tanrılara saygısızlık etmek umurunuzda bile değil, siz yalnızca kent halkını öfkelendirmek istemiyorsunuz.”</p>

  <p>Vali ve rahip, İlyas'ı kendi başına bırakıp kentin surlarına yöneldiler. Rahip, o anda İsrail Peygamberi'ni ilk fırsatta öldürtmeye karar verdi; şimdiye kadar değerli bir mal olan bu kişi, artık bir tehdit haline gelmişti.</p>

  <p>Onların uzaklaştığını gören İlyas, umutsuzluğa düştü. Tanrı'ya yardım edebilmek için ne yapabilirdi? Bunun üzerine, meydanın ortasında bağırmaya başladı:</p>

  <p>“Akbar halkı! Dün akşam Beşinci Dağ'a tırmandım ve orada, yukarıda oturan tanrılarla konuştum. Dönüşümde, bir çocuğu Ölüler Krallığı'ndan geri getirmeyi başardım!”</p>

  <p>İnsanlar, onun çevresine toplandı. Olanları bütün kent halkı zaten biliyordu. Vali ile rahip, yarı yolda durup ne olup bittiğini görmek için geri döndü: İsrail Peygamberi, Beşinci Dağ'ın tanrılarının, kendilerinden daha üstün bir tanrıya yakardıklarını gördüğünü anlatıyordu.</p>

  <p>“Onu öldürteceğim, dedi rahip.</p>

  <p>— O durumda, halk bize karşı ayaklanır,” diye karşılık verdi, yabancının söyledikleriyle ilgilenen vali. “En iyisi, bir hata yapmasını beklemek.</p>

  <p>— Dağdan aşağı inmeden önce, tanrılar beni Asurlulara karşı valiye yardım etmekle görevlendirdi, diye sözüne devam ediyordu İlyas. Onun saygıdeğer bir insan olduğunu, sözlerime de kulak vermek istediğini biliyorum. Ne var ki, savaştan yarar sağlayacak kişiler var, bu kişiler ona yaklaşmamı engelliyor.</p>

  <p>— İsrailli, bir ermiş kişi, dedi bir yaşlı adam, valiye. Göklerin ateşiyle çarpılmadan, hiç kimse Beşinci Dağ'a çıkamaz, ama bu adam bunu başardı, şimdi de ölüleri diriltiyor.</p>

  <p>— Tir, Sayda ve tüm öteki Fenike kentlerinde barış geleneği vardır, dedi bir başka yaşlı. Bundan çok daha kötü tehditlerle karşı karşıya kaldık biz, hepsini de atlattık.”</p>

  <p>Hastalar ve sakatlar, kalabalığın içinden kendilerine yol açarak yaklaştılar, İlyas'ın giysilerine ellerini sürerek, kendilerini hastalıklarından kurtarmasını istediler.</p>

  <p>“Valiye akıl vermeden önce, hastaları iyileştir, diye buyruk verdi rahip. Beşinci Dağ'ın tanrılarının senin arkanda olduklarına ancak böylelikle inanırız.”</p>

  <p>İlyas, meleğin bir gece önce kendisine söylediklerini anımsadı: Ancak sıradan kişiler kadar gücü olacaktı.</p>

  <p>“Hastalar, kendilerine yardım etmeni istiyor, diye üsteledi rahip. Bekliyoruz.</p>

  <p>— Önce savaşı önlemeye çalışmalıyız. Bunu başaramazsak, çok daha fazla sayıda hasta ve sakat olacak.”</p>

  <p>Vali, tartışmayı kesti:</p>

  <p>“İlyas bizimle birlikte gelecek. Tanrısal esinle donatılmış biri o.”</p>

  <p>Beşinci Dağ'da tanrıların bulunduğuna inanmasa da, Asurlularla barış içinde yaşamayı sürdürmenin tek çıkış yolu olduğuna halkı inandırmak için, bir yandaşa gerek duyuyordu.</p>

  <p>Komutanın yanına doğru giderlerken, rahip, İlyas'a düşüncelerini aktardı.</p>

  <p>“Söylediklerinin hiçbirine inanmıyorsun.</p>

  <p>— Barışın tek çıkış yolu olduğuna inanıyorum. Ne var ki, o dağın doruklarında tanrıların oturduğuna inanmıyorum. Oraya çıktım.</p>

  <p>— Ne gördün, peki?</p>

  <p>— Tanrı'nın bir meleğini. Onu daha önce de geçtiğim birçok yerde görmüştüm. Yalnızca tek bir Tanrı var.”</p>

  <p>Rahip güldü.</p>

  <p>“Yani demek istediğin şu ki, fırtınayı yaratan tanrı, buğdayı da yarattı; bunlar birbirinden bütünüyle farklı şeyler olsa da, öyle mi?</p>

  <p>— Beşinci Dağ'ı görüyor musun, diye sordu İlyas. Ona farklı yönlerden baktığında, farklı bir dağ görmüş gibi oluyorsun, oysa dağ hep aynı dağ. Bu, yaratılmış olan her şey için geçerli: Hepsi aynı Tanrı'nın farklı yüzleri.”</p>
</body>
</html>
