<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>31</h3>

  <p>Aylar geçti, Asurlulardan ses seda çıkmıyordu. Akbar artık yeni bir kent olarak neredeyse doğmuş sayılırdı ve İlyas geleceği düşünebilirdi; kadınlar, kumaş parçalarını onarıyor, bunlardan yeni giysiler dikiyorlardı. Yaşlılar, evleri yeniden düzenliyor ve kentin sağlıklı bir yaşama kavuşması için uğraş veriyorlardı. Çocuklar, kendilerinden yardım istenince koşuyor, ama genelde günlerini oynamakla geçiriyorlardı: Buysa, çocukların en önemli göreviydi.</p>

  <p>İlyas, eskiden bir ambarın bulunduğu yerde yapılan küçük bir taş evde çocukla birlikte yaşıyordu. Akbar sakinleri her akşam ana meydanda yakılan ateşin çevresinde oturuyor, yaşamları boyunca duydukları öyküleri anlatıyorlardı; İlyas da çocukla birlikte, ertesi gün pişirilecek olan tabletlerin üzerine, anlatılan her şeyi not alıyordu. Kütüphane, gözle görülür biçimde gelişip büyüyordu.</p>

  <p>Oğlunu yitiren kadın da Biblos harflerini öğreniyordu. İlyas, sözcük ve cümle yazabilecek hale geldiğini görünce, onu alfabeyi halkın geriye kalan bölümüne öğretmekle görevlendirdi; böylelikle, Asurlular geri döndüğünde, bu insanlardan çevirmen ya da öğretmen olarak yararlanabileceklerdi.</p>

  <p>“Rahibin engellemek istediği şey, tam olarak buydu,” dedi, denizler kadar geniş bir ruha sahip olmak istediği için <i>Okyanus</i> adını almış bir yaşlı adam. “Biblos yazısının yaşamasını ve Beşinci Dağ'ın tanrılarını tehdit etmesini istemiyordu.</p>

  <p>— Kaçınılmaz olanın önüne kim geçebilir ki?” diye karşılık verdi İlyas.</p>

  <p>İnsanlar, gün boyunca çalışıyor, güneşin batışını birlikte izliyor, gece de öyküler anlatıyorlardı.</p>

  <p>İlyas, ortaya koyduklarından hoşnuttu. Yapıtını giderek daha çok sevmeye başlıyordu.</p>

  <p><br /></p>

  <p>Gözetleme görevini üstlenmiş bir çocuk, koşarak aşağı indi.</p>

  <p>“Ufukta toz bulutları gördüm, dedi heyecanla. Düşman geri dönüyor!”</p>

  <p>İlyas, kulenin tepesine çıktı ve verilen bilginin doğru olduğunu gördü. Akbar'ın kapılarına ertesi gün gelebileceklerini hesapladı.</p>

  <p>Öğleden sonra, kent sakinlerine, güneşin batışını izlemeyip meydanda toplanmaları gerektiğini bildirdi. Çalışma günü bittiğinde, kalabalığın yanına gitti ve insanların korku içinde olduklarını gözledi.</p>

  <p>“Bugün, geçmişe ait öyküler anlatmayacağız, Akbar'la ilgili tasarılardan da söz etmeyeceğiz, dedi. Kendimizden söz edeceğiz.”</p>

  <p>Kimse bir şey söylemedi.</p>

  <p>“Bir süre önce, ay gökyüzünde parladı. O gün başımıza, hepimizin önceden hissettiğimiz ama kabul etmek istemediğimiz şey geldi: Akbar yerle bir edildi. Asur ordusu geri çekildiğinde, en değerli insanlarımızı yitirmiştik. Geriye kalanlar, artık burada kalmaya değmediğini düşünerek kenti terk etmeye karar verdi. Geride yalnızca yaşlılar, dullar ve yetimler kaldı; yani işe yaramayanlar.</p>

  <p>“Çevrenize şöyle bir bakın; meydan, şimdiye kadar hiç olmadığı kadar güzel, yapılar daha sağlam, yiyeceğimizi paylaşıyoruz ve herkes Biblos'ta bulgulanan yazıyı öğreniyor. Kentin bir yerinde, üzerine öykülerimizi yazdığımız tabletlerden oluşan bir koleksiyon var; böylelikle gelecek kuşaklar bizim neler yaptığımızı anımsayacak.</p>

  <p>“Bugün, yaşlıların, yetimlerin ve dulların da gittiklerini biliyoruz. Yerlerini her yaştan, içleri heyecan dolu, kendi yaşamlarına bir ad ve bir anlam vermiş genç insanlara bıraktılar.</p>

  <p>“Kenti yeniden kurmak için çalıştığımız sırada, Asurluların her an geri dönebileceğini biliyorduk. Günün birinde kentimizi onların yönetimine teslim etmemiz gerekeceğini, onunla birlikte çabalarımızı, alınterimizi, onu eskisinden daha güzel görmenin içimizde uyandırdığı sevinci de onlara vereceğimizi biliyorduk.”</p>

  <p>Yanan ateşin ışığı, gözlerden süzülen yaşları aydınlattı. Gece toplantıları sırasında genellikle oyun oynayan çocuklar bile bu sözlere dikkat kesilmişlerdi. İlyas sözünü sürdürdü:</p>

  <p>“Bunun önemi yok. Biz, Tanrı'ya karşı görevimizi yerine getirdik, çünkü O'nun bize meydan okumasını ve buna karşı savaşma onurunu kabullendik. O geceden önce bize ısrarla, <i>'Yürü'</i> diyordu. Ama biz onu dinlemiyorduk. Neden?</p>

  <p>“Çünkü her birimiz, kendi geleceğimizi önceden belirlemiştik: Ben, Yezavel'i tahtından indirmeyi düşünüyordum, şimdi <i>Kavuşma</i> adını almış olan kadın, oğlunun denizci olmasını istiyordu, bugün adı <i>Bilgelik</i> olan adam, yaşamının geri kalan günlerinde meydanda yalnızca şarap içmek istiyordu. Yaşamın kutsal gizemine alışmıştık ve bu gizeme hiç önem vermiyorduk.</p>

  <p>“Bunun üzerine Tanrı şöyle dedi: <i>'Yürümek istemiyorlar mı? Öyleyse çok uzun bir süre, oldukları yere çakılıp kalacaklar!'</i></p>

  <p>“Ve biz O'nun iletisini ancak o zaman anladık. Asur kılıçlarının çeliği, gençlerimizi alıp götürdü, erişkinlerimizin yüreğini de korku sardı. Şu anda nerede bulunurlarsa bulunsunlar, hâlâ yerlerinde çakılı duruyorlar; Tanrı'nın lanetini kabul ettiler onlar.</p>

  <p>“Ama biz, Tanrı'nın iradesine karşı savaşım verdik. Sevdiğimiz erkeklere ve kadınlara karşı yaşamımız boyunca savaşım verdiğimiz gibi, çünkü bizi kutsayan ve yücelten, verdiğimiz bu savaşımlardır. Felaketin önümüze koyduğu fırsattan yararlandık ve O'na karşı görevimizi yerine getirdik; böylelikle O'nun bize verdiği <i>yürüme</i> buyruğuna itaat edebileceğimizi kanıtlamış olduk. En kötü koşullarda bile hep ileri doğru gittik.</p>

  <p>“Öyle anlar olur ki, Tanrı bizi itaat etmeye zorlar. Ama öyle anlar da vardır ki, bizim irademizi sınamak ister ve önümüze engeller çıkararak O'na olan sevgimizi ölçmek ister. Akbar'ın surları yerle bir olduğunda, O'nun iradesinin böyle bir kanıtını gördük: Yıkılan duvarlar ufkumuzu açtı ve her birimizin, teker teker neler yapabileceğimizi anlamamızı sağladı. Yaşam hakkında düşünmeyi bırakıp, onu yaşamaya karar verdik. Bu kararımız iyi bir sonuç verdi.”</p>

  <p>İlyas, gözlerin parlamaya başladığını gözledi. İnsanlar anlamışlardı.</p>

  <p>“Yarın, hiç direnmeden Akbar'ı teslim edeceğim; buradan ne zaman istersem o zaman ayrılmakta özgürüm, çünkü Tanrı'nın benden beklediğini yerine getirdim. Bütün bunları yapmadan ayrılmış olsam, kanım, alın Terim ve tek aşkım burada kalacaktı; bu yüzden, yaşamımın kalan günlerini burada geçirip, bu kentin yeniden yıkılmasını önlemeye karar verdim. Her biriniz istediğiniz kararı alabilirsiniz, ama şunu hiç unutmayın: Hepiniz, düşündüğünüzden çok daha iyi birer insansınız.</p>

  <p>“Felaketin size verdiği fırsatı değerlendirdiniz; bunu herkes yapamaz.”</p>

  <p>İlyas ayağa kalktı ve toplantının bittiğini bildirdi. Çocuğa, eve geç geleceğini, yatmak için onu beklememesini söyledi.</p>

  <p><br /></p>

  <p>Yıkımdan kurtulan tek anıt olan tapınağa kadar gitti; tanrıların heykellerini Asurlular alıp gitmişlerdi ama tapınağa zarar vermemişlerdi, bu yüzden de onu yeniden yapmak gerekmemişti. Geleneğe göre, atalarından birinin yere bir kazık kakıp bir daha çıkaramadığı yeri belirten taşa saygıyla dokundu.</p>

  <p>Kendi ülkesinde Yezavel'in buna benzer tapınaklar yaptırttığını ve halkının bir bölümünün Ba'al'e ve onun buyruğundaki küçük tanrılara tapındıklarını düşündü. Daha önce içine doğan o önsezi bir kez daha ruhunu doldurdu: İsrail'in tanrısı ile Fenike tanrılarının arasındaki savaş çok uzun, düşünebileceğinden çok daha uzun sürecekti. Bir düşteymiş gibi, yıldızların güneşle kesişip her iki ülkeye de yıkım ve ölüm yağdırdığını gördü. Bilinmeyen diller konuşan insanlar, çelikten atlara binmiş, gökyüzünde birbirleriyle kapışıyorlardı.</p>

  <p>“Şu anda görmen gereken şey bu değil, çünkü bunun zamanı henüz gelmedi, dedi meleği. Pencereden dışarı bak.”</p>

  <p>İlyas, söyleneni yaptı. Dışarıda, dolunay Akbar'ın evlerini ve sokaklarını aydınlatıyordu ve gecenin ilerlemiş bir saati olmasına karşın, kent halkının konuşmalarını ve gülüşmelerini duyabiliyordu. Asurluların geri dönmesine karşın, bu halk yaşamını sürdürmek istiyordu ve varlığının yeni aşamasıyla karşı karşıya gelmeye hazırdı.</p>

  <p>Tam o anda, bir siluet fark etti ve bunun, çok sevdiği o kadın olduğunu ve şimdi kentin içinde yeniden gururla dolaşmakta olduğunu gördü. Gülümsedi ve kadının, yanağına dokunduğunu hissetti.</p>

  <p>“Gururluyum, diyor gibiydi. Akbar, gerçekten güzelliğini koruyor.”</p>

  <p>Ağlamak geldi içinden, ne var ki aklına, annesi için tek damla gözyaşı bile dökmemiş olan çocuk geldi. Gözyaşlarına egemen oldu ve birlikte oldukları zamanın en güzel anlarını anımsadı — kentin kapısında birbirlerine rastladıkları andan, onun kilden bir tabletin üzerine 'aşk' sözcüğünü yazdığı ana kadar. Giysisi, saçları, burnunun ince çizgisi gözlerinin önünde canlandı.</p>

  <p>“Bana Akbar olduğunu söylemiştin. Bu yüzden, ben de sana özen gösterdim, yaralarını iyileştirdim ve şimdi sana yaşamı geri veriyorum. Yeni yoldaşlarınla mutlu ol. Ve sana bir şey söylemek istiyorum: Ben de Akbar'mışım, ama bunu bilmiyordum.”</p>

  <p>Kadının gülümsediğinden emindi.</p>

  <p>“Çöl rüzgârı, kumdaki ayak izlerimizi çoktan sildi. Ama ben, yaşamımın her anında, aramızda geçenleri düşünüyorum ve sen hâlâ düşlerimde ve gerçeğimde yürümeyi sürdürüyorsun. Yoluma çıktığın için teşekkür ederim.”</p>

  <p>Orada, tapınağın içinde uyuyakaldı; kadının saçlarını okşadığını hissediyordu.</p>
</body>
</html>
