<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>23</h3>

  <p>Bir gün daha geçti. Cesetlerin çoğunu toplamışlardı ki, tanımadıkları bir kadın yanlarına yaklaştı.</p>

  <p>“Yiyecek hiçbir şeyim yok, dedi.</p>

  <p>— Bizim de yok, diye karşılık verdi İlyas. Dün ve bugün, ancak bir kişiye yetebilecek yiyeceği üç kişi arasında paylaştırdık. Nereden yiyecek bulabileceğini git kendin araştır, bulunca da bize söyle.</p>

  <p>— Bunu nereden öğrenebilirim ki?</p>

  <p>— Çocuklara sor. Onlar her şeyi bilir.”</p>

  <p>İlyas'a su getirdiğinden bu yana, çocuk, yaşamdan biraz daha zevk alıyormuş gibi görünüyordu. İlyas onu, yaşlı adamla birlikte çöpleri toplamaya göndermişti, ama çok uzun süre çalışmasını sağlayamamıştı; şimdi, meydanın bir köşesinde öteki çocuklarla birlikte oynuyordu.</p>

  <p>“Böylesi daha iyi. Erişkin olunca bol bol terleyecek nasıl olsa.” Ne var ki, çalışmadığı gerekçesiyle onu bir gece aç bırakmış olmaktan pişman değildi; ona, Asur askerlerinin gaddarlığının kurbanı, zavallı bir öksüz gibi davranmış olsaydı, kente döndüklerinden beri içine düşmüş bulunduğu ruhsal yıkımdan hiçbir zaman kurtulamazdı. Bundan böyle, olup bitenler hakkında kafasının içinde doğan sorulara kendi cevaplarını bulması için onu birkaç gün kendi başına bırakacaktı.</p>

  <p>“Çocuklar bunu nereden bilecekler ki, diye üsteledi, ondan yiyecek isteyen kadın.</p>

  <p>— Bunu kendin öğren.”</p>

  <p>İlyas'a yardım eden kadın ile yaşlı adam, onun sokakta oynayan çocuklarla konuştuğunu gördüler. Çocuklar ona bir şeyler söyledi, kadın da gülümseyerek geri döndü ve meydanın bir köşesinde kayboldu.</p>

  <p>“Çocukların bunu bildiklerini nereden çıkardın, diye sordu yaşlı adam.</p>

  <p>— Çünkü ben de çocuk oldum, bu yüzden, çocukların geçmişi olmadığını bilirim, diye cevap verdi ona, çobanla yaptığı konuşmayı yeniden anımsayarak. Saldırının olduğu gece hepsi dehşete kapılmışlardı, ne var ki, bu onları daha şimdiden etkilemez olmuştu; kent, onların gözünde, kimse tarafından rahatsız edilmeden gidip gelebilecekleri büyük bir oyun alanına dönüşmüştü. Er ya da geç, Akbarlıların kuşatma için hazırladıkları yiyecek stoklarını keşfedeceklerdi.</p>

  <p>“Bir çocuğun bir erişkine her zaman öğretebileceği üç şey vardır: Nedensiz yere mutlu olmak, her zaman meşgul olabilecek bir şey bulmak ve elde etmek istediği şeyi —var gücüyle— dayatmak. Benim Akbar'a geri dönüşümün nedeni bu çocuktur.”</p>

  <p><br /></p>

  <p><br /></p>

  <p>O gün öğleden sonra, ceset taşıma işine başka kadınlarla başka yaşlı erkekler de katıldı. Çocuklar, çaylakları ürküterek kaçırıyor, kumaş ve odun parçaları taşıyordu. Gece olduğunda İlyas, ölü bedenlerin oluşturduğu dağı ateşe verdi. Hayatta kalmış olan Akbarlılar, göklere yükselen dumanları sessizlik içinde izledi.</p>

  <p>İşi bittiğinde, İlyas yorgunluktan yere yığıldı. Ne var ki, uykuya dalmadan önce, sabah aklına gelen şeyi yeniden anımsadı: Unuttuğu çok önemli bir şey, su yüzüne çıkmak için belleğini zorlayıp duruyordu. Bu, Akbar'da geçirdiği süre içinde öğrendiği bir şey değil, daha eskilere uzanan, şu anda olup bitmekte olanların tümüne anlamını veren bir şeydi.</p>
</body>
</html>
