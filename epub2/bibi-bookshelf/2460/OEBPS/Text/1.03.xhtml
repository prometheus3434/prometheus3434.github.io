<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>3</h3>

  <p>Günün geri kalan bölümünde çalıştı ve huzur içinde uyudu. Ertesi gün, Levili onu şafak sökmeden uyandırdı. Yezavel, İsrail’in gelişmesi ve yayılması için peygamberlerin tehdit oluşturduğuna Kral’ı inandırmıştı. Ahab’ın askerleri, Tanrı’nın kendilerine verdiği kutsal görevi yerine getirmekten vazgeçmeyen herkesi öldürme buyruğu almışlardı. Ama İlyas’a seçim hakkı tanınmamıştı: Onun öldürülmesi gerekiyordu.</p>

  <p>İlyas ile Levili, Galaad’ın güneyindeki ahırda iki gün boyunca saklandı; bu arada dört yüz elli nebi yakalanıp öldürülmüştü. Öte yandan, kendi bedenlerinde yaralar açarak ve kokuşmuşluk ve inançsızlık yüzünden dünyanın sonunun geldiğini ilan edip bu yaraları sokaklarda sergileyerek dolaşan peygamberlerin çoğu yeni dine geçmeyi kabul etmişti.</p>

  <p><br /></p>

  <p>Tok bir sesi izleyen bir çığlık, İlyas’ı düşüncelerinden çekip aldı. Telaş içinde arkadaşına döndü:</p>

  <p>“Ne oluyor?”</p>

  <p>Ne var ki cevap alamadı: Levilinin bedeni yere yığıldı; göğsünün tam ortasına bir ok saplanmıştı.</p>

  <p>İlerde, önünde, askerin biri yeni bir ok çıkarıp yayına yerleştirdi. İlyas, çevresine bakındı: Sokaktaki evlerin kapıları ve pencereleri sımsıkı kapalıydı, güneş gökyüzünde parlıyordu, sözünü işittiği ama hiç görmediği bir okyanustan gelen bir rüzgâr esiyordu. Koşmayı düşündü, ama sokağın köşesine varmadan yakalanacağını biliyordu.</p>

  <p>“Eğer öleceksem, sırtımdan vurulmamalıyım.”</p>

  <p>Asker, yayını yeniden gerdi. İlyas, büyük bir şaşkınlık içinde, korkmadığını, yaşama içgüdüsüne sarılmadığı gibi, içinde hiçbir istek olmadığını da hissetti. Bu sahne, çok uzun zaman önce kararlaştırılmış gibiydi ve o olsun, öteki olsun —o ve karşısındaki asker— kendilerinin yazmadığı bir tragedyada rol alan birer oyuncuydu sanki. Çocukluğunu anımsadı, Galaad’daki sabahları, öğleden sonraları, marangoz dükkânında ardında bırakacağı bitirilmemiş işleri. Peygamber olan bir oğula hiçbir zaman sahip olmak istemeyen anasını ve babasını düşündü. Yezavel’in gözlerini, Ahab’ın gülümsemesini düşündü.</p>

  <p>Yirmi üç yaşında, daha bir kadının aşkını bile tatmadan ölmenin saçma olduğunu düşündü.</p>

  <p>El, yayın gergin ipini bıraktı, ok havayı deldi, ıslık çalarak sağ kulağının yanından geçti ve ilerde, arkasındaki tozlu toprağa saplandı.</p>

  <p>Asker, yayına yeni bir ok takıp ona yeniden nişan aldı. Ne var ki, oku bırakacak yerde, gözlerini İlyas’ın gözlerine dikti.</p>

  <p>“Ben, Ahab’ın ordularının en iyi okçusuyum, dedi. Yedi yıldan bu yana tek bir hedefi bile şaşmadım.”</p>

  <p>İlyas, Levilinin bedenine doğru döndü.</p>

  <p>“O ok sana atılmıştı. İlyas, öldürülmesi gereken tek peygamberdi; ötekiler Ba’al’e inanmayı seçebilirlerdi.</p>

  <p>— Öyleyse bitir işimi.”</p>

  <p>Dinginliğine kendisi de şaşıyordu. Ahırda geçirdiği gecelerde ölümü ne çok kez düşünmüştü, ama şimdi, gereğinden fazla acı çekmiş olduğunu anlıyordu. Birkaç saniye sonra her şey bitmiş olacaktı.</p>

  <p>“Yapamıyorum,” dedi asker, elleri hâlâ titriyor, ona doğrulttuğu ok boyuna yön değiştiriyordu. “Defol! Gözümün önünden kaybol! Tanrı’nın, okumu saptırdığını, seni öldürürsem beni lanetleyeceğini düşünüyorum.”</p>

  <p>İşte o anda —İlyas’ın, yaşamak için bir şansı olduğunu keşfettiği ölçüde— ölüm korkusu geri gelmeye başladı. Okyanusu görmeye, bir kadın tanımaya, çoluk çocuk sahibi olmaya ve dükkânda yarım bıraktığı işleri tamamlamaya henüz vakit vardı.</p>

  <p>“Hemen bitir şu işi, dedi. Şu anda sakinim. Daha fazla gecikirsen, yitireceğim her şey için acı çekmeye başlayacağım.”</p>

  <p>Asker, bu sahneye kimsenin tanık olmadığından emin olmak için, çevresine bakındı. Sonra, yayını indirdi, okunu torbasına koydu ve ortadan kayboldu.</p>

  <p>İlyas, bacaklarının gevşediğini hissetti; dehşet, tüm şiddetiyle geri geliyordu. Hemen kaçmalı, Galaad’dan yok olmalı, okunu kalbine doğrultmuş bir askerle bir daha hiçbir zaman karşı karşıya gelmemeliydi. Yazgısını kendisi seçmemişti, Ahab’ın yanına, komşularına Kral’la konuştuğu için böbürlenmek için de çıkmamıştı. Peygamberlerin kıyıma uğratılmasının sorumlusu o değildi. Bir öğleden sonra, zamanın durduğunu ve marangoz dükkânının, içi parlayan noktalarla dolu kara bir deliğe dönüştüğünü görmüş olmasının sorumlusu da o değildi.</p>

  <p>Askerin yaptığı gibi çevresine bakındı. Sokak ıssızdı. Levilinin yaşamını hâlâ kurtarıp kurtaramayacağını düşündü, ne var ki dehşet yeniden yakasına yapıştı ve birileri ortaya çıkmadan İlyas oradan sıvıştı.</p>
</body>
</html>
