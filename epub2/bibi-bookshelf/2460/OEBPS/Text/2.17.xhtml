<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>17</h3>

  <p>İlyas, kadın ve çocuk doğuya, İsrail'in bulunduğu yere yöneldiler; Asur ordularının kamp kurduğu yerden, güneyden geçmeleri gerekmiyordu. Dolunay, yol almalarını kolaylaştırıyordu, ama öte yandan kayalara ve vadinin taşlı yollarına tuhaf gölgelerin, uğursuz biçimlerin düşmesine de yol açıyordu.</p>

  <p>Karanlığın derinliğinden Tanrı'nın meleği belirdi. Sağ elinde ateşten bir kılıç tutuyordu.</p>

  <p>“Nereye gidiyorsun, diye sordu.</p>

  <p>— İsrail'e, diye cevap verdi İlyas.</p>

  <p>— Tanrı seni çağırdı mı?</p>

  <p>— Tanrı'nın benden beklediği mucizeyi anladım. Ve onu nerede gerçekleştireceğimi artık biliyorum.</p>

  <p>— Tanrı seni çağırdı mı,” diye yineledi melek.</p>

  <p>İlyas sesini çıkarmadı.</p>

  <p>“Tanrı seni çağırdı mı, diye yineledi melek, üçüncü kez.</p>

  <p>— Hayır.</p>

  <p>— Öyleyse geldiğin yere dön, çünkü henüz yazgını tamamlamadın. Tanrı seni henüz çağırmadı.</p>

  <p>— Bırak da bari bunlar gitsin, onların burada yapacak bir şey yok,” diye yalvardı İlyas.</p>

  <p>Ne var ki melek ortadan kaybolmuştu. İlyas, taşımakta olduğu torbayı yere attı. Yolun ortasına oturdu ve acı içinde ağladı.</p>

  <p>“Ne oldu, diye sordular, hiçbir şey görmemiş olan kadın ve çocuk.</p>

  <p>— Geri döneceğiz, dedi. Tanrı böyle buyuruyor.”</p>

  <p><br /></p>

  <p>İlyas uyuyamadı. Gecenin ortasında uyandı ve çevresindeki havada bir gerginlik hissetti; sokaklara korkunun ve kuşkunun tohumlarını saçan kötü bir rüzgâr esiyordu.</p>

  <p>“Bir kadının sevgisinde tüm yaratıkların sevgisini keşfettim, diye sessizce dua ediyordu. Onun varlığına gerek duyuyorum. Tanrı'nın, aracılarından biri olduğumu, belki de seçtiği aracıların en zayıfı olduğumu unutmayacağını biliyorum. Yardım et bana Tanrım, çünkü savaşların ortasında dingin kalmayı başarmalıyım.”</p>

  <p>Valinin korkunun gereksizliği üzerine söylediği sözleri anımsadı. Yine de uyuyamıyordu. “Güçlü ve dingin olmalıyım: Bana huzur ver Tanrım.”</p>

  <p>Meleğini çağırıp onunla biraz konuşmayı, düşündü; ne var ki, duymak istemediği şeyleri duymaktan korkuyordu, kararından vazgeçti. Gevşemek için salona indi; kadının, kaçarlarken hazırladığı torbalar henüz açılmamıştı.</p>

  <p>Onun odasına gitmeyi düşündü. Tanrı'nın, bir savaştan önce Musa'ya söylediği sözleri anımsadı: <i>“Ve bir kadınla nişanlanan ve onu almayan kim vardır? Gitsin ve evine sönsün; belki cenkte ölür, ve başka bir adam onu alır.”</i></p>

  <p>Henüz birlikte olmamışlardı. Ne var ki gece tüketiciydi ve şimdi bunun zamanı değildi.</p>

  <p>Torbaları boşaltıp her şeyi yerleştirmeye karar verdi. Kadının, sahip olduğu birkaç giysinin dışında, Biblos harflerini çizmek için kullandığı gereçleri de yanına almış olduğunu fark etti.</p>

  <p>Eline bir kazı kalemi aldı, kilden bir tableti ıslatarak, üzerine bazı harfler kazımaya başladı; nasıl yazı yazıldığını, kadının çalışmasını izleyerek öğrenmişti.</p>

  <p>'Ne kadar basit ve dâhice!' diye düşündü, kafasının içindekileri dağıtmaya çalışarak. Su almaya gittiğinde, kuyu başındaki kadınların yorumlarını sık sık dinliyordu: “Yunanlılar, en büyük icadımızı bizden çaldılar.” İlyas, bunun doğru olmadığını biliyordu: Yunanlıların, sesli harfleri ekleyerek yaptığı uyarlama, bu alfabeyi tüm dünya halklarının kullanabileceği bir araca dönüştürmüştü. Ayrıca, üzerine yazı yazıp biriktirdikleri parşömenlere de bu buluşun gerçekleştirildiği kentin onuruna biblia adını vermişlerdi.</p>

  <p>Yunan kitapları hayvan derileri üzerine yazılıyordu. Sözcükleri saklamak için çok dayanıksız bir malzeme bu, diye düşünüyordu İlyas; deri, kil tabletler kadar dayanıklı değil, ayrıca çalınması da kolay. Papirüse gelince, belirli bir süre kullanıldıktan sonra eskiyor ve suyla temas ettiğinde bozuluyor. 'Parşömenler ve papirüsler kalıcı değil; yalnızca kilden tabletler zamana meydan okuyabilir,' diye düşündü.</p>

  <p>Akbar kenti yaşamayı sürdürürse valiye, ülkesinin tarihini kilden tabletler üzerine yazdırıp, gelecek kuşakların okuyup öğrenmeleri için özel bir salonda saklamasını önerecekti. Böylelikle, Fenike rahipleri —ülkelerinin tarihini belleklerinde tutuyorlardı— günün birinde yok olurlarsa, savaşçıların yaptıkları, şairlerin yazdıkları unutulup gitmeyecekti.</p>

  <p>Aynı harfleri değişik düzenlemelerle yan yana getirip başka başka sözcükler oluşturarak bir süre oyalandı. Elde ettiği sonuç gözlerini kamaştırdı. Bu uğraş onu gevşetmişti; yatmaya gitti.</p>

  <p><br /></p>

  <p>Biraz sonra, kulakları sağır eden bir gürültüyle uyandı; odasının kapısı yere yıkılmıştı.</p>

  <p>“Düş görmüyordu. Savaşa tutuşan, Tanrı'nın orduları da değildi.”</p>

  <p>Her yandan gölgeler beliriyor, anlamadığı bir dilde çılgınca çığlıklar atıyorlardı.</p>

  <p>“Asurlular.”</p>

  <p>Başka kapılar da gürültüyle yıkılıyor, duvarlar ağır darbelerle yerle bir oluyor, istilacıların gürlemeleri, meydandan gelen yardım haykırışlarına karışıyordu. Kalkmaya çalıştı, ama bir gölge onu yere yıktı. Sağır bir gürültü, alt katı sarstı.</p>

  <p>'Ateş, diye düşündü İlyas. Evi ateşe verdiler.'</p>

  <p>“Sensin o, diye bağırdı biri, Fenike dilinde. Şefleri sensin! Bir korkak gibi, bir kadının evine saklanmışsın.”</p>

  <p>İlyas, bu sözleri söyleyen adamın yüzüne baktı; oda, alevlerin ışığıyla aydınlanıyordu; uzun sakallı, asker üniformalı bir adam gördü. Evet, Asurlular gelmişlerdi.</p>

  <p>“Gece saldırdınız, öyle mi?” diye sordu, şaşkın durumda.</p>

  <p>Adam cevap vermedi. İlyas, kınlarından çıkarılan kılıçların parıltısını fark etti; bir asker onu sağ kolundan yaraladı.</p>

  <p>İlyas, gözlerini yumdu; bir saniyeden daha kısa bir zaman içinde tüm yaşamı gözlerinin önünden geçti. Doğduğu kentin sokaklarında oynamaya döndü, ilk kez olarak Yeruşalim'e gitti, marangoz dükkânında kesilmiş kerestelerin kokusunu duydu, denizin enginliği ve kıyıdaki zengin kentlerde insanların giydikleri giysilerin görkemi karşısında yeniden gözleri kamaştı. Kendini, Vaat Edilmiş Topraklar'daki vadileri ve dağları aşarken yeniden gördü, Yezavel'i tanımış olduğunu anımsadı; Yezavel, henüz küçücük bir kız çocuğuydu ve görenlerin gözlerini kamaştırıyordu. Peygamberlerin kıyıma uğramasına yeniden tanık oldu ve Tanrı'nın, ona çöle gitmesini buyuran sesini yeniden duydu. Sarepta'nın —kent halkı ona Akbar diyordu— girişinde onu bekleyen kadının gözlerini yeniden gördü ve onu gördüğü ilk andan beri sevdiğini anladı. Yeniden Beşinci Dağ'a tırmandı, bir çocuğu yaşama yeniden döndürdü ve halk tarafından bilge ve adil bir insan olarak saygı gördü. Yıldız kümelerinin hızla devindiği gökyüzünü hayranlıkla izledi, dört ayrı konumunu aynı anda gösteren ay gözlerini kamaştırdı, soğuğu, sıcağı, sonbaharı ve ilkbaharı hissetti, yağmuru ve şimşeğin parıltısını bir kez daha gördü. Bulutlar bin bir biçime girdi ve ırmakların suları aynı yataktan bir kez daha aktı. İlk Asur çadırının, sonra ikincisinin ve giderek çoğalan öteki çadırların kurulduğu ilk günü, meleklerin görünüp kaybolmalarını, İsrail yolu üzerindeki ateşten kılıcı, uykusuz geçen geceleri, tabletlerin üzerindeki resimleri yeniden yaşadı ve...</p>

  <p>Yaşamakta olduğu âna geri döndü. Alt katta olup biteni düşündü; ne pahasına olursa olsun, dul kadın ile oğlunu kurtarması gerekiyordu.</p>

  <p>“Yangın, dedi düşman askerlerine. Ev ateş alıyor!”</p>

  <p>Korkmuyordu; yalnızca dul kadın ve oğlu için kaygı duyuyordu. Biri başını yere bastırdı, ağzında toprağın tadını duydu. Kafasının içinde kucakladı onu, ne kadar sevdiğini mırıldandı, bu olanları önlemek için elinden geleni yaptığını söyledi. Saldırganlardan kurtulmaya çalışıyordu, ne var ki, biri ayağını göğsüne dayamıştı.</p>

  <p>'Kaçmış olması gerekir, diye düşündü İlyas. Savunmasız bir kadına kötülük yapmış olamazlar.'</p>

  <p>Kalbini derin bir huzur kapladı. Tanrı belki de onun böyle durumların insanı olmadığını anlamış ve İsrail'i günahlarından arındırmak için bir başka peygamber seçmişti. Ölüm, sonunda umduğu gibi gelmişti; din şehidi olacaktı. Yazgısını kabullendi ve son darbeyi beklemeye başladı.</p>

  <p>Birkaç saniye geçti; savaşçılar çığlıklar atmayı sürdürüyor, yarasından kan akıyor, fakat son darbe bir türlü inmiyordu.</p>

  <p>“Yalvarırım size, hemen öldürün beni!” diye bağırdı, içlerinden en az birinin kendi dilini anladığını düşünerek.</p>

  <p>Sözlerine kimse kulak asmadı. Yanlış bir iş yapmış gibi ateşli bir tartışmaya girişmişlerdi. Askerler ona vurmaya başladılar ve İlyas ilk kez, yaşama içgüdüsünün için kaplamakta olduğunu hissetti. Bu, onda panik yarattı.</p>

  <p>'İçimde yaşama isteği kalmış olamaz, diye düşündü, umutsuzca. Çünkü bu odadan sağ çıkmayacağım.'</p>

  <p>Ne var ki olup biten bir şey yoktu. Dünya haykırışlar, gürültüler ve toz toprak içinde donup kalmıştı sanki. Tanrı belki de Yeşua ile birlik olmuş, savaşın en civcivli ânında zamanı durdurmuştu.</p>

  <p>İşte tam o sırada, aşağıda kadının bağırdığını duydu. İnsanüstü bir çabayla muhafızlardan birini itip ayağa kalkmayı başardı, ne var ki hemen yere yıktılar onu. Askerin biri kafasına vurdu ve kendinden geçti.</p>

  <p>Birkaç dakika sonra kendine geldi. Asurlular, onu sürükleyerek sokağa çıkarmışlardı.</p>

  <p>Hâlâ sersem durumda, başını kaldırdı: Semtin bütün evleri alev içindeydi.</p>

  <p>“Masum ve savunmasız bir kadın içerde kaldı! Kurtarın onu!”</p>

  <p>Bağrışmalar, koşuşmalar içinde her yer kargaşaya boğulmuştu. Ayağa kalkmaya çalıştı, ne var ki onu yeniden yere yıktılar.</p>

  <p>“Tanrım, bana ne istersen yap, çünkü ben tüm yaşamımı ve ölümümü Sana adadım, diye yalvardı İlyas. Ama beni kabul eden kişiyi kurtar!”</p>

  <p>Biri onu kolundan çekti.</p>

  <p>“Gel de gör, dedi, onun dilini konuşan bir Asur subayı. Bunu fazlasıyla hak ettin.”</p>

  <p>İki muhafız onu yakalayıp evin kapısına doğru itti. Alevler evi kemiriyor, ateş çevreyi aydınlatıyordu. Her yandan çığlıklar yükseliyordu: Bir çocuk ağlıyor, yaşlılar bağışlanmak için yalvarıyor, kadınlar kaybolan çocuklarını umutsuzca arıyorlardı. Ne var ki, onun kulağına yalnızca, kendisini kabul eden kadının çığlıkları geliyordu.</p>

  <p>“Ne oluyor? İçerde bir kadınla bir çocuk var! Bunu onlara neden yapıyorsunuz?</p>

  <p>— Akbar valisini saklamaya kalkıştı o kadın.</p>

  <p>— Ben Akbar valisi değilim! Müthiş bir hata yapıyorsunuz!”</p>

  <p>Asur subayı onu kapının eşiğine kadar itti. Çatı yangında çökmüştü, kadın yıkıntıların altında yarı baygın yatıyordu. İlyas, onun umutsuzca salladığı kolunu görebiliyordu yalnızca. Yardım istiyor, diri diri yanmasına izin vermemeleri için yalvarıyordu.</p>

  <p>“Neden beni koruyorsunuz da, ona bunu yapıyorsunuz, dedi yalvarırcasına.</p>

  <p>— Seni koruduğumuz falan yok, olabildiğince çok acı çekmeni istiyoruz. Bizim generalimiz, kentin surları dışında taşlandı ve onursuzca öldü. Yaşamı korumak için gelmişti, oysa ölüm cezasına çarptırıldı. Senin de yazgın onunki gibi olacak.”</p>

  <p>İlyas, kendini kurtarmak için umutsuzca çırpınıyordu. Muhafızlar onu alıp götürdü. Akbar sokaklarından cehennem ateşi içinde geçtiler — askerler kan ter içindeydi, bazıları, gördüğü manzara karşısında şoka girmişti. İlyas çırpınıyor, haykırarak göklere yalvarıyordu, ne var ki Asurlular, Tanrı gibi, suskunluklarını koruyordu. Meydanın ortasına kadar ilerlediler. Kentteki yapıların çoğu alevler içindeydi ve yangının homurtusu, Akbar sakinlerinin seslerine karışıyordu.</p>

  <p>“Ne mutlu ki, ölüm var.”</p>

  <p>Ahırda saklandığı o günden beri, bu düşünceyi kafasının içinden ne çok geçirmişti!</p>

  <p>Cesetler —çoğu üniformasız Akbar askerleri— yerlerde yatıyordu. İnsanlar her yöne koşuşturuyor, nereye gittiklerini, ne aradıklarını bilmiyorlardı — onları harekete geçiren, bir şeyler yapıyormuş gibi görünme gereği duymaları, ölüme ve yok olmaya karşı direnmeye çalışmalarıydı.</p>

  <p>'Nereye koşuyorlar böyle, diye düşündü. Kentin düşmanın elinde olduğunu, kaçacak hiçbir yer kalmadığını görmüyorlar mı?' Her şey çok çabuk olup bitmişti. Asurlular, çok büyük sayısal üstünlüklerinden yararlanmış, askerlerini ciddi bir çatışmaya girmekten korumuşlardı. Akbar savaşçıları, neredeyse savaşamadan öldürülmüşlerdi.</p>

  <p>Meydanın ortasında, İlyas'a diz çöktürüp ellerini bağladılar. Kadının haykırışlarını artık duymuyordu; belki de diri diri yanmanın işkencesini çekmeden hemen ölmüştü. Şimdi Tanrı'nın kolları arasındaydı. Ve oğlunu bağrına bastırmıştı.</p>

  <p>Bir başka asker grubu, yüzü aldığı darbelerle biçimden çıkmış bir tutukluyu getiriyordu. İlyas, onun komutan olduğunu yine de anladı.</p>

  <p>“Yaşasın Akbar, diye bağırıyordu. Fenike ve onun gündüz savaşan askerleri çok yaşasın! Karanlıkta saldıran hainler gebersin!”</p>

  <p>Komutan, sözünü ancak bitirebildi. Bir Asur generalinin kılıcı ensesine indi ve başı yere yuvarlandı.</p>

  <p>“Bu kez sıra bende, dedi İlyas. Onunla Cennet'te buluşacağız ve orada el ele dolaşacağız.”</p>

  <p><br /></p>

  <p>O sırada, bir adam yaklaşıp subaylarla tartışmaya başladı. Meydan toplantılarını kaçırmayan bir Akbarlıydı bu. İlyas, onun komşusuyla aralarındaki ciddi bir sorunu çözdüğünü anımsıyordu.</p>

  <p>Asurlular, giderek daha ateşli tartışıyor ve İlyas'ı elleriyle işaret ediyorlardı. Adam, diz çöküp içlerinden birinin ayaklarını öptü, kollarını Beşinci Dağ'a doğru açıp bir çocuk gibi ağladı. Asurluların öfkesi durulur gibi oldu.</p>

  <p>Konuşma bitmeyecekmiş gibi uzuyordu. Adam yalvarıyor, durmadan ağlıyor, eliyle İlyas'ı ve valinin yaşadığı yapıyı gösteriyordu. Askerler, inanmış gibi görünmüyorlardı.</p>

  <p>Sonunda, İlyas'ın dilini konuşan subay yaklaştı:</p>

  <p>“Casusumuz, dedi adamı göstererek, yanıldığımızı söylüyor bize. Bize kentin planlarını veren odur ve ona inanırız. Öldürmek istediğimiz kişi sen değilmişsin.”</p>

  <p>Ayağıyla itti, İlyas yere yığıldı.</p>

  <p>“Senin İsrail'e gidip tahtı ele geçiren prensesi devireceğini söylüyor. Doğru mu?”</p>

  <p>İlyas cevap vermedi.</p>

  <p>“Doğru olup olmadığını söyle bana, diye üsteledi subay. Söylersen özgür kalabilir, evine gidip kadınla çocuğu kurtarmaya zaman bulabilirsin.</p>

  <p>— Evet, gerçek bu.”</p>

  <p>Belki de Tanrı onun sesini duymuştu ve onları kurtarması için yardım edecekti.</p>

  <p>“Seni Tir'e ve Sayda'ya tutuklu olarak götürebilirdik, diye sürdürdü subay. Ne var ki, daha yapacağımız çok savaş var ve sen bize yük olursun. Senin başın için kurtarmalık da isteyebiliriz, ama kimden? Sen bir yabancısın, kendi ülkende bile.”</p>

  <p>Subay, ayağıyla İlyas'ın yüzünü ezdi.</p>

  <p>“Hiçbir işe yaramazsın. Ne düşmanlarına yararsın, ne de dostlarına. Bu kentten farkın yok; onu egemenliğimiz altında tutmak için, askerlerimizin bir bölümünü burada bırakmaya gerek yok. Kıyıları fethettiğimiz zaman, Akbar nasıl olsa bizim olacak.</p>

  <p>— Bir sorum var, dedi İlyas. Tek bir soru.”</p>

  <p>Subay ona, hor gören gözlerle baktı.</p>

  <p>“Neden gece saldırdınız? Savaşların gündüz yapıldığını bilmiyor musunuz?</p>

  <p>— Yasaya karşı gelmedik. Bu yaptığımızı hiçbir gelenek yasaklamıyor, diye karşılık verdi subay. Ayrıca, araziyi tanımak için çok zamanımız oldu. Sizler, geleneklere ters düşmemeye o kadar dikkat ediyorsunuz ki, zamanın değiştiğini unutuyorsunuz.”</p>

  <p>Askerler, başka tek bir söz etmeden onu bıraktı. Casus yaklaştı ve İlyas'ın ellerini çözdü.</p>

  <p>“Bana karşı gösterdiğin cömertliğe günün birinde karşılık vereceğime kendi kendime yemin etmiştim; sözümü tuttum. Asurlular saraya girdiklerinde, hizmetkârlardan biri, aradıkları kişinin dul kadının evine saklandığını söyledi. Onlar oraya yöneldikleri sırada, vali kaçmaya fırsat buldu.”</p>

  <p>İlyas onu dinlemiyordu. Her yanı alevler sarmıştı ve her evden çığlıklar yükselmeye devam ediyordu.</p>

  <p>Bu kargaşanın ortasında, bir grup insanın disiplini sağlamaya çalıştığı gözleniyordu; Asurlular duyulmayan bir buyruğa uyarak, sessizlik içinde geri çekiliyorlardı.</p>

  <p>Akbar savaşı sona ermişti.</p>

  <p><br /></p>

  <p>“Öldü, dedi kendi kendine. O eve geri dönmek istemiyorum, mutlaka ölmüştür. Ya da bir mucize sayesinde kurtulmuştur ve gelip beni bulacaktır.”</p>

  <p>Bununla birlikte, içinden bir ses, ayağa kalkmasını ve çocukla kadının oturduğu eve kadar gitmesini istiyordu. İlyas, kendine karşı savaşım veriyordu; o anda yalnızca bir kadına karşı duyduğu sevgi değil, tüm yaşamı, Tanrı'nın buyruklarına olan inancı, doğduğu kente dönmesi, bir misyonu olduğu ve bu misyonu yerine getirebileceği düşüncesiydi söz konusu olan.</p>

  <p>Yaşamına son verebilmek için bir kılıç bulmak umuduyla çevresine bakındı, ne var ki Asurlular, Akbarlıların tüm silahlarını giderken götürmüşlerdi. Kendini alevlerin içine atmayı düşündü, ama acı çekmekten korktu.</p>

  <p>Kısa bir süre, olduğu yerde donup kaldı. Yavaş yavaş aklı başına geldi ve içinde bulunduğu durumu düşünebildi. Kadın ve oğlunun bu dünyadan ayrıldığına kuşku yoktu, onları geleneklere uygun olarak gömmesi gerekiyordu. Tanrı için davranmak —var olsa da, olmasa da— o andaki tek avuntusuydu. Dinsel görevini yerine getirdikten sonra, kendini acılara ve kuşkulara bırakacaktı.</p>

  <p>Ayrıca, hayatta kalma olasılıkları da vardı. Orada öyle eli kolu bağlı duramazdı.</p>

  <p>“Onları, yüzleri yanmış, derileri etlerinden ayrılmış durumda göremem. Ruhları gökyüzünde özgürce dolaşıyor.”</p>

  <p>Bununla birlikte, zorlukla nefes alarak, yolu görmesini engelleyen koyu dumanların arasında körleşmiş durumda eve doğru yöneldi. Kentin içinde bulunduğu durumun yavaş yavaş farkına varmaya başladı. Düşmanların çekilmiş olmasına karşın, panik korkutucu biçimde artıyordu. İnsanlar, amaçsız, ağlayarak, ölüler tanrısına yakararak sokaklarda dolaşmayı sürdürüyordu.</p>

  <p>Kendisine yardım edecek birini ararken, çevresinde, şok yemiş, şaşkınlık içinde bir adamdan başka kimse göremedi.</p>

  <p>“En iyisi oraya gitmek, kimseden de yardım beklememek.” Akbar'ı, doğduğu kent kadar iyi tanıyordu ve genellikle geçtiği yerleri artık tanıyamamasına karşın, yönünü bulmayı başardı. Kulağına gelen haykırışlar şimdi daha tutarlıydı. Halk, başına bir felaketin geldiğini ve birşeyler yapmak gerektiğini anlamaya başlıyordu.</p>

  <p>“Burada bir yaralı var!</p>

  <p>— Biraz daha su gerek bize! Alevlerle baş edemiyoruz!</p>

  <p>— Yardım edin bana! Kocam içerde kaldı!”</p>

  <p>Aylar önce dost olarak kabul edildiği ve yerleştirildiği evin bulunduğu yere vardı. Evin yakınında, yaşlı bir kadın sokağın ortasına oturmuştu, çırılçıplaktı. İlyas, ona yardım etmek istedi, ama kadın onu itti:</p>

  <p>“Kadın ölüyor, diye bağırdı yaşlı kadın. Bir şeyler yap! Onu ezen şu duvarı kaldır!”</p>

  <p>Ve isteri çığlıkları atmaya başladı. İlyas, onu yakalayıp oradan uzaklaştırdı, çünkü attığı çığlıklar kadının inlemelerini duymasına engel oluyordu. Çevresinde yıkıntılardan başka bir şey yoktu — çatılar ve duvarlar yıkılmış olduğundan, onu en son nerede gördüğünü çıkarması zordu. Alevler küçülmüştü, ama sıcaklık henüz dayanılmaz haldeydi; yeri kaplayan molozları aşarak, kadının odasının daha önce bulunduğu yere ulaştı.</p>

  <p>Dışarıdaki gürültü patırtıya karşın, bir inleme duyabildi. Onun sesiydi bu.</p>

  <p>Farkında olmadan, üstündeki tozları temizlemeye koyuldu, ona daha düzgün görünmek istiyordu sanki. Sessizliğini korudu, kendini toparlamak istiyordu. Ateşin çıtırtılarını, yandaki evlerde enkaz altında kalmış insanların yardım çağrılarını duyuyordu — ve onlardan, susmalarını istemek geçiyordu içinden, çünkü kadınla oğlunun nerede olduklarını bulması gerekiyordu. Çok uzun bir süre sonra yeniden bir ses duydu; biri, üstüne bastığı tahtayı aşağıdan tırnaklarıyla kazıyordu.</p>

  <p>Diz çöküp çılgın gibi eşelenmeye başladı, toprağı, taşları ve tahtaları kaldırdı. Sonunda, eli sıcak bir şeye değdi: Kandı bu.</p>

  <p>“Ölme, ne olur ölme, diye yalvardı.</p>

  <p>— Üzerime yıkılan şeyleri kaldırma, dedi ses. Yüzümü görmeni istemiyorum. Git oğluma yardım et.”</p>

  <p>Kazmayı sürdürdü, ve ses yineledi:</p>

  <p>“Git, oğlumun bedenini ara. Ne olur, sana söylediğimi yap.”</p>

  <p>İlyas'ın başı göğsüne düştü ve alçak sesle ağlamaya başladı.</p>

  <p>“Oğlunun neyin altında gömülü kaldığını bilmiyorum. Yalvarırım sana, beni bırakıp gitme; benimle olmanı o kadar çok istiyorum ki! Beni sevmeni istiyorum, kalbim buna hazır.</p>

  <p>— Sen gelmeden önce, yıllar boyunca ölmek istedim. Ölüm herhalde sesimi duydu ve beni almaya geldi.”</p>

  <p>Kadın inledi. İlyas, sessizce dudaklarını ısırdı. Biri omzuna dokundu.</p>

  <p>Korku içinde arkaya döndü ve çocuğu gördü. Üstü başı tozluydu, kan ter içindeydi, ama yaralı gibi görünmüyordu.</p>

  <p>“Annem nerede, diye sordu.</p>

  <p>— Buradayım oğlum, dedi yıkıntılar altından gelen ses. Yaralı mısın?”</p>

  <p>Çocuk ağlamaya başladı. İlyas, onu kollarının arasına aldı.</p>

  <p>— Ağlıyorsun, oğlum, diye sürdürdü ses, daha zayıf bir tonla, ağlama. Annen, yaşamın bir anlamı olduğunu anlamak için o kadar uzun süre bekledi ki; umarım bunu sana öğretmeyi başarabilmişimdir. Doğduğum kent ne durumda?”</p>

  <p>İlyas ve çocuk, birbirlerine sarılmış, öylece sessiz duruyorlardı.</p>

  <p>“İyi durumda, diyerek yalan söyledi İlyas. Savaşçılardan ölenler oldu, ama Asurlular geri çekildi. Generallerinden birinin ölümüne neden olan valiyi arıyorlardı.”</p>

  <p>Yeniden sessizlik oldu. Ve giderek zayıflayan ses yeniden duyuldu:</p>

  <p>“Kentimin kurtulduğunu söyle bana.”</p>

  <p>İlyas, onun her an ölebileceğini sezdi.</p>

  <p>“Kente hiçbir şey olmadı. Oğlunun da hiçbir şeyi yok.</p>

  <p>— Ya sen?</p>

  <p>— Ben de hayattayım.”</p>

  <p>Bu sözlerle onun ruhunu özgürlüğe kavuşturduğunu ve huzur içinde ölmesini sağladığını biliyordu.</p>

  <p>“Oğluma diz çökmesini söyle, diye yeniden konuştu kadın, bir süre sonra. Ve senin de Rab Allahının adına bana bir söz vermeni istiyorum.</p>

  <p>— Ne istersen yaparım. Ne istersen.</p>

  <p>— Bir gün bana, Tanrı'nın her yerde olduğunu söylemiştin, ben de buna inandım. Ruhların, Beşinci Dağ'ın doruğuna çıkmadıklarını söyledin, ona da inandım. Ama nereye gittiklerini söylemedin.</p>

  <p>“İşte senden istediğim şey: Benim arkamdan ağlamayacaksınız ve birbirinize göz kulak olacaksınız — Tanrı, her birinizin kendi yoluna gitmesini sağlayıncaya kadar. Şu andan başlayarak ruhum, bu dünyada tanıdığım her şeye karışıyor: Vadiyim ben, çevremizi saran dağlar, kent, sokaklarda yürüyen insanlar. Bu kentin yaralıları ve dilencileriyim, askerleri, rahipleri, tüccarları, soylularıyım. Üzerine bastığın toprak benim, ve herkesin susuzluğunu gideren kuyular. Benim için gözyaşı dökmeyin, çünkü üzülmeniz için bir neden yok. Bundan böyle Akbar'ım ben, ve bu kent çok güzel.”</p>

  <p>Ölüm sessizliği geldi ve rüzgâr kesildi. İlyas, dışarıdaki haykırışları duymuyordu, komşu evlerde çıtırdayan alevleri de; yalnızca sessizliği duyuyordu, elle tutulurcasına ağır sessizliği.</p>

  <p>Bunun üzerine, İlyas çocuğu oradan uzaklaştırdı, kendi üstündekini yırtıp parçaladı ve gökyüzüne dönerek, ciğerlerinin tüm gücüyle haykırdı:</p>

  <p>“Rab Allahım! İsrail'i Senin için terk ettim ve orada kalan peygamberlerin yaptığı gibi, kanımı Sana sunamadım. Dostlarım beni korkaklıkla suçladı, düşmanlarım da hainlikle.</p>

  <p>“Senin için, bana yalnızca kargaların getirdiklerini yedim ve çölü aşıp sakinlerinin Akbar diye adlandırdıkları Sarepta'ya kadar geldim. Senin Elinin yönlendirmesiyle bir kadınla karşılaştım; Senin rehberliğinle yüreğim sevmeyi öğrendi. Ama üstlendiğim misyonu bir an bile unutmadım; burada geçirdiğim her gün, her an yola çıkmaya hazırdım.</p>

  <p>“Güzel Akbar harabeye döndü, bana emanet ettiğin kadın da o harabenin altında yatıyor. Hangi günahı işledim Tanrım? Benden yapmamı istediğin şeyden ne zaman uzaklaştım? Benden hoşnut kalmadınsa, beni bu dünyadan neden almadın? Tersine, beni sevenlerin ve bana yardım edenlerin acısını yüreğime bir kez daha kazdın.</p>

  <p>“Amacını anlayamıyorum Senin. Yaptıklarında adalet göremiyorum. Bana verdiğin acılara katlanacak kadar güçlü değilim. Uzaklaş benim yaşamımdan, çünkü artık ben de yıkıntı, ateş ve tozdan başka bir şey değilim.”</p>

  <p>İlyas, alevlerin ve yıkıntıların arasından ışığı gördü. Ve Tanrı'nın meleği belirdi.</p>

  <p>“Ne yapmaya geldin buraya? diye sordu İlyas. Artık çok geç olduğunu görmüyor musun?</p>

  <p>— Rabbin, ettiğin duayı duyduğunu sana bir kez daha söylemeye geldim ve dileğin sana bağışlanacak. Sınanacağın günler sona ermedikçe meleğinin sesini duymayacaksın, ben de seni o güne kadar görmeye gelmeyeceğim.”</p>

  <p>İlyas, çocuğu elinden tuttu ve amaçsızca yürümeye başladılar. O zamana kadar rüzgârın dağıttığı dumanlar, şimdi sokakları dolduruyor, havayı solunmaz hale getiriyordu. 'Belki de bir düştür bu, diye düşündü. Bir karabasandır belki.'</p>

  <p>“Anneme yalan söyledin, dedi çocuk. Kent yakılıp yıkıldı.</p>

  <p>— Bunun ne önemi var, Çevresinde olup bitenleri göremediğine göre, mutluluk içinde ölmesine neden engel olacaktık?</p>

  <p>— Ama o sana güvendi, Akbar'ın kendisi olduğunu söyledi.”</p>

  <p>Yerlere dağılmış cam ve seramik parçaları ayağını yaraladı; duyduğu acı, ona düşte olmadığını, çevresinde gördüğü her şeyin gerçeğin ta kendisi olduğunu kanıtladı. Halkın —ne zamandır— toplandığı, onun da aralarındaki sorunları çözmelerine yardımcı olduğu meydana ulaşmayı başardılar; gökyüzü, yangınların alevleriyle altın rengine bürünmüştü.</p>

  <p>“Annemin, benim gözümle gördüğüm şey olmasını istemiyorum, diye üsteledi çocuk. Ona yalan söyledin sen.”</p>

  <p>Çocuk, verdiği sözü tutmayı başarıyordu; yüzünden tek bir damla yaş süzülmüyordu.</p>

  <p>“Ne yapabilirim?” diye sordu İlyas, kendi kendine. Ayağı kanıyordu ve kendim duyduğu acıya yoğunlaştırmaya karar verdi; bu onu, içine düştüğü umutsuzluktan uzaklaştıracaktı.</p>

  <p>Asur askerinin bedeninde açtığı kılıç yarasına baktı; düşündüğü kadar derin değildi. Çocukla birlikte, düşmanların onu bağladığı, bir casusun da gelip kurtardığı yere oturdu. İnsanlar artık koşuşturmuyor, dumanların, tozun ve yıkıntıların ortasında, yaşayan ölüler gibi ağır ağır yürüyorlardı. Gökler tarafından unutulmuş, Yeryüzünde sonsuza kadar dolaşmaya mahkûm edilmişlerdi sanki. Hiçbir şeyin anlamı kalmamıştı.</p>

  <p>Kimileri tepki vermeyi sürdürüyordu; kadınların sesleri, kıyımdan canını kurtarmış askerlerin buyruklar verdiği duyuluyordu. Ne var ki, bunların sayısı çok azdı ve bir sonuç alamıyorlardı.</p>

  <p>Başrahip bir kez, dünyanın, tanrıların hep birlikte kurdukları bir düş olduğunu şöylemişti. Haklı mıydı acaba? Öyle ise, tanrıları şimdi bu karabasandan uyandırıp yeni ve daha tatlı bir düş görmek üzere yeniden uykuya daldırabilir miydi? Geceleri düş gördüğünde her zaman uyanıyor, sonra yeniden uykuya dalıyordu; evrenin yaratıcıları için de gerçekleşemez miydi bu?</p>

  <p>Ayağı cesetlere takılıyordu. Bu insanların hiçbirini, ödenecek vergiler, vadide kamp kurmuş Asurlular, dinsel kuralların yerine getirilmesi ya da bir gün kendilerine gezginci bir peygamberin bir şeyler söylemiş olması artık kaygılandırmıyordu.</p>

  <p>“Burada kalamam. Bu çocuğu bana miras bıraktı; ben de bu mirasa sahip çıkacağım; bu, benim yeryüzünde yapacağım en son şey olsa da.”</p>

  <p>Zorlukla yerinden kalkıp çocuğun elinden tuttu; yeniden yürümeye koyuldular. Yıkılmış dükkânları, mağazaları yağmalayan insanlar vardı. İlyas, ilk kez tepki vererek, onlara bunu yapmamalarını söyledi.</p>

  <p>Ama insanlar onu şu sözlerle itip kakıyorlardı: “Valinin tek başına yediklerinin artıklarını topluyoruz biz. Rahat bırak bizi.”</p>

  <p>İlyas onlarla tartışacak durumda değildi; çocuğu kentin dışına çıkardı, vadide ilerlediler. Melekler, artık ellerinde ateşten kılıçlarıyla belirmeyecekti.</p>

  <p>“Dolunay.”</p>

  <p>Ay ışığı, dumanlardan ve tozdan uzak, geceyi aydınlatıyordu. Birkaç saat önce, İlyas, kentten Yeruşalim yönünde ayrılmak istediğinde, izleyeceği yolu kolaylıkla bulmuştu; Asurlular da bunu kolaylıkla yapmışlardı.</p>

  <p>Çocuğun ayağı bir cesede takıldı ve çığlık attı. Başrahipti bu; kolları ve bacakları kopmuştu ama henüz yaşıyordu ve gözlerini Beşinci Dağ'ın doruğuna dikmişti.</p>

  <p>“Görüyorsun, Fenike tanrıları göklerdeki savaşı kazandı,” dedi zorlukla, ama dingin bir sesle. Ağzından kan geliyordu.</p>

  <p>“Bırak da acılarına son vereyim, diye karşılık verdi İlyas.</p>

  <p>— Görevimi yerine getirmiş olmanın verdiği sevinç yanında, çektiğim acı hiçbir şey ifade etmiyor.</p>

  <p>— Görevin, dürüst insanların yaşadığı bir kenti harabe haline getirmek miydi?</p>

  <p>— Kentler ölmez; yalnızca oturanları ve onların kafalarında yaşayan düşünceler ölür. Günün birinde Akbar'a başka insanlar gelecek, suyundan içecek ve kurucusunun koyduğu ilk taş, yeni rahipler tarafından parlatılıp korunacak. Şimdi defol buradan, benim acılarım birazdan sona erecek, ama senin umutsuzluğun yaşamın boyunca sürecek.”</p>

  <p>Biçimden çıkmış bu beden, zorlukla soluk alıyordu; İlyas, onu olduğu yerde bıraktı. O sırada, bir grup insan —kadın, erkek ve çocuklar— ona doğru koşup çevresini sardı.</p>

  <p>“O sensin, diye bağırıyorlardı. Kendi ülkeni onursuz kıldın, bizim kentimize de uğursuzluk getirdin!”</p>

  <p>— Tanrılar tanık olsun buna! Suçlunun kim olduğunu bilsinler!”</p>

  <p>İnsanlar onu itip kakıyor, omuzlarından tutup sarsıyorlardı. Çocuk, elleriyle kendini korumaya çalıştı ve kaçıp kayboldu. İlyas'ın yüzüne, göğsüne, sırtına vurup duruyorlardı, ama o yalnızca çocuğu düşünüyordu; onu yanında tutmayı bile başaramamıştı.</p>

  <p>Bu cezalandırma çok uzun sürmedi; insanlar belki de bu kadar şiddetten yorgun düşmüşlerdi. İlyas yere yıkıldı.</p>

  <p>“Defol buradan, diye bağırdı içlerinden biri. Sana olan sevgimize ihanetle karşılık verdin!”</p>

  <p>Grup uzaklaştı. İlyas'ın ayağa kalkacak gücü yoktu. Utanç veren bu davranışın etkisini üzerinden atabildiğinde, aynı insan değildi artık. Ne ölmek, ne de yaşamayı sürdürmek istiyordu. Hiçbir şey istemiyordu: İçinde ne sevgi, ne kin, ne de inanç vardı.</p>

  <p>Yüzüne dokunan bir el, onu uykusundan uyandırdı. Henüz sabah olmamıştı, ama ay batmıştı.</p>

  <p>“Sana göz kulak olacağıma anneme söz verdim, dedi çocuk. Ama ne yapacağımı bilmiyorum.</p>

  <p>— Kente dön. Orada iyi insanlar var, onlardan biri sana kucak açacaktır.</p>

  <p>— Yaralısın. Kolunu iyileştirmem gerekir. Belki bir melek belirip bana ne yapmam gerektiğini söyler.</p>

  <p>— Hiçbir şey bilmiyorsun, olup bitenden de hiçbir şey anlamıyorsun, diye bağırdı İlyas. Melekler artık görünmeyecek, çünkü biz sıradan insanlarız ve acı karşısında herkes zayıftır. Bir felaket geldiğinde, sıradan insanlar başlarının çaresine kendi olanaklarıyla bakmak zorundadırlar!”</p>

  <p>Derin nefes aldı ve sakinleşmeye çalıştı; tartışmanın hiçbir yararı yoktu.</p>

  <p>“Buraya kadar nasıl gelebildin?</p>

  <p>— Bir yere gitmedim ki.</p>

  <p>— Öyleyse, beni nasıl utanca boğduklarını gördün. Benim için, artık Akbar'da yapacak hiçbir şey kalmadığını da gördün.</p>

  <p>— Sen bana, her savaşın bir şeye yaradığını söyledin, yitirdiğimiz savaşların bile.”</p>

  <p>Önceki sabah, kuyuya doğru yaptıkları yürüyüşü anımsıyordu, ne var ki bu yürüyüşün üzerinden yıllar geçmiş gibi geliyordu İlyas'a ve çocuğa, acıyla karşı karşıya kalındığında güzel sözlerin hiçbir işe yaramadığını söylemek geçiyordu içinden, ama onu bu sözlerle korkutmak istemedi.</p>

  <p>“Yangından nasıl kurtuldun?”</p>

  <p>Çocuk, başını öne eğdi.</p>

  <p>“Uyumuyordum. Senin, annemin odasına gidip gitmeyeceğini görmek için, geceyi uykusuz geçirmeye karar vermiştim. Askerlerin eve girdiklerini gördüm.”</p>

  <p>İlyas, ayağa kalkıp yürümeye başladı. Beşinci Dağ'ın eteğinde, bir gün öğleden sonra kadınla birlikte güneşin batışını izledikleri kayayı bulmaya çalışıyordu.</p>

  <p>'Oraya gitmemeliyim, diye düşündü. Bu beni daha da umutsuz kılacak.'</p>

  <p>Ne var ki, bir güç onu o yöne doğru çekmekteydi. Oraya vardığında, acı acı ağladı; Akbar'ın kurulduğu nokta gibi, burası da bir taşla belirlenmişti — ama bu taş koskoca vadide tek başına duruyordu, buysa, yeni insanlar tarafından onurlandırılmayacağı, sevgilerinin anlamını keşfeden çiftler tarafından cilalanıp parlatılmayacağı anlamına geliyordu.</p>

  <p>Çocuğu kollarının arasına aldı ve uyudu.</p>
</body>
</html>
