<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>7</h3>

  <p>Komşular, İlyas'ın varlığını kısa sürede fark etti. Dul kadının, kocasının anısına —ülkesinin ticaret yollarını genişletmek uğruna canını veren bir kahraman— saygısızlık ederek, evine bir yabancı erkek aldığı söylentisini yaydılar.</p>

  <p>Bu söylentiler kulağına gelir gelmez dul kadın onun, yardım etmemiş olsa açlıktan ve susuzluktan ölecek bir İsrail peygamberi olduğunu açıkladı. Bu kez de, Yezavel'den kaçan bir İsrail peygamberinin kentte saklandığı haberi çevreye yayıldı. Oluşturulan bir kurul, rahibe akıl danışmaya gitti.</p>

  <p>“Yabancıyı huzuruma getirin,” diye buyurdu rahip.</p>

  <p>Öyle yaptılar. O gün öğleden sonra İlyas, vali ve askeri şefle birlikte Akbar'da olup biten her şeyi denetleyen kişinin huzuruna götürüldü.</p>

  <p>“Buraya ne yapmaya geldin, diye sordu rahip. Ülkemizin bir düşmanısın sen, bunun farkında değil misin yoksa?</p>

  <p>— Yıllar boyu Lübnan'la ticaret yaptım; senin halkına da, geleneklerine de saygı duyarım. İsrail'de suçlu bulunduğum için buradayım.</p>

  <p>— Nedenini biliyorum, dedi rahip. Buraya kaçmana bir kadın neden oldu.</p>

  <p>— O kadın benim için, yanında yalnızca birkaç dakika kalmış olmama karşın, dünyada rastladığım en güzel yaratık. Ne var ki taştan bir kalbi var; yeşil gözlerinin ardında da ülkemi yok etmeye niyet etmiş bir düşman gizli. Kaçmadım ben: Oraya dönmek için uygun zamanı bekliyorum yalnızca.”</p>

  <p>Rahip güldü.</p>

  <p>“Öyleyse, yaşamının sonuna kadar Akbar'da kalmaya hazırlan. Senin ülkenle savaş halinde değiliz biz. İstediğimiz tek şey, gerçek inancın —barışçı yollarla— tüm dünyaya yayılması. Kenan ülkesine yerleştiğinizde sizin yapmış olduğunuz vahşeti yapmak istemiyoruz.</p>

  <p>— Peygamberleri katletmek barışçı bir davranış mı?</p>

  <p>— Canavarın kafası kesilirse, var olmayı sürdüremez. Bazıları ölebilir, ama öte yandan din savaşları sonsuza kadar önlenmiş olur. Ayrıca, tüccarların bana anlattığına göre, bütün bunlara İlyas adında bir peygamber neden olmuş, sonra da kaçmış.”</p>

  <p>Rahip, sözünü sürdürmeden önce, gözlerini onun gözlerine dikti:</p>

  <p>“Sana benzeyen bir adam.</p>

  <p>— Benim o, dedi İlyas.</p>

  <p>— Çok güzel. Öyleyse Akbar kentine hoş geldin. Yezavel'den bir isteğimiz olduğunda, karşılığını senin kellenle —elimizdeki en değerli para ile— öderiz. Bu arada, kendine bir iş ara ve karnını doyurmayı öğren, burada peygamberlere gerek yok.”</p>

  <p>İlyas gitmeye hazırlanıyordu ki rahip sözünü sürdürdü:</p>

  <p>“Öyle görünüyor ki, Saydalı bir kadın senin o tek Tanrı'ndan daha güçlüymüş. Ba'al adına bir tapınak dikmeyi başarmış, eski rahipler de şimdi onun önünde saygıyla eğiliyorlarmış.</p>

  <p>— Her şey Tanrı'nın yazdığı gibi olup bitecek, diye karşılık verdi peygamber. Kimi zaman yaşamımızda sıkıntılarla karşılaşırız ve bu sıkıntılardan kaçamayız. Ama hepsinin bir nedeni vardır.</p>

  <p>— Neymiş o?</p>

  <p>— Bu soruyu, o sıkıntılar başımıza gelmeden önce ya da geldiği sırada cevaplandıramayız. Ancak aştıktan sonra, o sıkıntıya neden düştüğümüzü anlarız.”</p>

  <p><br /></p>

  <p>İlyas gider gitmez rahip, sabah onu görmeye gelen grubu yanına çağırttı.</p>

  <p>“Dert etmeyin, dedi. Geleneğimiz bize, yabancılara sığınma hakkı tanımamızı buyurur. Ayrıca, burada denetimimiz altında olacak, ne yapıp ne ettiğini gözleyebileceğiz. Bir düşmanı denetim altına alıp yok etmenin en iyi yolu, onunla dost olmuş gibi görünmektir. En elverişli zaman geldiğinde, Yezavel'e teslim edilecek, karşılığında da kentimiz altın ve armağanlar alacak. Yakında, kafasının içindeki düşünceleri nasıl yok edebileceğimizi öğreneceğiz; şimdilik yalnızca bedenini nasıl yok edeceğimizi biliyoruz.”</p>

  <p>İlyas'ın, tek tanrıya tapmasına ve Prenses'in düşmanı olmasına karşın, rahip onun sığınma hakkına saygı gösterilmesini istedi. Eski geleneği hepsi biliyordu: Bir kent, bir yolcuya kapılarını açmazsa, kendi oğulları da aynı kötü davranışla karşılaşırdı. Akbar kenti oturanlarının çoğunun oğlu da ülkenin dev ticaret filosunda görev yaptığından, bu konukseverlik yasasına karşı çıkmaya kimse cesaret edemedi.</p>

  <p>Bundan başka, İsrail Peygamberi'nin kellesinin büyük miktarda altınla değiştirileceği günü beklemek, onlara hiçbir şeye mal olmayacaktı.</p>

  <p>O akşam İlyas, akşam yemeğini dul kadın ve oğluyla birlikte yedi. İsrail Peygamberi bundan böyle, ilerde yapılacak pazarlıkta kullanılabilecek değerli bir mal sayıldığından, bazı tüccarlar, ailenin beslenmesine bir hafta yetecek miktarda yiyecek göndermişti.</p>

  <p>'İsrail Tanrısı sözünü yerine getiriyor galiba, diye düşündü dul kadın. Kocam öldüğünden bu yana, sofram hiç böyle donanmamıştı.'</p>
</body>
</html>
