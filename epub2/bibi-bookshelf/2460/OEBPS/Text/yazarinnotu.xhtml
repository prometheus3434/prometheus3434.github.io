<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h2>YAZARIN NOTU</h2>

  <p><i>Simyacı</i> adlı kitabımın temel savı, Kral Melkisedek'in Çoban Santiago'ya söylediği bir cümleyle özetlenebilir: <i>“Bir şeyi gönülden istediğin zaman, isteğini gerçekleştirmeni sağlamak için tüm evren sana elbirliği ile yardımcı olur.”</i></p>

  <p>Bu söze tüm varlığımla inanıyorum. Bu arada, kendi yazgımızı yaşama edimi, algılama yetimizin çok üstünde bir dizi aşama içerir, bunların amacı, bizi Kişisel Yazgımıza sürekli döndürmek — ya da kişisel destanımızı, kişisel tarihimizi oluşturacak o yazgının gerçekleşmesi için bize gerekli dersleri vermektir. Bu düşünceyi, sanırım, kendi yaşamımdan bir dönemi anlatırsam daha iyi açıklamış olacağım.</p>

  <p>12 Ağustos 1979 gecesi yatağıma yattığımda kafamda tek ve kesin bir gerçek vardı: Otuz yaşında, plak prodüktörlüğü kariyerimin doruğundaydım. CBS'nin Brezilya'daki sanat direktörü olarak, plak şirketlerinin patronlarıyla bir araya gelmek üzere ABD'ye davet edilmiştim ve bana o alanda tüm düşündüklerimi gerçekleştirebilmem için kuşkusuz en iyi olanakları sunacaklardı. Kafamın içindeki büyük düşü —yazar olmak— bir kenara koymuştum tabii, ama bunun ne önemi vardı? Sonuçta, gerçek yaşam benim düşlediğimden çok farklıydı; Brezilya'da edebiyatla geçinmenin hiç olanağı yoktu.</p>

  <p>O gece, bir karar aldım ve düşlediğim şeyden vazgeçtim: Kendimi yaşam koşullarına uydurmam, karşıma çıkan fırsatları değerlendirmem gerekiyordu. Kalbim bu kararıma karşı çıkacak olursa, ne zaman istersem şarkı sözü yazarak, ara sıra gazetelerden birine bir yazı göndererek onu her zaman kandırabilirdim. Bununla birlikte, yaşamımın başka bir yola girdiğinden, bu yeni yolun daha az heyecan verici olmayacağından da emindim: Çok uluslu müzik şirketlerinde beni bekleyen bir gelecek vardı.</p>

  <p>Sabah uyandığımda, genel müdürden bir telefon aldım: O güne kadar yaptığım hizmetlerden dolayı bana teşekkür ediyorlardı; başka hiçbir açıklama yapmadılar. Sonraki iki yıl boyunca çalmadığım kapı kalmadı; müzik alanında kendime bir iş bulamadım.</p>

  <p><br /></p>

  <p><i>Beşinci Dağ</i>'ı bitirdiğimde, yaşamımın o dönemini anımsadım — yaşamımdaki 'kaçınılmaz olan'ın öteki belirtilerini de. Ne zaman duruma kesinlikle egemen olduğumu düşünsem, bir olay oluyor ve beni başarısız kılıyordu. Bunun nedenini kendi kendime sordum. Bitiş çizgisine her zaman yaklaşacak, ama hiçbir zaman göğüsleyemeyecektim. Bu muydu benim yazgım? Tanrı, ufuktaki palmiye ağaçlarını gösterip beni çölün ortasında susuzluktan öldürecek kadar acımasız olabilir miydi?</p>

  <p>Bunun açıklamasının bambaşka bir yerde olduğunu çok sonra anladım. Yaşamımızda yer alan bazı olayların amacı, bizi Kişisel Yazgımızın özgün yoluna yeniden döndürmekti. Başka olaylar da, o zamana kadar tüm öğrendiklerimizi uygulamamızı sağlamak için ortaya çıkıyordu. Bazı olaylar da bize bir şeyler <i>öğretmek</i> için başımıza geliyordu.</p>

  <p><i>Le Pelerin de Compostelle</i> adlı kitabımda, bu öğrendiklerimizin bizi ille de acıya, üzüntüye boğması gerekmediğini göstermek istemiştim.; disiplin ve dikkat yeterliydi. Bu anlayışı kendi yaşamımda önemli bir lütuf haline getirmiş olmama, dolayısıyla da tüm disiplinime ve tüm dikkatime karşın, yaşamda geçtiğim bazı zor anları anlamayı başaramadım.</p>

  <p>Anlattığım anekdot bunlara bir örnektir: O dönemde iyi bir profesyoneldim, elimden gelenin en iyisini yapmaya çalışıyordum ve kafamda, bugün bile iyi olduklarına hâlâ inandığım düşünceler vardı. Ne var ki kaçınılmaz olan, kendime en çok güvendiğim, kendimden en fazla emin olduğum anda ortaya çıktı. Bu deneyimin yalnızca benim başımdan geçmediğini düşünüyorum; kaçınılmaz olan, yeryüzünde yaşamış tüm insanların yaşamında ortaya çıkmıştır. Kimimiz kendimizi toparladık, kimimiz de ipin ucunu bıraktık — ama tragedyanın kanadı hepimize şöyle bir dokunup geçti.</p>

  <p>Neden, peki? Bu sorunun cevabını bulmak amacıyla, Akbar'ın gündüzlerinde ve gecelerinde bana yol göstermesi için İlyas Peygamber'in peşine takıldım.</p>

  <p><br /></p>

  <p style="text-align: right;">PAULO COELHO</p>
</body>
</html>
