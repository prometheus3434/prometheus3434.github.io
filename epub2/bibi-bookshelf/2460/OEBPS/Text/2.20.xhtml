<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>20</h3>

  <p>Çocuk ve adam vadide ilerliyordu.</p>

  <p>“Ağır yürüyorsun, diyordu çocuk. Başına geleceklerden korkuyorsun.</p>

  <p>— Ben yalnızca kendimden korkuyorum, diye cevap verdi İlyas. Bana hiçbir şey yapamazlar, çünkü artık kalbim yok.</p>

  <p>— Beni yaşama yeniden döndüren Tanrı hâlâ var. Kent için aynı şeyi yaparsan, annemi de yaşama döndürmüş olursun.</p>

  <p>— Unut o tanrıyı. O uzakta, bizim kendisinden beklediğimiz mucizeleri de artık gerçekleştirmeyecek.”</p>

  <p>Çoban haklıydı. Bundan böyle, kendi geçmişini yeniden kurması, bir gün İsrail'i kurtaracak olan, buna karşın, küçük bir kenti kurtarma misyonunu yerine getiremeyen bir peygamberi insanların yargılayacaklarını unutması gerekiyordu.</p>

  <p>Bu düşünce onda tuhaf bir sevinç yarattı. Yaşamında ilk kez kendini özgür, yapmak istediği şeyi istediği zaman yapmaya hazır hissediyordu. Melekleri artık duymayacaktı, buna karşın, İsrail'e dönmekte, marangozluğa yeniden başlamakta, Yunanistan'a kadar gidip oradaki bilgelerin öğretisini yaşayarak öğrenmekte ya da Fenikeli denizcilerle denizin öte yanındaki ülkelere gitmekte özgürdü.</p>

  <p>Ama önce öcünü almalıydı. Gençliğinin en güzel yıllarını, sesini duymayan, her şeyi kendi istediği gibi yaparken ona da sürekli olarak buyruklar veren bir tanrıya adamıştı. O'nun kararlarını kabul etmeyi, O'nun niyetlerine saygı duymayı öğrenmişti.</p>

  <p>Ne var ki, O'na olan bu bağlılığı terk edilmekle ödüllendirilmiş, özverisi görmezden gelinmiş, O'nun yüce iradesini yerine getirmek için gösterdiği çabalar, yaşamı boyunca sevdiği tek kadının ölümüyle sonuçlanmıştı.</p>

  <p>“Dünyanın ve yıldızların tüm gücü Senin ellerinde,” dedi İlyas, söylediklerini çocuğun anlamaması için, anadiliyle konuşarak. “Bir kenti, bir ülkeyi, bizim sinekleri ezdiğimiz gibi, yerle bir edebilirsin. Öyleyse, göklerin ateşini gönder ve hemen canımı al, yoksa Sana karşı geleceğim.”</p>

  <p>Uzaktan Akbar göründü. Çocuğun elini sıkı sıkı tuttu.</p>

  <p>“Bundan böyle, kentin kapısından geçinceye kadar gözlerim kapalı yürüyeceğim; bana rehberlik etmen gerekiyor, dedi çocuğa. Yolda ölecek olursam, benden istediğin şeyi sen yap: Akbar'ı yeniden kur; bunun için önce büyümen, sonra odun kesmeyi, taş yontmayı öğrenmen gerekse bile.”</p>

  <p>Çocuk, sesini çıkarmadı. İlyas, gözlerini yumdu ve kendini çocuğa bıraktı. Rüzgârı ve adımlarının kumda çıkardığı sesi dinliyordu.</p>

  <p>Musa'yı anımsadı. Seçilmiş halkı kurtarıp çok büyük zorlukların üstesinden gelerek, çöle götürdükten sonra, Tanrı onun Kenan ülkesine girmesine izin vermemişti. Bunun üzerine Musa şöyle demişti:</p>

  <p><i>“Niyaz ederim geçeyim, ve Erdenin öte tarafında olan iyi memleketi, o iyi dağlığı ve Lübnanı göreyim.”</i></p>

  <p>Ne var ki Tanrı onun bu isteğinden hoşnut olmamıştı. Ve ona şu cevabı vermişti: <i>“Yeter; artık bu şey hakkında bir daha bana söyleme. Pisga tepesine çık, ve gözlerini garba, şimale, cenuba ve şarka kaldır, ve gözlerinle gör; çünkü bu Erdeni geçmeyeceksin.”</i></p>

  <p>Böylece, Tanrı, Musa'yı uzun ve zahmetli çabaları için ödüllendirmişti: Vaat Edilmiş Topraklar'a ayak basmasına izin vermemişti. Ona itaat etmeseydi ne olurdu?</p>

  <p>İlyas, düşüncesini yeniden göklere çevirdi.</p>

  <p>“Tanrım, bu savaş Asurlularla Fenikeliler arasında değil, Seninle benim aramda oldu. Sen bana, aramızda bir savaşım olduğunu bildirmedin ve bu savaşımı —her zamanki gibi— Sen kazandın ve Kendi İradeni gerçekleştirdin. Sevdiğim kadını ve ülkemden uzakta olduğum bir zamanda beni bağrına basan bir kenti yok ettin.”</p>

  <p>Rüzgâr, kulaklarına daha şiddetli üflemeye başladı. İlyas korktu, ne var ki sözlerini sürdürdü:</p>

  <p>“Kadını geri getirmeme olanak yok, ama Senin yok etme amacını biraz olsun değiştirebilirim. Musa, Senin iradene itaat edip ırmağın öte yanına geçmedi. Bana gelince, ben yoluma devam edeceğim: Benim canımı hemen burada al, çünkü, kentin kapısına kadar gitmeme izin verirsen, Senin yeryüzünden yok etmek istemiş olduğun şeyi ben yeniden kuracağım. Böylelikle Senin iradene karşı gelmiş olacağım.”</p>

  <p>Sustu. Kafasının içini boşalttı ve ölümü bekledi. Çok uzun bir süre, kendini çölde çıkardığı ayak seslerine verdi; meleklerin sesini ve Göklerin tehditlerini duymak istemiyordu. Kalbi özgürdü ve başına geleceklerden artık korkmuyordu. Bununla birlikte, ruhunun derinliklerinde bir kaygının başlangıcı titreşmeye başlamıştı — önemli bir şeyi unutmuştu sanki.</p>

  <p>Çok uzun bir süre sonra, çocuk durdu ve İlyas'ın kolunu sarstı.</p>

  <p>“Geldik,” dedi.</p>

  <p>İlyas, gözlerini açtı. Göklerin ateşi üzerine inmemişti ve çevresinde yıkıntıya dönmüş Akbar'ın surları vardı.</p>

  <p>Kaçacağından korkuyormuş gibi ellerine sarılan çocuğa baktı. Seviyor muydu onu? Bilmiyordu. Ne var ki bu düşünceleri daha sonraya bırakabilirdi; şimdi, yerine getirmesi gereken bir misyonu vardı — ve bu misyon yıllardan beri, ona Tanrı tarafından buyurulmayan ilk misyondu.</p>

  <p>Bulundukları yerden, yanık kokusunu duyabiliyorlardı. Akbabalar, yerlerde çürümekte olan muhafızların cesetlerini kemirmek için fırsat kolluyordu. İlyas, ölü bir askerin belindeki kılıcı aldı. Önceki gecenin kargaşası arasında, Asurlular surların dışındaki silahları toplamayı unutmuşlardı.</p>

  <p>“O kılıcı neden alıyorsun, diye sordu çocuk.</p>

  <p>— Kendimi savunmak için.</p>

  <p>— Asurlular gitti.</p>

  <p>— Yanımızda bir kılıç bulunması yine de iyi. Hazırlıklı olmalıyız.”</p>

  <p>Sesi titriyordu. Yarı yarıya yıkılmış surlardan içeri girdiklerine ne olup biteceği hiç belli olmazdı, ama kendisini aşağılamaya kalkışacak ilk insanı öldürmeye hazırdı.</p>

  <p>“Tıpkı bu kent gibi ben de yıkıldım, dedi çocuğa. Ne var ki, tıpkı bu kent gibi, ben de henüz misyonumu tamamlamadım."</p>

  <p>Çocuk gülümsedi.</p>

  <p>“Eskiden konuştuğun gibi konuşuyorsun, dedi.</p>

  <p>— Ağzımdan çıkan sözler seni yanıltmasın. Bundan önceki amacım, Yezavel'i tahtından indirip İsrail'i Tanrıya geri vermekti, ama mademki O bizi unuttu, bizim de O'nu unutmamız gerekiyor. Şimdiki misyonumsa, senin benden istediğini yerine getirmek.”</p>

  <p>Çocuk ona baktı, kuşkuluydu:</p>

  <p>“Annem, Tanrı'nın yardımı olmadan, ölüler dünyasından geri dönemez.”</p>

  <p>İlyas, onun başını okşadı.</p>

  <p>“Oraya giden, annenin yalnızca bedeni. O her an bizimle birlikte ve bize söylediği gibi, Akbar'ın kendisi o. Güzelliğine yeniden kavuşabilmesi için ona yardım etmeliyiz.”</p>

  <p>Kent, neredeyse bomboştu. Yaşlılar, kadınlar ve çocuklar sokaklarda dolaşıyor, saldırının gerçekleştiği gece olup bitenleri birbirlerine yeniden anlatıp duruyorlardı. Ne yapacaklarını, neye karar vereceklerini bilemez durumdaydılar.</p>

  <p>Çocuk, karşılarına biri çıktığında İlyas'ın kılıcın kabzasını tüm gücüyle kavradığını fark ediyordu. Ne var ki, insanlar onlarla ilgilenmiyordu: İçlerinden çoğu, İsrailli Peygamber'i tanıyordu, bazıları ona başıyla selam veriyor, ama kimse tek bir söz etmiyordu — nefretini bildirecek söz de olsa.</p>

  <p>'Öfke duygularını bile yitirmişler,' diye düşündü İlyas, doruğu, üzerinden hiç eksilmeyen bulutlarla kaplı Beşinci Dağ'a doğru bakarak. Ve Tanrı'nın sözlerini anımsadı:</p>

  <p><i>“Ve bütün memleketinde güvenmiş olduğun yüksek ve dayanıklı duvarlar düşünceye kadar seni bütün şehirlerinde muhasara edecekler. Ve RAB sana orada titreyen yürek, göz sönüklüğü, ve can dermansızlığı verecek; ve önünde hayatın sallantıda olacak, ve gece gündüz korkacaksın, hayatından emin olmayacaksın.”</i></p>
</body>
</html>
