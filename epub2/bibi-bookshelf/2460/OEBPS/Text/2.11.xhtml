<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>11</h3>

  <p>“Ben seni destekledim; sana gelince, teşekkür yerine bana ihanet ettin, dedi vali. Yaşamın hakkında ne karar vereyim şimdi?</p>

  <p>— Tanrı'nın istediğinden ne bir saniye eksik, ne bir saniye fazla yaşayacağım, diye cevap verdi İlyas. Karar verecek olan O, sen değilsin.”</p>

  <p>Vali, İlyas'ın yürekliliğine şaşırdı.</p>

  <p>“Şu anda, burada senin kafanı kestirebilirim. Ya da, halkımıza uğursuzluk getirdiğini ilan ederek seni sokaklarda sürükletebilirim, diye karşılık verdi. Ve bu da, senin tek Tanrı'nın verdiği bir karar olmaz.</p>

  <p>— Yazgım neyse, gerçekleşecek olan odur. Ama şunu bilmeni istiyorum ki ben kaçmadım; komutanın askerleri, senin yanına gelmemi engelledi. O, savaş çıkmasını istiyordu, bu amacına ulaşmak için de her şeyi yaptı.”</p>

  <p>Vali bu kısır tartışmayı sona erdirmeye karar verdi. Kafasında tasarladığı planı İsrail Peygamberi'ne anlatmak istiyordu.</p>

  <p>“Savaş isteyen, komutan değil; o, iyi bir asker olarak, ordusunun Asur ordusundan daha güçsüz, daha deneyimsiz olduğunu, düşman tarafından bozguna uğratılacağını biliyor. Şerefli biri olduğundan, bu durumun kendi soyunu sürdürecekler için bir utanç oluşturma tehlikesi taşıdığının da bilincinde. Ne var ki, gurur ve böbürlenme kalbini katılaştırmış.</p>

  <p>— Düşmanın korktuğunu düşünüyor. Asur askerlerinin çok talimli olduklarını bilmiyor: O ülkenin her askeri, orduya girdiğinde bir ağaç dikiyor, tohumu ektiği yerin üstünden her gün atlıyor. Tohum sürgün veriyor, asker üstünden atlamayı sürdürüyor. Sürgün bitki haline geliyor, atlamayı sürdürüyor. Bu işten bıkmıyor, bunun bir zaman kaybı olduğunu düşünmüyor. Ağaç, yavaş yavaş büyüyor — ve askerler giderek daha yüksekten atlıyorlar. Böylelikle, engelleri aşmaya sabırla ve özveriyle hazırlanıyorlar.</p>

  <p>— Kendilerine meydan okunmasına alışmışlar. Aylardır bizi gözetliyorlar.”</p>

  <p>İlyas, valinin sözünü kesti:</p>

  <p>“Bu savaştan kimin çıkarı var?</p>

  <p>— Rahibin. Asur askerinin yargılanması sırasında anladım bunu.</p>

  <p>— Ne çıkarı var, peki?</p>

  <p>— Bilmiyorum. Ama komutanı ve halkı inandırmakta oldukça ustalıklı davrandı. Şimdi, kent tümüyle onun yanında ve içinde bulunduğumuz bu zor koşuldan çıkmanın bana göre bir tek yolu var.”</p>

  <p>Uzun bir süre sustu, sonra gözlerini İsraillinin gözlerine dikti:</p>

  <p>“Bu çıkış yolu sensin.”</p>

  <p>Vali, sinirliliğini gizlemeksizin, salonun içinde bir aşağı, bir yukarı gidip gelmeye başladı.</p>

  <p>“Tüccarlar da barış istiyor, ne var ki onların elinden bir şey gelmez. Ayrıca, gidip bir başka kente yerleşecek ya da fatihlerin onların mallarını satın almaya başlamalarını bekleyecek kadar zengin hepsi. Halkın geriye kalanına gelince, onlar mantıklarını yitirdiler ve bizden kat kat üstün bir düşmana saldırmamızı istiyorlar. Onları bu düşüncelerinden caydıracak tek şey, bir mucize.</p>

  <p>İlyas gergindi.</p>

  <p>— Sen, ölümün alıp götürdüğü bir çocuğu geri getirdin. Halka, doğru yolu bulması için yardımcı oldun ve yabancı olmana karşın— neredeyse herkes seni seviyor.</p>

  <p>— Bu sabaha kadar öyleydi, diye karşılık verdi İlyas. Ama şimdi farklı: Anlattığın koşullarda, barışı savunan herkese hain gözüyle bakılacak.</p>

  <p>— Söz konusu olan, bir şeyi savunmak değil. O çocuğun dirilmesi kadar büyük bir mucize gerçekleştirmeni istiyorum senden. Bunu gerçekleştirdikten sonra, halka barışın tek çıkar yol olduğunu söyleyeceksin, halk da seni dinleyecek. Rahip, onların üstündeki gücünü bütünüyle yitirecek.”</p>

  <p>Bir sessizlik oldu. Vali yeniden söze başladı:</p>

  <p>“Seninle bir anlaşma yapmaya hazırım: İstediğimi yapacak olursan, tek tanrı inancını Akbar'da zorunlu kılacağım. Hizmetinde olduğun Tanrını hoşnut kılmış olacaksın; ben de Asurlularla barış koşullarını görüşebileceğim.”</p>
</body>
</html>
