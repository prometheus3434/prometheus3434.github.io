<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h2>ÖNDEYİŞ</h2>

  <p>İÖ 870 yılının başında, Fenike adıyla bilinen, İsraillilerin Lübnan adını verdikleri bir ülkenin halkı, yaklaşık üç yüz yıl sürmüş barış dönemini kutluyordu. Bu ülkenin halkı bununla gurur duymakta çok haklıydı: Siyaset alanında çok güçlü olmadıklarından, savaşlarla sürekli yakılıp yıkılan bir dünyada yaşamlarını sürdürebilmenin tek çaresi olarak, çevrelerinde kıskançlık yaratan bir ticaret etkinliğine ulaşmayı kendilerine hedef seçmişlerdi. İÖ 1000 yılları dolayında, İsrail Kralı Süleyman ile kurdukları bağlaşıklık sayesinde ticaret filolarını modernleştirmişler, ticaret alanlarını genişletmeyi başarmışlardı. O dönemden başlayarak da Fenike sürekli olarak gelişmişti.</p>

  <p>Denizcileri daha o zamandan İspanya'ya ve Atlantik Okyanusu'nun yıkadığı kıyılara ulaşmıştı. Bazı varsayımlara göre —ki bunların gerçekliği kanıtlanmamıştır— Atlantik'in kuzeydoğusunda ve Brezilya'nın güneyinde onlardan kalma yazıtlar bulunmaktadır. Cam üretiyor, sedir ağacı, silah, demir ve fildişi ticareti yapıyorlardı. Sayda, Tir ve Biblos gibi büyük kentlerde yaşayanlar, sayıları biliyor, gökbilimle ilgili hesaplar yapabiliyor, şarap yapmasını biliyor ve iki yüzyıldır, Yunanlıların alfabe adını verdikleri harfler bütününü yazı yazmak için kullanıyorlardı.</p>

  <p>İÖ 870 yılının başında, İsrail'deki Galaad bölgesindeki bir ahıra saklanmış olan iki kişi, birkaç saat sonra gelecek olan ölümü bekliyordu.</p>
</body>
</html>
