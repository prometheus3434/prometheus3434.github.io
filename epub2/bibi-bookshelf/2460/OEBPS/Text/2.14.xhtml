<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>14</h3>

  <p>Ertesi sabah, bando mızıka sesleriyle uyandı. Ne olup bittiğini görmek için aşağıya indiğinde, çocuk kapının eşiğine çıkmıştı bile.</p>

  <p>“Bak, diyordu, gözleri heyecanla parlayarak. Savaş geldi!”</p>

  <p>Bir askeri birlik, gösterişli savaş üniformaları ve silahlarıyla, Akbar'ın güney kapısına doğru gidiyordu. Arkalarından, adımların ritmini davul sesiyle ayarlayan mızıka takımı geliyordu.</p>

  <p>“Dün korkuyordun, dedi İlyas, çocuğa.</p>

  <p>— Bu kadar çok askerimiz olduğunu bilmiyordum. Bizim savaşçılarımız en iyi savaşçılar!”</p>

  <p>İlyas, çocuğu orada bırakıp dışarı çıktı; ne pahasına olursa olsun valiyi görmeliydi. Savaş marşlarıyla uyanan kent sakinleri büyülenmiş gibiydi; yaşamlarında ilk kez, savaş üniforması giymiş, mızrakları ve kalkanları günün ilk ışıklarını yansıtan düzenli bir birliği karşılarında görüyorlardı. Komutan güç bir işi başarmıştı: Ordusunun hazırlıklarını kimseye sezdirmeden sürdürmüştü; Asurluları yenebileceklerine halkı artık inandırabilirdi — İlyas da bundan korkuyordu.</p>

  <p>Askerlerin arasından kendine yol açarak, binliğin önüne kadar geldi. Komutan ve vali en önde gidiyordu.</p>

  <p>“Bir anlaşma yaptık, diye bağırdı İlyas, valinin yanında koşarak ilerlerken. Bir mucize gerçekleştirebilirim!”</p>

  <p>Vali ona cevap vermedi. Ordu, kentin surlarını aşarak vadi yönünde ilerledi.</p>

  <p>“Bu ordunun bir hayalet ordusu olduğunu biliyorsun, diye üsteledi. Asurlular sizden beş kat daha kalabalık ve savaş deneyimleri var! Akbar'ın yerle bir edilmesine izin verme.</p>

  <p>— Benden ne bekliyorsun, diye sordu vali, atını durdurmadan. Dün akşam, birlikte oturup tartışmak için sana bir ulak gönderdim, bana senin kentte olmadığını söylediler. Daha fazla ne yapabilirdim?</p>

  <p>— Asurlulara açık arazide saldırmak, intihar olur! Bunu iyi biliyorsunuz!”</p>

  <p>Komutan, bu konuşmayı, hiçbir fikir yürütmeden dinliyordu. Savaş stratejisini valiyle tartışmıştı; İsrail Peygamberi'ni şaşırtacak bir strateji uygulanacaktı.</p>

  <p>İlyas, ne yapacağını tam olarak bilemeden, atların yanında koşuyordu.</p>

  <p>“Yardım et bana, Tanrım, diyordu içinden. Savaşta Yeşua'ya, güneşi saklayarak yardım ettiğin gibi, zamanı durdur ve krala hata yaptığını kanıtlamamı sağla.”</p>

  <p>Aklından bu düşünce henüz geçmişti ki komutan bağırdı: “Dur!”</p>

  <p>“Bu belki de bir işarettir, dedi İlyas kendi kendine. Bundan yararlanmalıyım.”</p>

  <p>Askerler, insandan duvarı andıran iki sıra oluşturdu; kalkanlar yere sağlamca dayanmış, mızraklar ileri uzatılmıştı.</p>

  <p>“Akbar savaşçılarının tümünü gördüğünü sanıyorsun, dedi vali, İlyas'a.</p>

  <p>— Ölümle alay eden genç insanlar görüyorum, diye karşılık verdi İlyas.</p>

  <p>— Şunu bil ki, burada yalnızca bir birlik var. Savaşçılarımızın çoğu kentte, surların üstünde kaldı. Surlara tırmanmaya kalkışacak herkesin üstüne boşaltılacak, içleri kızgın yağ dolu kazanlar hazırladık. Yangın oklarıyla yanıp gitmesini önlemek için, yedek erzakımızı birçok eve dağıttık. Komutanın yaptığı hesaplara göre, kuşatmaya iki ay dayanabiliriz. Asurlular hazırlık yaparken, biz de hazırlanıyorduk.</p>

  <p>— Bunu bana kimse söylemedi, dedi İlyas.</p>

  <p>— Unutma: Akbar halkına yardım etmiş olsan bile sen bir yabancısın; ve bazı askerler seni casus sanabilirlerdi.</p>

  <p>— Ama sen barış istiyorsun!</p>

  <p>— Barış yapma olasılığı hâlâ var; savaş başladıktan sonra bile. Ne var ki, biz barış koşullarım onların eşiti olarak öne süreceğiz.”</p>

  <p>Vali, durumun ciddiyetini haber vermek için Tir'e ve Sayda'ya haberciler gönderildiğini anlattı. Yardım istemek onuruna dokunuyordu: Duruma egemen olmayı beceremediğini düşünürlerdi. Ama sonuçta, bunun tek çıkar yol olduğuna karar verilmişti.</p>

  <p>Komutan, dâhiyane bir savaş planı yapmıştı; çatışma başlar başlamaz, kente geri dönüp direniş hareketini düzenleyecekti. Şimdi arazide bulunan birlik de kendi hesabına, öldürebileceği en çok sayıda düşmanı öldürüp daha sonra dağlara çekilecekti. Askerler bu vadiyi herkesten iyi tanıyorlardı ve Asurlularla küçük çatışmalara girerek kuşatmanın gücünü kırabilirlerdi.</p>

  <p>Takviye kuvvetleri kısa sürede gelecek ve Asur ordusu perişan edilecekti.</p>

  <p>“Altmış gün dayanabiliriz, ama buna gerek kalmayacak, dedi vali, İlyas'a.</p>

  <p>— Ama çok insan ölecek.</p>

  <p>— Hepimiz ölümle yüz yüzeyiz. Ve kimsenin korkusu yok, benim bile.”</p>

  <p>Vali, kendi cesaretine kendisi de şaşıyordu. Şimdiye kadar, savaş tehlikesiyle hiç karşı karşıya kalmamış ve çatışma zamanı yaklaştıkça, kentten kaçma planları yapmıştı. O sabah, kendisine en sadık adamlarıyla birlikte, en rahat nasıl kaçabileceklerini tartışmışlardı. Tir'e ya da Sayda'ya gidemezdi, çünkü oralarda ona hain gözüyle bakacaklardı, ama Yezavel onu kabul ederdi, çünkü yanında güvenecek adamlara gerek duyuyordu.</p>

  <p>Bu arada, savaş alanına baktığında genç askerlerin gözlerinde çok büyük bir sevinç okuyordu — tüm yaşamları boyunca tek bir amaç için hazırlanmışlardı ve o an artık gelmiş gibiydi.</p>

  <p>“İnsanın karşısına kaçınılmaz olan çıkıncaya kadar içimizde korku vardır, dedi İlyas'a. Ama sonra, korku yüzünden artık enerjimizi yitirmez oluruz.”</p>

  <p>İlyas'ın aklı karışmıştı. Aynı duyguları o da duyuyordu, bunun farkına varmaktan utanç duysa da; çocuğun, askerler geçerken duyduğu heyecanı anımsadı.</p>

  <p>“Çekil, diye buyurdu vali. Sen bir yabancısın, silahın yok, inanmadığın bir dava uğruna savaşmana gerek yok.”</p>

  <p>İlyas, hareket etmeden öylece durdu.</p>

  <p>“Birazdan gelecekler, diye üsteledi komutan. Senin aklın almıyor ama biz hazırız.”</p>

  <p>Ama İlyas, olduğu yerde kaldı.</p>

  <p>Ufka baktılar; en küçük bir toz bulutu yoktu, Asur ordusu yerinden kıpırdamıyordu.</p>

  <p>İlk sıradaki askerler, ileri doğru uzattıkları mızraklarını sıkı sıkı tutuyorlardı; okçular, komutan buyruk verir vermez oklarını fırlatabilmek için, yaylarını yarı gergin tutuyorlardı. Bazıları, kaslarını sıcak tutmak için kılıçlarına havada ıslık çaldırıyordu.</p>

  <p>“Her şey hazır, diye yineledi komutan. Saldıracaklar.”</p>

  <p>İlyas, onun sesindeki sevinci fark etti. Savaşın başlaması için sabırsızlandığına kuşku yoktu; boğuşmak, cesaretini herkese göstermek istiyordu. Asur askerlerini, kılıç darbelerini, bağrışmaları ve karışıklıkları düşündüğü, Fenikeli rahiplerin onun becerisini ve cesaretini herkese örnek göstereceklerini düşlediği kesindi.</p>

  <p>Vali onu düşüncelerinden alıkoydu.</p>

  <p>“Harekete geçmiyorlar.”</p>

  <p>İlyas, Tanrı'ya, Yeşua için yaptığı gibi, güneşi gökyüzünde durdurması için yalvardığını anımsadı. Meleği ile konuşmaya çalıştı, ama onun sesini duymadı.</p>

  <p>Mızrakçılar yavaş yavaş mızraklarını indirdi, okçular yaylarını gevşetti, askerler kılıçlarını kınına soktu. Öğlenin kızgın güneşi sıcaklığını duyurdu, savaşçılar sıcaktan bayılacak gibi oldular; ne var ki, birlik, akşama kadar hazır bekledi.</p>

  <p>Güneş battığında, askerler Akbar'a geri döndüler. Bir gün daha yaşadıklarına üzülmüş gibiydiler.</p>

  <p>Vadide yalnızca İlyas tek başına kaldı. Bir süre amaçsız yürüdü; birden ışığı fark etti. Tanrı'nın meleği önünde belirdi,</p>

  <p>“Tanrı dualarını işitti. Ve ruhunu saran üzüntüyü gördü.”</p>

  <p>İlyas, başını göklere doğru kaldırdı, Tanrı'nın lütfuna şükürler etti.</p>

  <p>“Tanrı yüceliğin ve gücün kaynağıdır. Asur ordusunu yerinden kıpırdatmadı.</p>

  <p>— Hayır, diye karşılık verdi melek. Sen, seçimi O'nun yapması gerektiğini söyledin. O da senin adına seçim yaptı.”</p>
</body>
</html>
