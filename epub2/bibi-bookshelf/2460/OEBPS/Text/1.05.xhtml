<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>5</h3>

  <p>İlyas, ertesi gün uyandığında, yeniden Kerith Deresi'ne baktı. Dere, ertesi gün ya da bir yıl içinde, ince kumlardan ve parlak, yassı çakıl taşlarından oluşan bir yola dönüşecekti. Bölgede oturanlar, onu Kerith adıyla anmayı sürdürecekti ve soranlara yolu belki de şöyle tarif edecekti: 'Falanca kasaba, buranın yakınından geçen derenin kıyısında kurulmuştur.' Yolcular oraya kadar yürüyecek, çakıl taşlarını ve ince kumları görecek ve şöyle düşüneceklerdi: 'Burada, bu topraklarda vaktiyle bir dere varmış.' Ne var ki, bir dere için önemli olan tek şey, yani onun insanların susuzluğunu gidermek için akıp giden suyu artık var olmayacaktı.</p>

  <p>Dereler ve bitkiler gibi, ruhlar da bir başka yağmura gerek duyuyordu: umut, inanç, yaşam amacı. Bunlar olmazsa, beden yaşamayı sürdürse bile ruh ölüyordu; o zaman insanlar şunu söyleyebilirdi: “Burada, bu bedenin içinde, vaktiyle bir insan varmış.”</p>

  <p>Bütün bunları düşünmenin vakti değildi. Ahırdan çıkmadan biraz önce Levili ile yaptığı konuşmayı bir kez daha anımsadı: Mademki bir kez ölmek yeterliydi, o kadar çok ölümle ölmeye ne gerek vardı? Yapması gereken tek şey, Yezavel'in muhafızlarını beklemekti. Geleceklerdi, buna hiç kuşku yoktu, çünkü Galaad'dan kaçabilmek için bir sürü yol yoktu. Suç işleyenler her zaman çöle yönelirdi —ve birkaç gün sonra orada ölü bulunurdu— ya da Kerith'e gelirlerdi; orada da sonunda yakalanırlardı. Bu durumda, muhafızlar çok yakında orada olacaktı. Ve İlyas, onları gördüğüne sevinecekti.</p>

  <p>Billur gibi sudan biraz içti, yüzünü yıkadı, peşinde olanları beklemek için gölgelik bir yer aradı kendine. İnsan kendi yazgısından kaçamaz — o, kaçmayı denemiş ama başaramamıştı.</p>

  <p>Rahiplerce peygamber olarak kabul edilmesine karşın, marangoz olarak çalışmaya karar vermişti, ne var ki Tanrı onu kendi yoluna döndürmüştü.</p>

  <p>Tanrı'nın yeryüzünde her birimiz için çizdiği yaşam çizgisini bir yana bırakmayı deneyen ilk insan o değildi. Olağanüstü bir sese sahip, annesiyle babasının şarkıcı olmasına razı gelmedikleri —çünkü bu, aile için onursuz bir meslekti— bir dostu olmuştu. Çocukluk arkadaşlarından biri, herkesten daha güzel dans ediyordu, ama ailesi bunu ona yasaklamıştı — bunu şu gerekçeyle yapmışlardı: Kral onu yanına çağırabilirdi, oysa baştaki yönetimin ne kadar süreceğini kimse kestiremezdi. Bunun dışında, sarayda çığrından çıkmış, düşman bir hava vardı, oraya bir kez giren kişinin, iyi bir evlilik yapma düşüncesini kafasından silip atması gerekirdi.</p>

  <p>“İnsan, yazgısına ihanet etmek için doğar.” Tanrı, yüreklerimize gerçekleştirilmesi olanaksız istekler koyuyordu yalnızca.</p>

  <p>“Neden?”</p>

  <p>Geleneğin sürmesi gerekiyordu, belki bu yüzdendir.</p>

  <p>Ne var ki bu doğru bir cevap değildi. “Lübnan halkı bizden daha ileri, çünkü denizcilerin geleneğine uymadı. Herkes aynı tip tekne kullanırken, onlar daha farklı tekneler yapmayı kararlaştırdılar. Birçoğu yaşamını denizde yitirdi, ama gemilerini geliştirdiler, şimdi dünya ticaretini ellerinde tutuyorlar. Yeni duruma ayak uydurmak için büyük bir bedel ödediler, ama bu, çektikleri sıkıntıya değdi.”</p>

  <p>İnsanın, Kendi Yazgısından uzaklaşmasının nedeni belki de Tanrı'nın ondan uzaklaşmasıydı. İnsanların yüreklerine, her şeyin mümkün olduğu bir dönemin isteklerini esinledikten sonra, başka şeylerle ilgilendi. Dünya değişti, yaşam daha da zorlaştı; buna karşın Tanrı, insanların düşlerini değiştirmek için geri dönmedi.</p>

  <p>Ama, peygamberlerle konuşsunlar diye yeryüzüne melekler gönderdiğine göre, burada daha yapılacak bazı şeyler kalmıştı. Peki, sorunun cevabı ne olabilirdi?</p>

  <p>“Belki de analarımız babalarımız yanıldı, bizim de aynı hataları yapmamızdan korkuyorlar. Belki de hiç yanılmadılar ve başımıza bir dert açıldığında bize nasıl yardım edeceklerini bilemiyorlar.”</p>

  <p>Yaklaştıklarını hissediyordu.</p>

  <p>Yanından dere akıyordu, birkaç karga gökte dönüyor, bitkiler kumlu ve verimsiz toprakta yaşamak için direniyordu. Bitkiler, atalarının sözlerine kulak kabartmış olsalardı, ne duyacaklardı?</p>

  <p>“Dere, çöl seni sonunda kuruttu; berrak sularının güneşin ışınlarını yansıtabilmesi için kendine daha iyi bir yer ara,” diyecekti su tanrılarından biri — öyle bir tanrı varsa. “Karga, ormanda, bu kayalıkların ve kumların ortasında bulacağın yiyeceklerden daha fazlası var,” diyecekti bir kuş tanrısı. “Bitkiler, tohumlarınızı buradan uzaklara atın, çünkü dünya verimli ve nemli topraklarla dolu, orada daha güzel yetişirsiniz,” diyecekti bir çiçek tanrısı.</p>

  <p>Ama Kerith'in, bitkilerin ve kargaların —içlerinden biri çok yakınına konmuştu—, öteki ırmakların, kuşların ya da çiçeklerin olanaksız bulduğu şeyi yapmaya cesareti yoktu.</p>

  <p>Gözlerini kargaya dikti.</p>

  <p>“Öğreniyorum, dedi kargaya. Bu, ölüme mahkûm olduğum için gereksiz bir davranış da olsa öğreniyorum.</p>

  <p>— Her şeyin ne kadar basit olduğunu keşfettin, dedi sanki karga. Yürekli olmak yeterli.”</p>

  <p>İlyas güldü, çünkü bu sözleri bir kuşun ağzına yerleştiriyordu. Eğlenceli bir oyundu bu —bu oyunu, ekmek yapan bir kadından öğrenmişti— ve sürdürmeye karar verdi. Sorular soracak ve kendi kendine, gerçek bir bilgeymiş gibi, cevaplar verecekti.</p>

  <p>Ama karga havalandı. İlyas, Yezavel'in askerlerinin gelmesini bekliyordu bir yandan da, çünkü bir kez ölmek yeterliydi.</p>

  <p><br /></p>

  <p>Gün bitti, ama yeni hiçbir şey olmadı. Ba'al'in baş düşmanının hâlâ hayatta olduğunu unutmuşlar mıydı yoksa? Olasılıkla nerede olduğunu bildiğine göre, Yezavel neden onun peşine düşmüyordu?</p>

  <p>“Çünkü gözlerini gördüm onun ve o bilge bir kadındı, dedi kendi kendine. Ölecek olursam, Tanrı uğruna ölmüş bir din şehidi olacağım. Oysa bir kaçak olmayı sürdürürsem, kendi söylediklerine inanmayan bir alçaktan başka bir şey olmayacağım.”</p>

  <p>Evet, Prenses'in stratejisi işte buydu.</p>

  <p><br /></p>

  <p>Gece inmezden biraz önce, bir karga —aynı karga mıydı?—, sabah konduğu dala yeniden kondu. Gagasında küçük bir et parçası tutuyordu; ne var ki dikkatsizliği yüzünden eti düşürdü.</p>

  <p>Bu, İlyas için bir mucize oldu. Ağacın altına kadar koştu, et parçasını kaptı ve yedi. Ne eti olduğunu bilmiyordu, öğrenmek de istemiyordu; önemli olan, açlığı bastırmaktı.</p>

  <p>Karga, İlyas'ın yaptığı ani harekete karşın uzaklaşmadı.</p>

  <p>'Bu kuş, benim burada açlıktan öleceğimi biliyor, diye düşündü İlyas. Sonradan şölene konmak için, avını besliyor.'</p>

  <p>Yezavel de Ba'al inancını, İlyas'ın kaçış öyküsüyle besliyordu.</p>

  <p>Bir süre birbirlerini —insan ve kuş— karşılıklı izlediler. İlyas, sabah oynadığı oyunu anımsadı.</p>

  <p>“Seninle konuşmak hoşuma giderdi karga. Bu sabah, ruhların besine gerek duyduğunu düşünüyordum. Ruhum henüz açlıktan ölmediğine göre, söyleyecekleri var demektir.”</p>

  <p>Kuş, yerinden kıpırdamıyordu.</p>

  <p>“Ruhumun söyleyeceği bir şey varsa, onu dinlemem gerekir, karşılıklı konuşacağım hiç kimse yok,” diye sürdürdü İlyas.</p>

  <p>Düş gücüne seslendi ve kargaya dönüştü.</p>

  <p>“Tanrı senden ne bekliyor, diye kendi kendine sordu, kendini karganın yerine koyarak.</p>

  <p>— Bir peygamber olmamı bekliyor.</p>

  <p>— Bunu söyleyen rahipler. Belki de Tanrı'nın istediği bu değildir.</p>

  <p>— Hayır, O'nun istediği bu. Çünkü marangoz dükkânında bana bir melek belirdi ve Ahab ile konuşmamı istedi. Çocukluğumda duyduğum seslerden biriydi...</p>

  <p>— ... çocukluğunda herkesin duyduğu seslerden biri, diye sözünü kesti karga.</p>

  <p>— Ama herkes melek görmedi,” diye karşılık verdi İlyas.</p>

  <p>Karga bu kez karşılık vermedi. Bir süre sonra kuş —daha doğrusu, çöldeki güneşin ve yalnızlığın etkisiyle sayıklamaya başlayan kendi ruhu— sessizliği bozdu.</p>

  <p>“Ekmek yapan kadını anımsıyor musun?” diye sordu.</p>

  <p>İlyas anımsıyordu. Kadın ondan, birkaç ekmek teknesi yapmasını istemişti. İlyas işe koyulduğunda kadının, insanın yaptığı işin Tanrı'nın varlığını ifade etme yollarından biri olduğunu söylediğini duymuştu.</p>

  <p>“Bu tekneleri yapış tarzına baktığımda, aynı duygu içinde olduğunu görüyorum, diye eklemişti.</p>

  <p>Çalışırken gülümsüyorsun.”</p>

  <p>Kadın, insanları iki gruba ayırıyordu: mutlu olanlar ile yaptığı işten yakınanlar. İkinci gruptakiler, Tanrı'nın Adem'e savurduğu laneti doğruluyor: "<i>Ve Ademe dedi: Karının sözünü dinlediğin, ve: Ondan yemeyeceksin, diye sana emrettiğim ağaçtan yediğin için, toprak senin yüzünden lanetli oldu; ömrünün bütün günlerinde zahmetle ondan yiyeceksin</i>." Onların tek gerçeği buydu. Çalışmaktan zevk almıyorlardı, dinlenmek zorunda oldukları bayram günlerinde de canları sıkılıyordu. Tanrı'nın sözlerinden, gereksiz yaşamları için bir gerekçe olarak yararlanıyor, O'nun Musa'ya, yeryüzünde bolluk vaat ettiğini unutuyorlardı.</p>

  <p>“Evet, o kadını anımsıyorum,” diye cevap verdi İlyas, kargaya. Kadın haklıydı, “Marangoz dükkânında yaptığım işi seviyordum.” Yaptığı her masa, bitirdiği her iskemle onun yaşamı anlayıp sevmesini sağlıyordu; bunun ancak şimdi farkına varmış olsa da. O bana, yaptığım eşyalarla konuşursam masaların ve iskemlelerin de bana cevap verdiklerini görmenin beni şaşırtacağını, onlara ruhumun en iyi yanını verdiğim için, karşılık olarak onlardan bilgelik alacağımı açıkladı.</p>

  <p>— Marangoz olmasaydın, ruhunu kendi benliğinin dışına taşımayı bilemeyecek, örneğin kendini bir karganın yerine koyup onun ağzından konuşamayacak, dolayısıyla da düşündüğünden daha iyi, daha bilge olduğunu anlayamayacaktın, diye cevap geldi. Kutsal olanın her şeyde ve her yerde olduğunu marangoz dükkânında keşfettin.</p>

  <p>— Yaptığım masalarla ve iskemlelerle konuşur gibi yapmaktan her zaman hoşlandım. Bu yeterli değil miydi? Kadın haklıydı. Böyle konuştuğumda, daha önce hiç düşünmediğim şeyler geliyordu aklıma her zaman. Ne var ki Tanrı'ya bu şekilde hizmet edebileceğimi anlamaya başladığım sırada melek göründü ve...</p>

  <p>— İşte böyle! Öykünün geri kalan bölümünü biliyorsun.</p>

  <p>— Melek göründü, çünkü sen hazırdın, diye karşılık verdi karga.</p>

  <p>— İyi bir marangozdum ben.</p>

  <p>— Bu senin eğitiminin bir parçasıydı. Bir insan kendi yazgısına doğru yürürken, sık sık yön değiştirmek zorunda kalır. Kimi zaman, dış koşullar ondan daha güçlüdür, bu durumda bir korkak gibi görünmek, yönünü değiştirmek zorunda kalır. Bütün bunlar onun eğitiminin bir parçasıdır.”</p>

  <p>İlyas, ruhunun söylediklerini dikkatle dinliyordu.</p>

  <p>“Ama hiç kimse, içinin derinliklerinde yatan isteği göz ardı etmez. Bazı anlarda dünyayı ve ötekileri kendisinden daha güçlüymüş gibi görse de bu böyledir. Bu işin gizi şuradadır: vazgeçmemek.</p>

  <p>— Ben hiçbir zaman peygamber olmayı düşünmedim, dedi İlyas.</p>

  <p>— Düşündün. Ama kendini bunun olanaksızlığına inandırdın. Ya da tehlikeli olduğuna. Ya da düşünülmemesi gerektiğine.”</p>

  <p>İlyas, yerinden kalktı.</p>

  <p>“Neden bana duymak istemediğim şeyleri söylüyorsun?” diye bağırdı. Karga, onun bu davranışından ürküp kaçtı.</p>

  <p><br /></p>

  <p>Karga, ertesi gün yine geldi. İlyas, konuşmayı kaldığı yerden sürdürmek yerine, onu inceledi, çünkü o hayvan öyle ya da böyle beslenmeyi başarıyor, hatta kendinden artanlardan ona getirdiği bile oluyordu.</p>

  <p>Aralarında gizemli bir dostluk gelişti; ve İlyas, onun sayesinde bilgisini artırmaya başladı. Besinini çölde nasıl bulduğunu gördü ve onun yaptığını yapabilmeyi başarırsa, birkaç gün daha hayatta kalabileceğini keşfetti. Karga, daireler çizerek uçmaya başladığında, İlyas, yakınlarda bir av olduğunu anlıyordu; oraya kadar koşuyor ve o avı yakalamaya çalışıyordu. Başlangıçta, küçük hayvanlardan birçoğunu elinden kaçırıyordu, ama deneye deneye belirli bir ustalığa erişti. Dal parçalarını mızrak olarak kullanıyor, çukurlar kazıyor, bunları ince bir çakıl ve kum tabakasıyla örtüyordu. Av, çukurun içine düştüğünde İlyas, yiyeceğini kargayla paylaşıyor, bir bölümünü de tuzak yemi olarak kullanmak üzere ayırıyordu.</p>

  <p>Ne var ki, içinde bulunduğu yalnızlık, üzerine öylesine çökmeye başlamıştı ki, kuşla yeniden konuşmaya karar verdi:</p>

  <p>“Kimsin sen?</p>

  <p>— Bilmiyorum.”</p>

  <p>Gökyüzünde ay battı, sonra yeniden doğarak büyümeye başladı. İlyas, bedeninin daha güçlü, aklının daha berrak hale geldiğini hissediyordu. O gece, gelip hep aynı dala konan kargaya döndü ve kendisine bir süre önce sorduğu soruyu cevaplandırdı:</p>

  <p>“Ben bir peygamberim. Çalıştığım sırada bir melek belirdi bana ve ben, dünyadaki tüm insanlar bana tersini söylese de, sahip olduğum yeteneklerden kuşku duyamam. Kralımın gözdesi olan kadına meydan okudum ve ülkemde bir kıyımın yaşanmasına neden oldum. Şimdi bir çöldeyim —daha önce marangoz dükkânındaydım—, çünkü ruhum bana, bir insanın, kendi yazgısının çizdiği yola girmeden önce çeşitli aşamalardan geçmesi gerektiğini söyledi.</p>

  <p>— Evet, artık kim olduğunu biliyorsun,” diye yorumladı karga.</p>

  <p>İlyas, o gece avdan döndüğünde biraz su içmek istedi, ne var ki Kerith kurumuştu. O kadar yorgundu ki, yatıp uyumaya karar verdi.</p>

  <p>Düşünde, uzun süredir görmediği koruyucu meleği belirdi.</p>

  <p>“Ruhunla konuşan Tanrı'nın meleğiydi,” dedi. Ve şöyle buyurdu ona: “<i>Git buradan, doğuya yönel ve Kerith'in, Ürdün'ün doğusunda açtığı dar vadide saklan. Oradaki çağlayanın suyunu içersin; kargaya, seni orada beslemesi için buyruk verdim.</i></p>

  <p>— Ruhum seni dinledi, dedi İlyas, düşünde.</p>

  <p>— Uyan öyleyse. Tanrı'nın meleği, senin yanından uzaklaşmamı söylüyor, seninle o konuşacak.”</p>

  <p>İlyas, sıçrayarak uyandı, korkmuştu. Ne oluyor?</p>

  <p>Gece olmasına karşın, çevreyi ışık kapladı ve Tanrı'nın meleği belirdi.</p>

  <p>“Seni buraya getiren ne, diye sordu melek.</p>

  <p>— Beni buraya getiren sensin.</p>

  <p>— Hayır. Yezavel ve askerleri seni kaçmaya zorladı. Bunu hiç unutma, çünkü senin görevin, efendin olan Tanrı'nın öcünü almak.</p>

  <p>— Ben peygamberim, çünkü sen benim karşımda duruyorsun ve ben senin sesini duyuyorum, dedi İlyas. Birçok kez yön değiştirdim, bunu her insan yapıyor. Ama ben, Samiriye'ye gidip Yezavel'i ortadan kaldırmaya hazırım.</p>

  <p>— Şimdi yolunu buldun, ne var ki yeniden yapmayı öğrenmeden hiçbir şeyi ortadan kaldıramazsın. Sana buyuruyorum: <i>Ayağa kalk ve Sayda'daki Sarepta'ya git, orada oturacaksın; orada yaşayan bir kadına, dul bir kadına sana bakmasını buyurdum.”</i></p>

  <p>İlyas ertesi sabah, vedalaşmak için kargayı aradı. Kerith'in kıyısına geldiğinden bu yana, karga ilk kez ortalıkta görünmedi.</p>
</body>
</html>
