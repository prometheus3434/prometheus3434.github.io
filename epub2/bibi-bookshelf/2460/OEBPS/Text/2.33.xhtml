<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>33</h3>

  <p>Üçüncü hasat mevsimi başlamıştı, ve İlyas Akbar'ın valisiydi. Başlangıçta büyük bir direnmeyle karşılaşmıştı — eski vali, geleneklerin öyle gerektirdiğini ileri sürüyor ve geri dönüp makamına yeniden oturmak istiyordu. Ne var ki kent sakinleri, onun geri dönmesine karşı çıkmış ve makamına yeniden oturacak olursa, kentin kuyusunu zehirleyeceklerini söylemişler ve bu tehdidi günlerce sürdürmüşlerdi. Fenike yönetimi, bu isteği sonunda kabul etmişti — ne de olsa Akbar'ın, gelip geçen kervanlara su sağlamanın dışında artık o kadar önemi kalmamıştı, İsrail de bir Tir prensesinin elindeydi. Fenike'yi yönetenler, bu kentin yönetimini bir İsrailliye bırakmakla, bu ülkeyle daha güçlü bir ticari bağlaşıklık kurabilirlerdi.</p>

  <p>Bu haber, seferlerine yeniden başlayan ticaret kervanları aracılığıyla tüm bölgeye yayıldı. İsrail'de bir azınlık, İlyas'ı en büyük hain olarak görüyordu, ne var ki Yezavel, zamanı geldiğinde bu direnci bastıracak ve bölgeye yeniden barış gelecekti. Prenses durumdan hoşnuttu, çünkü baş düşmanlarından biri, en büyük bağlaşığı olmuştu.</p>

  <p><br /></p>

  <p>Asurluların yeni bir kuşatmaya girişecekleri haberi yayıldı ve Akbar'ın surları yeniden yapıldı. Yeni bir savunma düzeni geliştirildi, Tir ile Akbar arasına gözcüler ve askeri garnizonlar yerleştirildi; böylelikle, kentlerden biri kuşatılacak olursa, ötekiler onun yardımına koşabilecek, yiyecek ve silahlar da deniz yoluyla sağlanabilecekti.</p>

  <p>Bölge gözle görülür biçimde zenginleşiyordu: İsrailli yeni vali, vergiler ve mallar üzerinde, yazıya dayanan sıkı bir denetim getirmişti. Akbar'ın yaşlıları her şeyle ilgileniyor, ortaya çıkan sorunları yeni yöntemler kullanarak sabırla çözüyordu.</p>

  <p>Kadınlar, zamanlarını çalışmakla ve dokuma yapmakla geçiriyordu. Kentin, öteki kentlerle bağlantısının koptuğu dönemde, ellerinde kalan azıcık kumaşı kullanılabilir hale getirebilmek için, yeni desenler yaratmak zorunda kalmışlardı; bu yeni desenler, kente gelen ilk tüccarların gözlerini kamaştırmış ve çok sayıda sipariş vermişlerdi.</p>

  <p>Çocuklar, Biblos yazısını öğrenmişlerdi; İlyas, günün birinde bu yazının onlara yararlı olacağından emindi.</p>

  <p>Hasattan önce her zaman yaptığı gibi, kırlarda dolaşıyor ve o öğleden sonra, geçen yıllar boyunca Tanrı'nın ona bağışladığı lütuflar için şükrediyordu. İçi tahıl dolu sepetler taşıyan insanlar, çevrede oynayan çocuklar gördü. Eliyle selam verdi, onlar da ona karşılık verdiler.</p>

  <p>Yüzünde bir gülümsemeyle, çok uzun süre önce, üzerinde 'aşk' sözcüğü yazılı kilden bir tabletin kendisine verildiği kayaya yöneldi. Buraya her gün geliyor, güneşin batışını izliyor ve birlikte geçirdikleri her ânı belleğinde canlandırıyordu.</p>
</body>
</html>
