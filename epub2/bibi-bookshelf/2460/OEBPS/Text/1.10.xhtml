<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>10</h3>

  <p>Uzakta, vadinin girişinde Asurlu askerlerin çadırları çoğalmaya başladı.</p>

  <p>Komutan kaygılanıyordu, ne var ki, onu ne rahip, ne de vali destekliyordu. Askerlerine sürekli talim yaptırıyordu, bu arada hiçbirinin —hatta babalarının da— savaş deneyimi olmadığını biliyordu. Savaşlar, Akbar'ın geçmişinde kalmıştı, komutanın bildiği tüm savaş stratejileri de yabancı ülkelerin kullandıkları teknikler ve silahlar karşısında işe yaramaz hale gelmişti.</p>

  <p>“Akbar, pazarlık edip barış içinde kalmayı her zaman bilmiştir, diyordu vali. Ülkemizi bu kez de ele geçiremeyecekler. Bırak, yabancı ülkeler kendi aralarında dövüşsün: Bizim onlarınkinden çok daha güçlü bir silahımız var: para. Birbirlerini karşılıklı yok etmeyi bitirince, onların kentlerine gireceğiz — ve ürünlerimizi satacağız.”</p>

  <p>Vali, halkını Asurlular konusunda yatıştırmayı başardı. Ne var ki, İsraillinin, Akbar'ın üzerine tanrıların öfkesini çektiği dedikodusu sürüp gidiyordu. İlyas, onlar için gün geçtikçe büyüyen bir sorun haline geliyordu.</p>

  <p>Bir öğleden sonra, hasta çocuğun durumu kötüleşti. Artık ayakta duramadığı gibi, kendisini ziyarete gelenleri de tanıyamıyordu. Güneş ufka inmeden önce, İlyas ile dul kadın onun yatağının ucuna diz çöktü.</p>

  <p>“Güçlülerin güçlüsü Tanrım, Sen ki, bana atılan okun yönünü değiştirdin ve benim buraya gelmemi sağladın, yalvarıyorum Sana, kurtar bu çocuğu. Ne benim günahlarım var onda, ne de anasının babasının, masum o.</p>

  <p>— Kurtar onu, Tanrım.”</p>

  <p>Çocuk, artık neredeyse hiç kıpırdayamıyordu; dudakları solmuştu, gözleri parlaklığını hızla yitiriyordu.</p>

  <p>“Tek tanrına dua et, dedi kadın. Oğlunun ruhunun gökyüzüne uçmak üzere olduğunu yalnızca bir ana anlayabilir.”</p>

  <p>İlyas'ın içinden, onun elini eline almak, yalnız olmadığını, güçlülerin güçlüsü Tanrı'nın onun isteğini yerine getireceğini söylemek geçti. Bir peygamberdi o, Kerith'in kıyısında bu misyonu kabul etmişti, bundan böyle de melekler onun yanındaydı.</p>

  <p>“Göz pınarlarım kurudu artık, diye sürdürdü kadın. Bağışlaması yoksa, bir insanın canına gerek duyuyorsa; yalvar O'na, beni alsın onun yerine, oğlumun vadide, Akbar sokaklarında dolaşmasına izin versin.”</p>

  <p>İlyas, Tanrısına edeceği duaya yoğunlaşmaya çalıştı, ama annenin acısı öyle yoğundu ki, odayı dolduruyor, duvarlara, kapıya, her şeye işliyor gibiydi.</p>

  <p>Çocukcağızın bedenine dokundu. Ateşi, önceki günlerde olduğundan daha yüksekti, buysa kötüye işaretti.</p>

  <p><br /></p>

  <p>Rahip, o sabah eve uğramış, iki haftadan beri yaptığı gibi, çocuğun yüzüne ve bedenine, otlardan hazırlanmış bir lapayı sürmüştü. Son günlerde de, Akbarlı kadınlar gelip yüzyıllardır kuşaktan kuşağa geçen ve iyileştirme güçlerini birçok kez kanıtlamış ilaçların reçetelerini vermişlerdi. Her gün öğleden sonra, Beşinci Dağ'ın eteğinde toplanıp küçük çocuğun ruhu bedenini terk etmesin diye, tanrılara kurban adıyorlardı.</p>

  <p>O sırada kentte bulunan ve bütün bu olaylardan etkilenen bir Mısırlı tüccar, ücretini istemeksizin, çok pahalı kırmızı bir toz getirerek, bunu çocuğun yiyeceğine karıştırmalarını söyledi. Efsaneye göre, Mısırlılara bu tozun gizini tanrılar vermişti.</p>

  <p>Bu arada, İlyas hiç durmadan dua etmişti.</p>

  <p>Ne var ki hiç, ama hiçbir belirti yoktu, hiçbir iyileşme görülmüyordu.</p>

  <p><br /></p>

  <p>“Senin bu evde kalmana neden izin verdiklerini biliyorum,” dedi kadın, giderek daha da güçsüzleşen bir sesle, çünkü günlerden beri gözüne uyku girmemişti. “Senin başının bir bedel karşılığı bağışlandığını, günün birinde İsrail'e gönderileceğini ya da altın karşılığı onlara teslim edileceğini biliyorum. Oğlumu kurtarırsan, Ba'al ve Beşinci Dağ'ın öteki tanrıları adına sana yemin ediyorum ki, seni hiçbir zaman ele geçiremeyecekler. Bu kuşağın bilmediği gizli yolları biliyorum ben, kimseye gözükmeden Akbar'dan nasıl kaçabileceğini öğretirim sana.” İlyas, suskunluğunu koruyordu.</p>

  <p>“Tek tanrına dua et, diye yeniden yalvardı kadın. Oğlumu kurtarırsa, Ba'al'i yadsıyacağıma, yalnızca O'na tapacağıma yemin ederim. Tanrına, gerek duyduğunda seni barındırdığımı, sana buyurduğu her şeyi tam olarak yerine getirdiğimi söyle.”</p>

  <p>İlyas, yeniden dua etti, tüm gücüyle yalvardı. Tam o anda, çocuk kıpırdandı.</p>

  <p>“Buradan çıkmak istiyorum,” dedi çocuk, zayıf bir sesle.</p>

  <p>Kadının gözleri sevinçle parlıyor, gözyaşları yanağına süzülüyordu.</p>

  <p>“Gel, oğlum. İstediğin yere götüreyim seni, ne istiyorsan yap.”</p>

  <p>İlyas, çocuğu kucağına almak istedi, ne var ki çocuk, onun elini itti.</p>

  <p>“Tek başıma çıkmak istiyorum.”</p>

  <p>Yavaş yavaş kalkıp odanın içine yöneldi. Birkaç adım attıktan sonra, yıldırım çarpmış gibi yere yığıldı.</p>

  <p>İlyas ile dul kadın yaklaştılar. Çocuk ölmüştü.</p>

  <p>Bir an, ikisi de sessiz kaldı. Birden, kadın haykırmaya başladı.</p>

  <p>“Tanrılara lanet olsun, oğlumun ruhunu alıp gidenlere lanet olsun! Evime mutsuzluk getiren adama lanet olsun! Biricik yavrum benim, diye haykırdı. Göklerin isteğine saygılı davrandım, bir yabancıya cömert davrandım, ne var ki, sonunda oğlumu yitirdim!”</p>

  <p>Komşular, dul kadının yakınmalarını dinledi, yerde yatan oğlunun ölüsünü gördü. Kadın, yanında dikilen İsrail Peygamberi'nin göğsünü yumruklayarak bağırmayı sürdürüyordu — İlyas, kendini koruma gücünü tümüyle yitirmiş gibiydi, hiçbir şey yapmıyordu. Kadınlar, dul kadını yatıştırmaya çalışırken, erkekler onu kollarından tutup valinin huzuruna götürdü.</p>

  <p>“Bu adam, kendisine gösterilen cömertliğe hainlikle cevap verdi. Dul kadının evine büyü yaparak onun oğlunu yitirmesine neden oldu. Tanrıların lanetlediği bir insanı barındırıyoruz içimizde.”</p>

  <p>İsrailli ağlıyordu: 'Tanrım, Ulu Tanrım, bana cömert davranan şu dul kadının bile kötülüğünü mü istiyorsun?' diye düşünüyordu. Onun oğlunun canını aldınsa bu, bana verilen görevi yerine getirmediğim içindir, öyleyse ölümü hak eden o değil, benim.'</p>

  <p><br /></p>

  <p>Akşam, Akbarlıların oluşturduğu kurul, rahibin ve valinin başkanlığında toplandı. İlyas yargılandı.</p>

  <p>“Sana gösterilen sevgiye, ihanetle karşılık verdin. Bu yüzden, seni ölüme mahkûm ediyorum, dedi vali.</p>

  <p>— Başına bir torba altın verseler de, Beşinci Dağ'ın tanrılarının öfkesini uyandırmayı göze alamayız. Yoksa, bundan böyle hiç kimse bu kente huzuru yeniden getiremez,” diye ekledi rahip.</p>

  <p>İlyas, başını önüne eğdi. Her türlü acıyı çekmeyi hak etmişti, çünkü Tanrı onu terk etmişti.</p>

  <p>“Gidip Beşinci Dağ'a tırmanacaksın, diye buyurdu rahip. Hakaret ettiğin tanrılardan özür dileyeceksin. Göklerden indirdikleri ateşle seni öldürecekler. Bunu yapmayacak olurlarsa bu, adaleti yerine getirmeyi bize bıraktıkları anlamına gelir; senin dönüşünü bekleyeceğiz ve yarın, dinsel kurallara göre cezalandırılacaksın.” İlyas, dinsel kurallara göre nasıl ceza verildiğini biliyordu: Kurbanın kalbi göğsünden çıkarılıyor, kafası parçalanıyordu. Geleneğe göre, kalbi olmayan bir kişi, cennete giremezdi.</p>

  <p>“Bütün bunlar için neden beni seçtin, Tanrım?” diye bağırdı, yüksek sesle, çevresini saran insanların, onun Tanrı tarafından böyle bir sonu yaşamak için seçildiğini anlamayacaklarını bildiği halde. “Benden istediklerini yapacak yetenekte biri olmadığımı görmüyor musun?” Cevap gelmedi.</p>
</body>
</html>
