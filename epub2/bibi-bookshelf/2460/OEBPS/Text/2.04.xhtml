<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>4</h3>

  <p>İlyas, kentin içinde dolaştı, valiye kafasındaki barış planını anlattı ve vali onu kendine yardımcı atadı. Meydanın ortasına geldiklerinde, hastalar yeniden yaklaştı —ama onlara, Beşinci Dağ'ın tanrılarının kendisine hastaları iyileştirmeyi yasakladıklarını açıkladı. Akşama doğru, dul kadının evine döndü. Çocuk sokakta oynuyordu ve kadın ona, Tanrı'nın mucizelerinden birine aracı olduğu için teşekkür etti.</p>

  <p>Kadın, onu akşam yemeğine bekliyordu. Masanın üzerinde bir sürahi şarap da vardı; bu onu şaşırttı.</p>

  <p>“İnsanlar, sana olan minnetlerini belirtmek için armağanlar getirdiler, dedi kadın. Yaptığım haksızlık için, ben de senden özür dilemek istiyorum.</p>

  <p>— Hangi haksızlık, diye şaşırdı İlyas. Her şey Tanrı'nın kararlaştığı biçimde olup bitiyor, görmüyor musun?”</p>

  <p>Dul kadın gülümsedi, gözlerinin içi parladı ve İlyas, onun ne kadar güzel olduğunu fark etti. Ondan en az on yaş büyüktü, ama İlyas kadına karşı derin bir sevgi besliyordu. Böyle duygulara alışık değildi, bu onu korkuttu; Yezavel'in gözlerini, Ahab'ın sarayından çıkarken içinden geçirdiği dileği anımsadı — Lübnanlı bir kadınla evlenmeyi ne kadar isterdi!</p>

  <p>“Şimdiye kadarki yaşamım bir işe yaramasa da bir oğula sahip oldum. Ölüler krallığından geri döndüğü için, onun öyküsü akıllardan çıkmayacak, dedi dul kadın.</p>

  <p>— Yaşamın yararsız değil. Ben Akbar'a Tanrı'nın buyruğuyla geldim ve sen beni kabul ettin. Bir gün oğlunun başına gelenler anımsanırsa, senin yaşamın da onunla birlikte anımsanacak, bundan emin olabilirsin.”</p>

  <p>Kadın, kupaları şarapla doldurdu. Batan güneşin, gökyüzündeki yıldızların altında içtiler.</p>

  <p>“Sen, tanımadığım bir Tanrı'nın buyruğuna uyarak uzak bir ülkeden buraya geldin, ne var ki, bundan böyle O benim de Rabbim. Oğlum da uzak bir ülkeden geri döndü ve kendi torunlarına anlatacak güzel bir öyküsü olacak. Rahipler onun anlattıklarını dinleyecek ve gelecek kuşaklara aktaracak.”</p>

  <p>Kentler, kendi geçmişlerini, yaptıkları fetihleri, eski tanrılarını, topraklarını kanlarıyla korumuş savaşçılarını rahiplerin belleği sayesinde biliyordu. Bundan böyle, geçmişi kayda geçirmek için yeni yöntemler bulunmuş olsa da, Akbar sakinleri bu konuda yalnızca rahiplerinin belleğine güvenirdi. Herkes her istediğini kaleme alabilirdi; ne var ki hiç kimse, hiç var olmamış şeyleri anımsayamazdı.</p>

  <p>“Peki ya ben, benim anlatacak neyim olacak ki?” diye sürdürdü kadın, İlyas'ın çabucak boşalttığı kupayı yeniden doldururken. “Bende Yezavel'in ne gücü, ne de güzelliği var. Yaşamım, tüm ötekilerin yaşamına benziyor: Daha çocukken, annemle babamın karar verdikleri bir evlilik, erişkin olduğumda evin içinde üstlendiğim görevler, tapınma, kutsal günler, her zaman başka şeylerle meşgul bir koca. Yaşarken, önemli bir konu üzerinde hiç oturup konuşmadık. O her zaman kendi işinde gücündeydi, ben de evle ilgileniyordum, en güzel yıllarımızı işte böyle geçirdik.</p>

  <p>Onun ölümünden sonra bana yalnızca yoksulluk ve oğlumu yetiştirme görevi kaldı. Büyüdüğünde o da denizleri aşmak için çekip gidecek ve benim güveneceğim kimsem olmayacak. Kinlenmiyorum, hınç da duymuyorum, içimde yalnızca kendi gereksizliğimin bilinci var.”</p>

  <p>İlyas, kupaya yeniden şarap doldurdu. Kalbi, alarm işaretleri vermeye başlıyordu. Bu kadının eşliğinden hoşlanıyordu. Aşk, Ahab'ın, okunu kalbine doğrultmuş askerinin karşısında bulunmaktan daha korkulur bir deneyim olabilirdi; ok hedefini bulmuş olsa ölüp kurtulurdu — gerisi de Tanrı'ya kalırdı. Ama hedefini bulan aşk olursa, bunun sonuçlarına katlanacak olan kendisiydi.</p>

  <p>'Yaşamım boyunca, âşık olmayı ne kadar istedim!' diye düşündü. Oysa, aşkın karşısında durduğu şu anda —aşk oradaydı kuşkusuz, onu yaşamak için, ondan kaçmamak yeterliydi— aklında tek bir düşünce vardı, onu olabildiğince çabuk unutmak.</p>

  <p>Kerith'in kıyısında geçirdiği sürgün günlerinden sonra, Akbar'a geldiği ilk günü anımsadı. Öylesine yorgun ve susuzdu ki, baygınlığı geçtiği andan ve kadının dudaklarından içeri biraz su döküşünden başka hiçbir şey anımsamıyordu. Yüzü, kendi yüzüne yakındı, o zamana kadar başka hiçbir kadının yüzünün olmadığı kadar yakındı. Onun gözlerinin, Yezavel'in gözlerinin yeşili gibi olduğunu fark etmişti, ne var ki bir başka parlaklıktaydı, sedir ağaçlarının, hiç görmediği halde düşlerini süsleyen okyanusun rengini yansıtıyordu sanki, hatta —bu nasıl olabilirdi— ruhunu yansıtıyordu.</p>

  <p>'Bunu ona söylemek ne kadar hoşuma giderdi, diye düşündü. Ama nasıl yapacağımı bilemiyorum. Tanrı sevgisinden söz etmek daha kolay.'</p>

  <p>İlyas, biraz daha içti. Kadın, onun hoşuna gitmeyen bir şeyler söylemiş olduğunu sezerek, konuyu değiştirmeye karar verdi.</p>

  <p>“Beşinci Dağ'ın doruğuna tırmandın mı?” diye sordu.</p>

  <p>Tırmandığını doğruladı.</p>

  <p>Kadın, ona yukarıda neler gördüğünü, göklerin ateşinden nasıl kurtulduğunu sormak isterdi. Ne var ki, İlyas keyifsiz görünüyordu.</p>

  <p>'Karşımda bir peygamber var. Kalbimin içini okuyor,' diye düşündü.</p>

  <p>İsrailli yaşamına girdiği günden beri her şey değişmişti. Yoksulluk bile daha kolay katlanılır hale gelmişti —çünkü bu yabancı onda, o zamana kadar hiç tanımadığı bir duyguyu uyandırmıştı: Aşktı bu duygu. Oğlu hasta düştüğünde, İlyas'ın kendi yanında kalması için, komşularının hepsine karşı mücadele etmişti.</p>

  <p>Onun için, Rabbin, gökler altında olup biten her şeyden daha önemli olduğunu biliyordu. Aklından geçenin, gerçekleşmesi olanaksız bir düş olduğunu biliyordu, çünkü bu adam her an gitmek zorunda kalabilir, Yezavel'in kanını akıtabilir, olup biteni anlatmak için de bir daha hiç geri dönmeyebilirdi.</p>

  <p>Öyle de olsa, onu sevmeyi sürdürecekti, çünkü yaşamında ilk kez, özgürlüğün ne olduğunun bilicine varmıştı. Onu sevebilirdi — o bunu hiçbir zaman bilmeyecek olsa da. Onu ne kadar özlediğini, gün boyu aklından çıkmadığını, akşam yemeğine beklediğini, yabancı olduğu için, insanların ona karşı komplo kurmalarından kaygılandığını düşünmek, bu duyguları yaşamak için ondan izin alacak değildi. Özgürlük işte buydu: kalbinin istediği şeyi hissetmek ve bunu başkalarının düşüncelerine bağlı olmadan yapmak. Evinde bir yabancıyı barındırdığı için sitem eden dostlarına, komşularına karşı çıkmıştı. Ama kendi varlığına karşı çıkmasına gerek yoktu.</p>

  <p>İlyas, biraz daha şarap içti, izin istedi ve odasına gitti. Kadın da kapının önüne çıktı, oğlunu evin önünde görmek içini sevinçle doldurdu ve dışarıda kısa bir gezinti yapmaya karar verdi.</p>

  <p>Özgürdü, çünkü aşk insanı özgür kılıyordu.</p>

  <p><br /></p>

  <p>İlyas, çok uzun bir süre odasının duvarlarına bakıp durdu. Sonunda, meleğini çağırmaya karar verdi.</p>

  <p>“Ruhum tehlikede,” dedi.</p>

  <p>Melek, ses vermedi. İlyas, sözünü sürdürmekte duraksadı, ne var ki artık çok geçti: meleği nedensiz yere çağırmış olamazdı.</p>

  <p>“O kadının karşısında olduğum zaman, kendimi iyi hissetmiyorum.</p>

  <p>— Tersine, diye karşılık verdi melek. Ve bu seni tedirgin ediyor. Onu sevmek üzeresin, belki de bu yüzdendir.”</p>

  <p>İlyas utandı, çünkü melek ruhunu okuyordu.</p>

  <p>“Aşk, tehlikeli, dedi.</p>

  <p>— Çok, dedi melek. Peki, sonra?”</p>

  <p>Sonra kayboldu.</p>

  <p><br /></p>

  <p>Meleği, onun kaygılarını paylaşmıyordu. Evet, o aşkı biliyordu; İsrail Kralı'nın, Saydalı Prenses Yezavel kalbini fethettiği için Rabbine sırtını döndüğünü görmüştü. Gelenek, Kral Süleyman'ın da yabancı bir kadın yüzünden tahtını yitirdiğini aktarıyordu. Kral Davud, karısına âşık olduğu için, en iyi dostlarından birini ölüme göndermişti. Samson, Dalila yüzünden yakalanmış ve Filistinliler gözlerini oymuştu onun.</p>

  <p>Nasıl olur da aşkı tanımazdı? Tarihte, hüzünlü âşk öykülerine bol bol rastlanıyordu. Kutsal yazıları tanımamış bile olsa, uzun gecelerini aşk yüzünden bekleyiş ve acı içinde geçirmiş dostları —ve dostlarının dostları— vardı. İsrail'de bir karısı olsaydı, Rabbi buyurduğunda, yaşadığı kentten ayrılmakta zorlanır, şimdi de ölmüş olurdu.</p>

  <p>Yararsız bir savaşım içindeyim, diye düşündü. Bu savaşı aşk kazanacak, ben de onu yaşamımın sonuna kadar seveceğim. Rabbim, bu kadına onun hakkındaki duygularımı açmaya hiçbir zaman fırsat bulamamam için, beni İsrail'e geri gönder. O beni sevmiyor ve kalbini kocasıyla, o kahramanla birlikte mezara gömdüğü karşılığını verecek bana.'</p>
</body>
</html>
