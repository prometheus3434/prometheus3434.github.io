<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>10</h3>

  <p>İlyas, duyduğu sözlerin anlamını anlamaya çalışarak, bir süre daha dolaştı. Tam Akbar'a dönmeye hazırlanıyordu ki, sevdiği kadını Beşinci Dağ'ın eteğindeki bir kayanın üzerinde otururken gördü — bulunduğu yerden birkaç dakikalık yürüyüş mesafesindeydi.</p>

  <p>“Ne yapıyor burada? Yapılan yargılamadan, verilen ölüm cezasından ve bundan böyle başımıza gelebilecek tehlikelerden haberi olabilir mi?”</p>

  <p>Onu hemen uyarmalıydı. Yanına gitmeye karar verdi.</p>

  <p>Kadın, onun orada bulunduğunun farkına vararak el salladı. İlyas, meleğin sözlerini unutmuş gibiydi, içindeki kaygılar birden yeniden depreşti. Gönlündeki ve kafasındaki karışıklığı sezmemesi için, kentin sorunlarından kaygılanıyormuş göründü ona.</p>

  <p>“Burada ne arıyorsun, diye sordu, kadının yanına vardığında.</p>

  <p>— Biraz esinlenmeye geldim. Almakta olduğum yazı dersleri bana, Akbar kentinin vadilerini, dağlarını çizen El'i düşündürttü. Tüccarlar bana her renk mürekkep verdi, çünkü kendilerine yazı yazmamı istiyorlar. O mürekkepleri, içinde yaşadığım dünyayı betimlemek için kullanmayı düşündüm, ama bunun zor olduğunu biliyorum: Elimde her çeşit renk olsa da, onları böylesine yetkin bir uyum içinde yan yana getirmeyi yalnızca Tanrı başarabilir.”</p>

  <p>Gözlerini Beşinci Dağ'dan ayırmıyordu. Birkaç ay önce karşılaştığı, kentin kapısında çalı çırpı toplayan insan gitmiş, yerine bambaşka biri gelmişti. Çölün ortasında yalnız başına oluşu, İlyas'ta güven ve saygı uyandırıyordu.</p>

  <p>“Bir rakamla belirtilen Beşinci Dağ'ın dışında, neden bütün dağların bir adı var, diye sordu İlyas.</p>

  <p>— Tanrılar arasında kavgaya yol açmamak için, diye cevap verdi kadın. Gelenek der ki, insanlar bu dağa tanrılardan birinin adı vermiş olsaydı, öteki tanrılar öfkelenip Yeryüzünü yerle bir ederdi. İşte bu yüzden adı Beşinci Dağ. Çünkü, kentin duvarlarının ötesinde seçebildiğimiz dağların beşincisidir bu dağ. Böylelikle, tanrıların hiçbirine saygısızlık etmiş olmuyoruz — ve Evren yerli yerinde duruyor.”</p>

  <p>Bir süre konuşmadılar. Sonra, kadın sessizliği bozdu:</p>

  <p>“Renkleri düşünüyorum, ama Biblos yazısının getirebileceği tehlikeyi de düşünüyorum. Bu yazı, Fenike tanrılarını ve bizim Rab Allahımızı öfkelendirebilir.</p>

  <p>— Var olan yalnızca Rabdır, diye sözünü kesti İlyas. Ayrıca tüm uygar ülkelerin kendi yazıları var.</p>

  <p>— Ama bu değişik bir yazı. Ben çocukken, sık sık meydana gidip sözcük ressamının nasıl çalıştığını izlerdim. Yaptığı resimler —Mısır yazısını temel alıyordu— ustalık ve bilgi gerektiriyordu. Şimdiyse, eski ve güçlü Mısır gerileme halinde, bir şey alacak parası yok, ayrıca artık Mısır dilini kullanan da yok. Tir ve Sayda gemicileri Biblos yazısını tüm dünyaya yayıyor. Sözcükler ve kutsal törenler artık kilden tabletler üzerine yazılıp bir halktan bir başka halka aktarılabiliyor.</p>

  <p>— Peki, ya çekinmesi olmayan insanlar bu törenleri, Evrenin işleyişine karışmak için kullanmaya kalkarlarsa, o zaman ne olur?”</p>

  <p>İlyas, kadının ne demek istediğini anlıyordu. Biblos yazısı çok basit bir sisteme dayanıyordu: Mısır resimlerini seslere dönüştürmek, sonra da her sesi bir harfle belirtmek. Bu harflerin dizilişinde kullanılan sıraya göre, olası tüm sesler yaratılabilir, böylelikle de Evren'de bulunan her şey betimlenebilirdi. Bazı seslerin çıkarılması zordu; Yunanlılar bu zorluğu, Biblos yazısının yirmi küsur harfine beş harf daha ekleyerek —bunlara sesliler deniyordu— çözmüşlerdi. Sistemin bu yeni biçimine de alfabe adını vermişlerdi; bu ad şimdi, yeni yazı biçiminin adı olarak kullanılıyordu.</p>

  <p>Böylelikle, farklı halklar arasındaki ticaret ilişkileri büyük ölçüde kolaylaşmıştı. Mısır yazısı, çok yer kaplıyor, düşünceleri ifade edebilmek için ustalık, yazılmış olanları yorumlamak için de derin bilgi gerektiriyordu; Mısırlılar, fethettikleri ülkelere bu yazıyı dayatmıştı, ne var ki, imparatorluğun gerilemesinden sonra yaşamamıştı. Biblos yazısı bu arada dünya üzerinde hızla yayılıyordu, benimsenmesinin de Fenike'nin ekonomik gücüyle ilgisi yoktu.</p>

  <p>Biblos yazı yöntemi, Yunanlıların getirdiği uyarlamayla çeşitli ülkelerdeki tüccarların hoşuna gitmişti; çok eski zamanlardan beri, Tarih sahnesinde kalacak olan şeyler ile şu kralın ya da bu önemli kişinin ölümünden sonra silinip gidecek olan şeylere tüccarlar karar veriyordu. Bütün belirtiler, bu Fenike buluşunun onun denizcilerinden, krallarından, baştan çıkarıcı prenseslerinden, şarap üreticilerinden, cam ustalarından sonra da yaygın ticaret dili olarak kullanılacağını haber veriyordu.</p>

  <p>“Tanrı, sözcüklerden çıkıp gidecek mi, diye sordu kadın.</p>

  <p>— Sözcüklerin her zaman içinde olacak, diye cevap verdi İlyas. Ne var ki, O'nun önünde herkes, kendi yazdığı her şeyden sorumlu olacak.”</p>

  <p>Kadın, giysisinin yeninden, üzerinde yazı bulunan kilden bir tablet çıkardı.</p>

  <p>“Bunun anlamı ne, diye sordu İlyas.</p>

  <p>— Bu, aşk sözcüğü.</p>

  <p>İlyas, tableti eline aldı, ama bunu kendisine neden uzattığını ona sormaya cesaret edemedi. Bu kilden tabletin üzerine çiziktirilmiş bazı işaretler, yıldızların neden havada asılı kaldıklarını ve insanların dünyanın üzerinde nasıl yürüyebildiklerini özet olarak anlatıyordu. Tableti ona geri vermek istedi, ama kadın almadı. “Bunu senin için yazdım. Yüklendiğin sorumluluktan haberim var, günün birinde buradan ayrılmak zorunda kalacağını ve ülkemin düşmanı haline geleceğini, çünkü Yezavel'i ortadan kaldırmak istediğini biliyorum. O gün geldiğinde, belki senin yanında olacağım ve üstlendiğin görevi yerine getirmen için sana yardım edeceğim. Belki de sana karşı savaşacağım, çünkü Yezavel'in kanı, benim ülkemin kanı; şu anda elinde tuttuğun o sözcük gizlerle dolu. Bir kadının kalbinde neler uyandırdığını kimse bilemez — Tanrı'yla konuşan peygamberler bile.</p>

  <p>— O sözcüğü ben de biliyorum, dedi İlyas, tableti mantosunun altına sokarken. Ona karşı gündüz gece savaştım; o sözcüğün bir kadının kalbinde hangi duyguları uyandırdığını anlayamasam da bir erkeği ne hallere düşürdüğünü bilirim. İsrail kralına, Sayda prensesine, Akbar meclisine kafa tutacak cesaretim var, ama o tek sözcük, aşk sözcüğü, bende derin bir korku uyandırmaya yetiyor. Onu tabletin üstüne kazımadan önce, gözlerin zaten kalbime yazmıştı.”</p>

  <p>İkisi de suskun kaldı. Asurlunun ölümü, kente egemen olan gerilim havası, Rabbin her an gerçekleşebilecek çağrısı vardı, ama o kadının yazdığı sözcük hepsinden daha güçlüydü.</p>

  <p>İlyas, elini uzattı, kadın onun elini tuttu. Güneş Beşinci Dağ'ın ardına gizleninceye kadar öylece kaldılar.</p>

  <p>“Sana minnettarım, dedi kadın, dönüş yolunda. Uzun zamandan beri, bir öğle sonrasını seninle paylaşmak istiyordum.”</p>

  <p>Eve vardıklarında, valinin gönderdiği bir ulak onları bekliyordu: Vali, İlyas'ın kendisini hemen görmeye gelmesini istiyordu.</p>
</body>
</html>
