<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>19</h3>

  <p>Ertesi gün, erken kalkıp çobanın karısının hazırladığı yiyecekleri yedikten sonra, kapıya yöneldiler.</p>

  <p>“Sana uzun bir yaşam, sürüne de bolluk diliyorum, dedi İlyas. Bedenimin gerek duyduğunu yedim, ruhum da şimdiye kadar bilmediği şeyleri öğrendi. Bizim için yaptıklarınızı Tanrı hiç unutmasın ve çocuklarınız hiçbir zaman yabancı topraklarda yabancı kalmasın.</p>

  <p>— Hangi tanrıya dua ettiğini bilmiyorum; Beşinci Dağ'ın sakinleri bir hayli kalabalık,” dedi çoban, acılı bir sesle. Sonra, ses tonunu hemen değiştirerek: “Gerçekleştirmiş olduğun iyi şeyleri düşün. Onlar sana cesaret verecek.</p>

  <p>— İyi sayılabilecek çok az şey yaptım, karşılığını da görmedim.</p>

  <p>— Öyleyse daha fazlasını yapmanın zamanıdır.</p>

  <p>— Kuşatmayı belki de önleyebilirdim.”</p>

  <p>Çoban güldü:</p>

  <p>“Akbar'ın valisi bile olsaydın, kaçınılmaz olanı önleyemezdin.</p>

  <p>— Vali, vadiye birkaç birlikle geldiklerinde Asurlulara saldırabilirdi. Ya da savaş patlak vermeden, onlarla barış görüşmeleri yapabilirdi.</p>

  <p>— Bunların hepsi olabilirdi ama olmadı; olanları da rüzgâr alıp götürür, geriye hiçbir iz kalmaz, dedi çoban. Yaşamı biçimlendiren, bizim onun karşısında aldığımız tutumlardır. <i>Ve öyle şeyler vardır ki, tanrılar bizi onları yaşamaya zorunlu kılar.</i> Tanrıların ne düşündüğünün pek önemi yoktur, o zorunluluklardan kaçmak için gösterdiğimiz çabalar da hiçbir işe yaramaz.</p>

  <p>— Neden?</p>

  <p>— Bunu, Akbar'da yaşayan bir İsrail peygamberine sor. Öyle görünüyor ki, o her şeyin cevabını biliyor.”</p>

  <p>Adam, hayvanları kapadığı ahıra yöneldi. “Sürümü otlağa götürmem gerekiyor. Hayvanlar dün çıkmadılar ve sabırsızlanıyorlar.”</p>

  <p>Bir baş işaretiyle izin istedi ve koyunlarıyla birlikte uzaklaştı.</p>
</body>
</html>
