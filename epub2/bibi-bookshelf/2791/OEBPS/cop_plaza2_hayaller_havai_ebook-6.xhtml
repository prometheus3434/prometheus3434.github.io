<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>cop_plaza2_hayaller_havai_ebook-6</title>
    <meta http-equiv="Content-Type" content="text/html; charset=utf-8" />
  

</head>
  <body id="cop_plaza2_hayaller_havai_ebook-6" xml:lang="tr-TR">
		<div>
			<p><br /><br /><br /></p>
			<p id="_idParaDest-5"><st c="0">ELİT CITY KOLEJİ</st></p>
			<p><br /><br /><br /></p>
			<p><st c="16">Okulların açıldığı o pazartesi Feride, kardeşini uyandırdı, hazırlanması gerekliydi, daha ilk günden servisi kaçıramazdı. </st><st c="139">Murat da erken uyanmıştı, elinde Sezen’in telefonu, kardeşinin okul formasını giyme anını kaydetti. </st><st c="239">Fırat kameraya bakıp gülümsedi. </st></p>
			<p><st c="271">“Niye çekiyorsun?”</st></p>
			<p><st c="289">“Sen büyük bir bilim adamı olduğunda, işte Fırat Kılıç böyle bir çocukluk yaşadı diyebilmek için, o zaman var ya bu görüntüler çok değerli olacak.”</st></p>
			<p><st c="437">“İnşallah.” dedi Feride, sonra hediye olarak gelen okul çantasını kardeşinin sırtına geçirdi. </st><st c="532">İki adım uzaklaşıp Fırat’ın pırıl pırıl hâline baktı. </st><st c="586">Gri pantolon, sarı tişört, mavi okul çantası, dün tıraş edilmiş saçları ve biraz şaşkın, biraz korkak gülümseyen bir kardeş suratı.</st></p>
			<p><st c="717">“Çok yakıştı!” deyip Fırat’ın yanaklarından öptü. </st></p>
			<p><st c="768">Murat kamerayı kapadı. </st><st c="791">“Evet, ağzında gümüş kaşıkla doğanlardan hiç farkı kalmadı.”</st></p>
			<p><st c="851">Fırat, abisinin ne demek istediğini hemen anlayamadı. </st><st c="906">Yine duvar sözlerinden birini mi söylemişti? </st><st c="951">Kimse ağzında kaşıkla doğmazdı ki, bütün bebekler aynı doğardı, çıplak ve ağlayarak. </st><st c="1036">Filmlerde de öyle görmüştü, komşu evlerde de. </st><st c="1082">Hatta bir gün komşunun bebeğini doğduktan beş dakika sonra bile görmüştü, o zaman gümüş kaşık neyin nesiydi? </st><st c="1191">Elit City Kolejindeki çocukların şanslı doğduğunu mu söylemek istemişti?</st></p>
			<p><st c="1263">“Kardeşim okulun en iyisi olacak, ağzında kaşık olsun olmasın fark etmez.” </st></p>
			<p><st c="1339">Feride’nin bu sözü Fırat’ın omuzlarına bu mavi çantadan daha fazla bir yük bindirdi. </st><st c="1424">İnsanlar kendisinden bu kadar çok şey beklemese, içi daha rahat okula gidecekti. </st><st c="1505">Ya başarısız olursa... </st><st c="1528">O zaman burs veren kadın da onu okutmaktan vazgeçerdi, </st><span><st c="1583">ben tembel bir çocuğa burs falan vermem,</st></span><st c="1623"> der miydi? </st><st c="1635">İnsan, üzerinde bu baskıyı hissederse okula neşeyle gidebilir miydi?</st></p>
			<p><st c="1703">“Sınıfı geçerim, değil mi abla?” dedi abisinin duyamayacağı bir fısıltıyla. </st><st c="1780">Ama ablasının sesi Murat’ın kulağına gidebilecek yükseklikteydi.</st></p>
			<p><st c="1844">“Geçersin tabii, öğretmeni dikkatli dinlendin mi, ödevleri zamanında yaptın mı geçersin.” dedi Feride.</st></p>
			<p><st c="1947">Başarı formülü bu iki aşamadan mı ibaretti? </st><st c="1992">Öğretmeni dinle ve ödevini yap. </st><st c="2024">Bu kadar kolay mıydı? </st><st c="2046">İnsan dinlese bile bazen karşıdakinin ne dediğini anlamazdı. </st><st c="2107">Ödevlerini yapmak için defterini, kitabını açsa oradaki cümleleri okusa ne yapması gerektiğini çözebilir miydi? </st><st c="2219">Fırat işlerin bu kadar kolay olmayacağını düşündü.</st></p>
			<p><st c="2269">Feride sanki kardeşinin aklından geçenleri anlamış gibi onu rahatlatmaya çalıştı. </st></p>
			<p><st c="2352">“Hiç korkma, ben yardım ederim sana.”</st></p>
			<p><st c="2389">O zaman Murat bir kahkaha savurdu. </st><st c="2425">“Sen kendi derslerini bile doğru dürüst yapmıyorsun.”</st></p>
			<p><st c="2478">“Niye moral bozuyorsun abi, benimkiler zor diye yapamıyorum, Fırat üçüncü sınıf, onunkileri yaparım.”</st></p>
			<p><st c="2580">Fırat ikisini çekişme içinde bırakıp mutfağa gitti, annesinin masaya koyduğu haşlanmış yumurtayı üç lokmada midesine indirdi, biraz peynir ve annesinin zoruyla üç zeytin tanesi yedi. </st><st c="2764">Kalbinin küt kütlerini herkesin duyduğunu sanarak sokağa çıktı. </st><st c="2828">Saat sekiz olduğunda sokakta servis bekleyen yalnızca o değildi. </st><st c="2893">Bütün aile gözlerini yola dikmiş, kulakları havadaki motor sesinde bekliyordu. </st><st c="2972">Elit City Kolejinin servisi gerçekten bu mahalleye girecek miydi? </st><st c="3038">Bunu merak eden aslında bütün mahalleydi. </st><st c="3080">Kendi gözleriyle bu olaya tanık olmak isteyen insanlar avlularda, pencerelerde, kapı aralıklarında tetikte bekliyordu. </st><st c="3199">Parmağını kameranın düğmesinde hazır bekleten yalnızca Murat da değildi, o sarı servis sokağa girdiği an bunu kaydetmek isteyen başkaları da vardı. </st></p>
			<p><st c="3347">Kulaklarına motor sesi geldiğinde kapı aralığında bekleyenler dışarı çıktı, avluların alçak duvarlarındaki kafalar sokağa uzandı, birkaç çocuk bu olağanüstü olayı alkışladı. </st><st c="3521">Servis yaklaştı ve sürücü gri pantolonlu, sarı tişörtlü, mavi çantalı çocuğun önünde durdu. </st><st c="3613">Zeynep ve İsmail’in gözleri nemlendi, Murat çoktan kayıt tuşuna basmıştı. </st><st c="3687">Aracın içinde başka çocuk yoktu, bir tek hostes vardı, altın rengi üniforması içinde güzel bir kadındı... </st><st c="3793">Otomatik kapı açıldı ve hostes kolay binmesi için Fırat’a elini uzattı.</st></p>
			<p><st c="3864">Araçta başka bir çocuğun olmamasının nedeni, öğrenci toplama programından kaynaklanıyordu. </st><st c="3956">Servis kullanan aileler güzergâhı öğrenince kendi çocuklarının o mahalleyi görmelerini, o sokaktan geçmelerini istememişlerdi. </st><st c="4083">Sürücü de buna uygun olarak bir program yapmıştı, Fırat sabah ilk alınan çocuk olacak, okul çıkışı da en son bırakılacaktı. </st><st c="4207">Böylece diğer çocukların aileleri ikna edildi. </st><st c="4254">Bu durumda Fırat biraz fazla gezmiş olacaktı ama bu fazla dolaşma onun da işine yarayacaktı. </st><st c="4347">Çünkü çocuk, abisinin dediğini yapacaktı, yeni okulunda herkese Güliz City’de yaşıyoruz diyecekti. </st></p>
			<p><st c="4446">Çöp Plaza’dan hızla ayrılan servis birkaç lüks siteye girip öğrencileri topladı. </st><st c="4527">Araçtaki on beş çocukla Elit City’nin ana güvenlik kapısından girdi. </st><st c="4596">Fırat camdan dışarı baktı, kendi prefabrik kulübelerinin yerini de gördü ama şimdi o yapının yerinde yeller esiyordu. </st><st c="4714">Çimler biçilmiş, sulama fıskiyeleri açılmış, damlacıklar yeşilliklerin üzerinde pırıl pırıl parlıyordu. </st><st c="4818">Daha fazlasını görmek isteyen Fırat’ın burnu cama dayanmaktan yamyassı olmuştu. </st><st c="4898">Yanında oturan çocuk onun dışarıyla bu kadar ilgilenmesine şaşırdı.</st></p>
			<p><st c="4965">“Yeni misin?”</st></p>
			<p><st c="4979">Fırat yüzünü camdan çekti, bir şey söylemedi, başını sallamayla yetindi.</st></p>
			<p><st c="5052">“Kaça gidiyorsun?”</st></p>
			<p><st c="5071">“Üç.” dedi Fırat. </st><st c="5090">“Üçe geçtim.”</st></p>
			<p><st c="5103">Diğer çocuk meraklıydı. </st><st c="5128">“Önceden hangi okuldaydın?”</st></p>
			<p><st c="5155">İşte başlayacaktı, abisinin hayal ettiği ejderhalı okul geldi gözlerinin önüne ve gülmesine engel olamadı.</st></p>
			<p><st c="5262">Diğer çocuk alındı. </st><st c="5283">“Komik bir şey mi sordum, ne gülüyorsun?”</st></p>
			<p><st c="5324">“Aklıma bir şey geldi, ona güldüm... </st><st c="5362">Ben şeydeydim önceden, Güliz City’deki okulda.”</st></p>
			<p><st c="5409">“Anlamadım... </st><st c="5424">Hangi site dedin?”</st></p>
			<p><st c="5442">İnsan, ağzından çıkan yalana kendi de inanır mıydı? </st><st c="5495">Fırat’a öyle bir şey oldu ve daha kuvvetli söyledi.</st></p>
			<p><st c="5546">“Güliz City!”</st></p>
			<p><st c="5560">“Hiç duymadım, uzak mı?”</st></p>
			<p><st c="5585">“Çok uzak.”</st></p>
			<p><st c="5597">Fırat uzaklık konusunda belki de en doğru şeyi söylemişti, hayaller hakkında kilometre hesabı yapılamazdı.</st></p>
			<p><st c="5704">“Bizim okul daha iyi diye buraya kayıt oldun, değil mi? </st><st c="5761">Babam diyor ki, Elit City’den mezun olanlar en iyi üniversitelere gidebiliyormuş.”</st></p>
			<p><st c="5843">Fırat cesaretini toplayıp sordu. </st><st c="5877">“Sen kaça gidiyorsun?”</st></p>
			<p><st c="5899">“Ben de üçe gidiyorum, belki aynı sınıfta oluruz, iki tane üçüncü sınıf var. </st><st c="5977">Ben 3-A’dayım, sen?”</st></p>
			<p><st c="5997">“Bilmiyorum.” dedi Fırat.</st></p>
			<p><st c="6023">“Nasıl yani, annen baban söylemedi mi hangi şubede olduğunu?”</st></p>
			<p><st c="6085">“Yooo.”</st></p>
			<p><st c="6093">“Neyse sınıf listesine bakarız, 3-A, 3-B aynı katta zaten.”</st></p>
			<p><st c="6153">“Tamam.” dedi Fırat, sonra çocuğun adını öğrendi: Ceyhun. </st><st c="6212">Aralarında sorular geldi gitti ve sonunda Fırat aklını çok kurcalayan o soruyu sordu.</st></p>
			<p><st c="6297">“Okulda Berk diye bir çocuk var mı?”</st></p>
			<p><st c="6334">“Berk çok, hangisini soruyorsun?” </st></p>
			<p><st c="6369">Fırat ne diyeceğini bilemedi, büyüteç koleksiyonu olan Berk mi deseydi? </st><st c="6441">Kan kardeşim mi deseydi, hayır bu konuyu o sitede oturmayan servis arkadaşı nereden bilecekti. </st><st c="6536">Ama Ceyhun’un sözleri duruma netlik kazandırdı.</st></p>
			<p><st c="6583">“Tenis şampiyonu olan Berk’i soruyorsan, o bizim sınıfta.”</st></p>
			<p><st c="6642">Fırat’ın yüzü aydınlandı, gazetede gördüğü bir fotoğrafı anımsadı; o fotoğrafta Berk, kupa kaldırıyordu ve haber Minikler Tenis Şampiyonası hakkındaydı.</st></p>
			<p><st c="6795">“Tanıyor musun onu?” diye sordu Ceyhun.</st></p>
			<p><st c="6835">Başını salladı Fırat.</st></p>
			<p><st c="6857">“Nerden tanıyorsun, sen de mi tenis oynuyorsun?”</st></p>
			<p><st c="6906">“Hayır, o da benim gibi büyüteç biriktiriyor, bu yüzden tanıştık.”</st></p>
			<p><st c="6973">Servis okulun girişinde durdu. </st><st c="7005">Çocuklar cıvıldaşarak bahçeye daldı. </st><st c="7042">Herkes birbirini tanıyor gibiydi ya da Fırat’a öyle geldi. </st><st c="7101">Gülümsüyorlar, selamlaşıyorlar, yazın neler yaptıklarını birbirlerine anlatıyorlardı. </st><st c="7187">Fırat ne tarafa gideceğini, binanın hangi kapısından içeri gireceğini bilmediğinden duvar kenarındaki bir banka oturdu. </st><st c="7307">Çocuklar hangi kapıya yönelirse ben de oradan girerim diye planladı. </st><st c="7376">Ceyhun da birkaç arkadaşıyla selamlaştı, bir kıza yazın oynadığı bilgisayar oyunundan bahsetti. </st><st c="7472">Sonra aklına Fırat geldi, çocuğun oturduğu banka yaklaştı. </st></p>
			<p><st c="7531">“Baksana, biz en iyisi hangi sınıfta olduğunu müdür yardımcısına soralım.”</st></p>
			<p><st c="7605">Fırat, yeni arkadaşının yanında yürümeye başladı. </st><st c="7656">Şaşkındı, okul çok güzeldi, rengârenkti, koridorlar genişti, herkese koşacak, düşecek yer vardı ama kimse koşmuyor, kimse düşmüyordu. </st><st c="7790">Okul binasının içinde bile bahçe vardı. </st><st c="7830">İç bahçede güller, sarmaşıklar, minik çam ağaçları... </st><st c="7884">Keşke kendi mahallesindeki okul da böyle olsaydı, o zaman oradan hiç çıkmak istemezdi, son zil çaldığında bile en son çıkan kendisi olurdu.</st></p>
			<p><st c="8023">Ceyhun, her şeye şaşkınlıkla bakan, arada bir duran Fırat’ı sık sık kolundan çekmek zorunda kaldı. </st><st c="8123">Fırat çocuğun rahatlığına da şaşırdı, girdikleri koridor belli ki idare katıydı ama yeni arkadaşı sanki kendi evindeymiş, odasından çıkmış da mutfağa gidiyormuş gibiydi. </st><st c="8293">Aynı rahatlıkla bir odanın kapısına tık tık vurdu ve içeri daldı. </st><st c="8359">Fırat da arkasından çekinerek birkaç adım attı. </st><st c="8407">Ceyhun içerideki adamla çoktan yaz tatilinde yaptıklarını konuşmaya başlamıştı. </st><st c="8487">Fırat masadaki isimliğe göz attı. </st><st c="8521">“Müdür Yardımcısı Kansu Telek” yazıyordu o küçük plakada. </st><st c="8579">Konuşmaları ne kadar ilginçti, adam Ceyhun hakkında öyle çok şey biliyordu ki, çocuğa kardeşini bile sordu.</st></p>
			<p><st c="8686">Sonunda Ceyhun, Fırat’ı gösterdi. </st></p>
			<p><st c="8721">“Arkadaşımız bizim okula yeni gelmiş öğretmenim, hangi şubede öğrenebilir miyiz?”</st></p>
			<p><st c="8802">O zaman Kansu Bey, Fırat’a adını sordu. </st><st c="8843">Duyunca gülümsedi.</st></p>
			<p><st c="8861">“Aramıza hoş geldin, sen de Ceyhun’la aynı sınıftasın, 3-A’da.” dedi ve masasından kalkıp Fırat’ın elini sıktı. </st><st c="8974">Onu koca bir adam yerine koymuştu. </st><st c="9009">Abisinin dediklerini anımsadı, seni ezerler, demişti. </st><st c="9063">Hayır, durum hiç de onun söylediği gibi değildi, belli ki burada herkes birbirine çok iyi davranıyor, yardım ediyordu. </st><st c="9182">Öyle zorbalık yapmaya kalkışan çocuklar varsa bile öğretmenlerin buna engel olacağı çok açıktı. </st></p>
			<p><st c="9278">İki çocuk, Kansu Bey’in odasından çıkıp sınıf katına yöneldi. </st><st c="9340">3-A sınıfının kapısını itip içeri girdiklerinde onları bir uğultu karşıladı, bahçedeki konuşmalar burada da devam ediyordu. </st><st c="9464">Tatili nerede geçirdikleri, hangi kamplara katıldıkları, yarışmalarda kazandıkları ödüller, hangi oyunda kaçıncı levelda zorlandıkları, yeni tabletleri, yurt dışından edindikleri köpekleri ve babalarının aldığı son arabanın özellikleri... </st><st c="9703">Fırat bu uğultu içinde gözleriyle Berk’i aradı, göremedi. </st><st c="9761">Hangi sıraya oturması gerektiğini bilemediği için pencereye yöneldi, okulun bahçesini izledi. </st><st c="9855">Her şey çok düzenli, renkli ve süslüydü, mini golf alanını gördü ama nasıl bir oyun olduğunu bilmiyordu. </st><st c="9960">Gözü süs havuzuna takıldı, fıskiyenin havuzda oluşturduğu yağmur evreni bulunduğu yerden bile çok güzel görünüyordu, yakından daha da güzel olmalıydı. </st><span><st c="10111">Teneffüs zili çalınca ilk oraya gitmeliyim,</st></span><st c="10154"> diye düşündü. </st><st c="10169">Aklında bunlar varken omzunda bir el hissetti. </st><st c="10216">Döndü, Ceyhun’du.</st></p>
			<p><st c="10233">“Berk’i soruyordun ya, işte orada.”</st></p>
			<p><st c="10269">Ceyhun ön sırada oturan sarı saçlı birini gösteriyordu. </st><st c="10326">Berk’in saçları çenesini bile geçmiş, nerdeyse omzuna değiyordu, demek bu okulda saç uzatınca kimse kızmıyordu, oysa dün babası mahalledeki berbere gittiklerinde, “Okul tıraşı yap.” demişti. </st><st c="10517">Fırat kendini bu kısa tıraşla kirpi gibi hissediyordu ama şimdi bunu düşünmenin sırası mıydı? </st><st c="10611">Yeni arkadaşının çekindiğini fark eden Ceyhun onu kolundan tutup Berk’in yanına sürükledi.</st></p>
			<p><st c="10701">“Berk, sana arkadaşını getirdim, bizim sınıfta okuyacakmış.”</st></p>
			<p><st c="10762">Berk başını kaldırıp baktı. </st><st c="10791">Hatırlayamadı, acaba katıldığı turnuvalardaki rakiplerinden biri miydi? </st><st c="10863">Tanıyamadığını belli etmedi, elini uzattı.</st></p>
			<p><st c="10905">“Hoş geldin.”</st></p>
			<p><st c="10919">Ceyhun yanlarından uzaklaşıp kendi sırasına gitti. </st><st c="10971">Fırat da Berk’in yanı boş olunca oraya oturdu. </st></p>
			<p><st c="11018">“Büyüteçlerin kaç tane oldu?”</st></p>
			<p><st c="11047">Berk şaşkınlıkla baktı Fırat’a, nereden biliyordu? </st></p>
			<p><st c="11099">“Bana o zaman on beş tane demiştin, hani bahçenizde kan izi aramıştık.”</st></p>
			<p><st c="11170">“Aaa sen Çöp Plaza’daki çocuksun!” </st></p>
			<p><st c="11206">Neyse ki sınıfın uğultusu kesilmediğinden bunu kimse duymamıştı. </st><st c="11271">Ders zili çalıncaya, öğretmen kapıda belirinceye dek gürültü devam etti. </st><st c="11344">Fırat, öğretmenin yüzündeki gülümsemeye de şaşırdı, çünkü eski okulunda herkes çatık kaşlıydı. </st><st c="11439">Güler yüzlü öğretmen, masanın yanında ayakta durup hoş bir konuşma yaptı. </st><st c="11513">Yeni bir eğitim yılı başlayacaktı, çok güzel zaman geçireceklerdi, yeni konular hakkında pek çok bilgi edineceklerdi, gezilere gideceklerdi, hem eğlenecek hem öğreneceklerdi... </st><st c="11690">Konuşmasını tamamlayınca sınıf listesini eline aldı. </st></p>
			<p><st c="11743">“Hımm... </st><st c="11752">Yeni bir arkadaşımız var, değil mi çocuklar?”</st></p>
			<p><st c="11797">Öğretmen, gözlerini sınıftaki on beş çocuğun üzerinde gezdirdi ve yeni yüzü fark etmesi fazla zaman almadı. </st></p>
			<p><st c="11906">“Hoş geldin Fırat... </st><st c="11927">Bize kendini tanıtır mısın lütfen?”</st></p>
			<p><st c="11962">Fırat ayağa kalktı. </st><st c="11983">“Ben Güliz City’de yaşıyorum öğretmenim.”</st></p>
			<p><st c="12024">Öyle hızlı söylemişti ki, böyle yaparsa kimsenin umurunda olmaz gibi gelmişti. </st><st c="12104">Öğretmen bu sitenin adını ilk kez duymuş olsa da buna fazla takılmadı, koca şehirde pek çok site vardı, onlardan biri olmalıydı. </st><st c="12233">Berk ise çocuğun neden böyle bir cevap verdiğini anlayamamıştı. </st><st c="12297">Parmak kaldırıp doğrusunu söyleyecek oldu, sonra vazgeçti. </st><st c="12356">Fırat gerçeği söylemiyorsa bir bildiği olmalıydı, onu herkesin önünde utandırmak istemezdi. </st></p>
			<p><st c="12448">“Bir abim, bir de ablam var.”</st></p>
			<p><st c="12477">“Onlar bu okulda değil mi?”</st></p>
			<p><st c="12505">“Onlar başka okulda öğretmenim.” </st></p>
			<p><st c="12539">Feride başka okuldaydı, bu doğru, Murat’ın ise lise 1’den terk olduğunu nasıl söyleyecekti, hem abisi de başka türlü bir okuldaydı, </st><span><st c="12671">hayat okulu</st></span><st c="12682"> derdi kendisi,</st><span><st c="12697"> orada da sınıflar var</st></span><st c="12719"> derdi, </st><span><st c="12727">orada da sınavlar var, sınıflarda zorba çocuklar, işi bilmeyen müdürler, bitmek bilmeyen koridorlar</st></span><st c="12826">... Hayat okulunun zorlukları çokmuş ama güzel bir yanı da varmış, zili canın istediği zaman çalıyormuşsun, teneffüsün dakikasını kendin ayarlıyormuşsun, ister on beş dakika, ister kırk beş dakika. </st></p>
			<p><st c="13024">Fırat yerine oturunca Berk, çocuğun kulağına eğildi.</st></p>
			<p><st c="13076">“Sizin orası Çöp Plaza değil mi? </st><st c="13110">Güliz City dedin sen.”</st></p>
			<p><st c="13132">Fırat da fısıltıyla karşılık verdi. </st><st c="13169">“Abim dedi ki...” Hayır, her şeyi olduğu gibi söyleyemezdi. </st><st c="13229">“Abim dedi ki biz o siteye taşınacakmışız, yani çok yakında.”</st></p>
			<p><st c="13290">“Çöp Plaza’dan farklı mıymış?”</st></p>
			<p><st c="13321">“Hiç benzemiyormuş, bahçesinde sürüyle mavi gül açıyormuş.”</st></p>
			<p><st c="13381">Berk kaşlarını kaldırdı. </st><st c="13407">“Mavi gül olmaz ki.” </st></p>
			<p><st c="13428">Fırat aynı abisi gibi karşılık verdi. </st><st c="13466">“Ama çiçekçiler satıyor.”</st></p>
			<p><st c="13491">“Onlar boyanmış, gerçek mavi değil.” dedi Berk, o anda Feride’nin ruh ikiziydi sanki. </st><st c="13578">Fırat ise, şimdi kim bilir hangi sokakta plastik toplayan abisinin hayallerini devralmış gibiydi.</st></p>
			<p><st c="13675">“Güliz City’de varmış işte, hem de her evin bahçesinde, Murat abim söyledi.”</st></p>
			<p><st c="13752">Berk, arkadaşını gerçekle yüzleştirmeye kararlıydı. </st><st c="13805">Elini çantasına atıp tabletini çıkardı.</st></p>
			<p><st c="13844">“İmkânsız.”</st></p>
			<p><st c="13856">İnternete girip arama yaptı ve aradığı şeyi Wikiwand’de buldu.</st></p>
			<p><st c="13919">“Bak burada yazıyor.” diyerek tableti Fırat’ın eline tutuşturdu. </st><st c="13985">Fırat yazıya hızlıca bir göz attı. </st></p>
			<p><span><st c="14020">“Mavi renkli bir gül doğal olarak mümkün olmayan bir çiçektir. </st><st c="14083">Güller, çiçeklere mavi rengi veren temel pigment olan delfinidin genine sahip değildir, bu geninin bulunmaması güllerin mavi renkte çiçek açmasını önler. </st><st c="14237">Mavi güller, tarih boyunca imkânsızı başarmanın sembolü olarak görülür.”</st></span></p>
			<p><st c="14309">Berk, Fırat’ın uzattığı tableti geri aldı. </st></p>
			<p><st c="14353">“Gördün mü, imkânsızmış, bence abin hayal kurmuş.”</st></p>
			<p><st c="14403">Fırat gülümsedi. </st><st c="14421">“Abim imkânsız şeyleri sever. </st><st c="14451">Ama ben bilim adamı olursam... </st><st c="14482">Bak o yazıda diyor ki delfinidin geni mavi rengi veriyormuş, ben de güllere o geni eklerim.”</st></p>
			<p><st c="14574">“Bu kadar kolay mı yani? </st><st c="14600">Hem bunu niye yapasın ki?”</st></p>
			<p><st c="14626">“Abimin hayalini gerçekleştirmek için.”</st></p>
			<p><st c="14666">“Bence hastalıklara çare bulsan, yeni bir aşı falan bulsan daha iyi.”</st></p>
			<p><st c="14736">“Onu da yapabilirim.” </st></p>
			<p><st c="14759">“İnsan hem genetikçi hem doktor olamaz.”</st></p>
			<p><st c="14799">“O zaman önce mavi gül, sonra o gülden aşı yaparım.”</st></p>
			<p><st c="14852">Berk güldü. </st><st c="14865">“Hayaller Hawaii...”</st></p>
			<p><st c="14885">İki çocuğun kıkırdaması biraz uzayınca öğretmenin dikkatini çekti. </st></p>
			<p><st c="14953">“Çocuklar, siz beni dinlemiyor musunuz?”</st></p>
			<p><st c="14993">Fırat utanarak başını eğdi. </st><st c="15022">Berk onun gibi yapmadı. </st><st c="15046">“Özür dileriz öğretmenim, bir konu vardı da, çok komikti...”</st></p>
			<p><st c="15106">Fırat içinden, </st><span><st c="15122">hiç de komik değildi,</st></span><st c="15143"> diye geçirdi. </st><st c="15158">Zil çalar çalmaz bahçeye çıkacaktı, oradaki kırmızı, pembe, sarı gülleri yakından inceleyecekti, “gen” denilen şeyi gözüyle görmeyeceğini biliyordu ama bir dahaki sefere çantasına bir büyüteç atarsa, belki onunla renk genlerini görme şansı olurdu. </st></p>
		</div>
	<div id="charCountTotal" value="15406"></div></body>
</html>
