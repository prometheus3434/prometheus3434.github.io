<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h2 class="solbaslik1" id="calibre_toc_16">Zaza-Kürt İlişkisi</h2>
				<p class="normal">Son yıllarda Zazaların Kürtlerden, konuştukları Dımılicenin Kürt dil kümesinden apayrı bir dil olduğunu ileri süren Zaza kökenli, özellikle Dersimli birçok aydına rastlamak mümkün. Saptayabildiğimiz kadarıyla, “Zaza/Kızılbaş” simgelerini ilk kullanan yayın organı 1960’larda <span class="ideitalik">Dicle-Fırat</span> dergisiydi. Bu dergi, Türkçenin yanı sıra Zazaca ve Kurmanci dillerinde yayın yaptı. 1980 öncesinde <span class="ideitalik">Roja Nu</span> (Yeni Gün), <span class="ideitalik">Rizgari </span>(Kurtuluş) ve <span class="ideitalik">Özgürlük Yolu</span> gibi gazeteler benzer yöntemi izlediler. “Zazalık/Zazacılık” davası güdenler ise, 1980’lerden itibaren yurtdışında yayınlanan <span class="ideitalik">Piya </span>(Köprü)<span class="ideitalik">, Kürdistanlı Marksist </span>ve <span class="ideitalik">Desmala Sure</span> (Kızıl Bayrak) dergileri oldu. Daha sonra bunlara farklı Kürt gazete ve dergilerinde (<span class="ideitalik">Roj, Nuroj, Jiyana Nu, Ware</span>) Sait Çiya imzasıyla çıkan bazı yazılar eklendi. </p>
				<p class="normal">Yukarıda görüşlerine yer verdiğimiz Ebubekir Pamukçu, Zazacılık tezinin öncülerinden sayılır. Kürtlük davası söylemiyle yola çıkan Tekoşin (Mücadele) örgütü, 1984’te genel sekreteri Seyfi Cengiz’in başını çektiği bir bölünme hareketi yaşadı. Kürdistan Marksist Hareketi ismiyle ayrı bir oluşuma öncülük eden Cengiz, 1991’lerde yayınladığı <span class="ideitalik">Desmala Sure</span> dergisinde Zazacılık hakkındaki görüşlerini uç noktalara vardırarak; “Kürdistan” yerine “Zazaistan” deyimini kullandı. Bir müddet sonra Zazalar arasındaki inanç (Sünni-Alevi) ayrımını temel aldı: “Zazaistan” yerine “Alevistan” teriminden yola çıkarak “Dersimli Kızılbaş/Alevi Zazaların kendi kaderlerini tayin hakkı”ndan söz etmeye başladı. S. Cengiz, bilimsel ve Marksist bir söylem tutturmuş gibi görünmesine rağmen; ortaçağ bölgeciliği ve yöreselcilik bağnazlığına dayalı kaba köylü tipi bir Zazacılık; hatta Kızılbaşlık/Zazacılık ayrımcılığı peşinde nefes tüketiyor. Görüşlerini <span class="ideitalik">Dersim Yazıları</span> isimli kitapta toplayan Sait Çiya, “Zazaların Kürtlerden ayrı bir soy ve Zazacanın da Kürtçenin bir lehçesi değil, bağımsız bir dil olduğunu” ileri sürmekle birlikte; dar anlamda kaba Zazacılık veya köylü tipi Zaza bağnazlığı yapmıyor; görüşlerinde ısrarcılığa ve inatlaşmaya dayalı kesin bir üslup kullanmak yerine bilimsel araştırmalarla elde edilecek sonuçlara güveniyor. Tartışmalara kenarından kıyısından bulaşan Ali Kaya, “Zazalar Kürtlerden mutlaka ayrıdır” türünden saplantı halinde bir önyargıyla hareket ederek; 2000 başlarında İran’ın Gilan (Geylan) bölgesine gitti. Köklerini aramaya ve orada atalarının izlerini bulmaya çalıştı. Dönüşünde <span class="ideitalik">Berfin Bahar</span> dergisinde yazdığı makalelerde, “Dımılice ile Gilan’da konuşulan Gilakice’nin aynı ve bir kökten olduğunu” ileri sürdü. Dımılice ile Gilakice benzerliğine kanıt olarak, yaklaşık 400 kelimenin ortak ve eşanlamlı oluşunu koydu. Diğer bir kanıt ise gezdiği yerlerde, Gilanlıların her konuştuklarını anlaması idi. Dilbilimi açısından, önemli ipuçları sayılmakla beraber bunların temel ölçütler olması beklenemez. Zira Kurmanci konuşan herhangi bir Kürt, Dımılice konuşulan bölgelerdeki dili kolayca anlayabildiği gibi; Kurmanci ile Zazaca arasında ortak 400 değil binlerce eşanlamlı ve benzer telaffuzlu sözcük bulabilir. Türkçe-Kürtçe, Arapça-Farsça, Kürtçe-Farsça, İtalyanca-Fransızca arasında binlerce eşanlamlı ortak sözcük bulmak mümkün. </p>
				<p class="normal">Ebubekir Pamukçu, konuya ilişkin ilk iddialarını ortaya attığında elinde fazlaca veri olmadığından mıdır nedir bilinmez ama, ünlü ses sanatçısı MHP eğilimli İzzet Altınmeşe’nin “Ben Kürt değil Zazayım” sözlerini dayanak yapıyordu. Seyfi Cengiz, <span class="ideitalik">The Kurdish National Movement in Turkey</span> (Türkiye’de Modern Kürt Hareketi) kitabının yazarı Paul. J. White ile söyleşisinde, “Geçmişte gidip propaganda yaptığımız yerlerde (Dersim ve çevresi) insanları, Kürt kökenli olduklarına ikna etmeye çalışırdık. Fakat onlar ısrarla Kürt değil, Kızılbaş Zaza olduklarını söylerlerdi” diyor. Sait Çiya, yukarıda yaşam serüvenini sunduğumuz M. Şerif Fırat’ın Türkçü tezleri arasında; “Zazalar Kürt değil, Kürt soyundandırlar. Horasan’dan gelmiş Türkmenlerdir” yolundaki devletçi söylemine olan itirazları, “Eğer Zaza olgusu doğruysa ve bunu yanlış yerde duran (dönek) M. Şerif Fırat gibi birisi söylese dahi, ben doğru görüşlerimin onunla çakışmasından gocunmam” biçiminde polemik yapıyor. Anılan üç kişinin gerekçeleri bir tartışma zemini bulması açısından dikkate değer. Sanırım, burada ana eksen gözden kaçırılıyor. Kimlik, birey veya kümenin (kolektif) kendisini nasıl tanımladığıyla yakından ilgilidir. Toplumbilim ve dilbilim düzleminde bu tür söylemler, bireyin ve kümenin kendini tanımlamasına ilişkin nesnel ve öznel algılama biçimleri her durumda göz önünde bulundurulmalıdır. Ancak birey veya belli bir grubun özünü tanımlaması, kendine mal ettiği kimlik, her zaman doğru olmayabilir. Yaşadığı ortamın, hayatındaki olayların, farkında olsun veya olmasın, iradesi dışında kendisine dayatılan nesnelerin (siyasi, kültürel, toplumsal ve ekonomik) kimlik tanımlamasındaki rolünü asla unutmamak gerek. </p>
				<p class="normal">Newroz kutlamaları sırasında Mersin’de yaşanan Türk bayrağına zarar verme olayını yorumlayan bir açık oturuma (Flash TV kanalı, Nisan 2005) katılan MHP eski başkan yardımcılarından Alişan, “ben de Kürt kökenliyim” sözünden sonra, Kürt kimliği, tarihi ve kültürü adına ne varsa hepsini inkâr etti ve Kürtleri Orhun Abideleri’ne, Oğuzlara, vs.’ye bağladı. İkinci bir örnek: Köy korucubaşları ve aşiret liderleri (Beytuşebap’tan Jirki, Silopi’den Teter, Şenoba’dan Babatlar, vs.) PKK örgütü ile mücadele kapsamında; 1990’larda devletin has davetlileri olarak Ankara’da konuk edildiler. Geleneksel aşiret giysilerini çıkartıp devletin parasıyla alınan takım elbiseler giyerek TRT gibi resmi kanallarda konuşturuldular. Bunlardan bazıları, Türkçe konuşmayı bile bilmezken, kendilerine ezberletilen slogan doğrultusunda, “Ben Kurdem emmma Tırkem” diyebiliyordu. Kimliğin siyasi düzlemde ileri ya da geri plana itilişini <span class="ideitalik">Brukan</span> aşireti reisi Demokrat Parti ve Adalet Partisi’nin uzatmalı Van milletvekili (bir ara parlamento başkanı) Kinyas Kartal’ın şahsında yaşadık. Kartal, <span class="ideitalik">Erivan’dan Van’a Hatıralarım</span> diye bir kitapçık yayınladı. Kendi mi yazdı, yoksa bunu 1987 yılında yayınlayan <span class="ideitalik">Anadolu Basın Birliği Genel Merkezi Genel Başkanlık</span> adlı kuruluştan birine mi yazdırdı, bilinmiyor. Kartal, söz konusu kitapçıkta kimliğini açıklıyor: “Rahmetli Atatürk, ‘Kürt kavmi diye bir kavim yoktur; bunlar Türk’tür’ demişti. Benim inancım da bu merkezdedir.” Reisi olduğu Brukan aşiretinin bir bölüğü, o dönemin yetkilileri tarafından hor görülüp tehdit edildiği (etnik kökeninden ötürü) için yeniden Rusya’ya dönmüştü. Kartal’ın bunu unutması mümkün olamaz! Brukan aşireti, bu kitabın yazarının mensup olduğu Gelturan aşiretiyle amcazade sayılır. 1988 sonu veya 1989 ortalarında, Alman kanalı ARD için bir Kürt belgeseli yapmak üzere dört bir yanı çıktık. O sırada yolumuz Van’a yakın Brukan köylerine düştü. Emeklilik günlerini yaşayan yaşlı Kinyas Kartal’ı köyde bulduk. Amcazadelerden olduğumuzdan, bize hürmetinden kusur etmedi. Çekim esnasında kendisine çok açık sordum: “Apo, em kurdın an Tırkın?” (Amca, biz Kürt müyüz yoksa Türk mü?) Sorumu diplomatik biçimde yanıtladı: “Allah irade buyurmuş; bizi Kürt, diğerlerini Arap, Türk ve Acem yaratmış. Kürt olduğumuzu inkâr edersek, Allah’ın iradesine asi olup günaha gireriz.” Kinyas Ağa, çok geçmeden eceliyle vefat etti. </p>
				<p class="normal">Üçüncü örnek: Bu satırların yazarı, 1960 sonlarından itibaren kimlik (ben kimim, biz kimiz, Kürt müyüz yoksa Türk mü?) arayışı içinde, kendi aşireti olan <span class="ideitalik">Gelturan </span>(Kars, Iğdır, Ağrı çevresinde) büyükleriyle uzun boylu sohbetler yapmıştı. “Ben kimim?” sorusunun cevabı, aşiret büyüklerinin kente (ki çoğunlukla Türkler oturur) yakınlığı veya uzaklığına, devletle olan ilişkilerine göre değişebiliyordu. Devletle çatışan yahut kentlere uzak olan aynı aşiretin farklı boyları, “Biz Kürdüz; Kirmanşah, Kerkük, Karacadağ, Urmiye ve Erivan hattını izleyerek şimdiki yerlerimize geldik. Aslında yaklaşık 200 yıl önce, bizler Yezidi inancındaydık. Sonradan Müslümanlaştık” derken; devlet ve şehirle iyi ilişkide olan ağalar ise, “Aşiretimizin adı Gelturan. Yani biz Turan boylarındanız. Dolayısıyla Türküz” görüşünü ileri sürerlerdi. </p>
				<p class="normal">Dördüncü örnek: Aynı soyun insanları, merkezi bir yapının olmadığı ve feodal içe kapanmışlığın örüntülediği bir ortamda, dünyayı kendi köyü ve kasabasından ibaret sanır. Yaşadığı köydeki şive veya ağzı biricik gerçek Kürtçe (Kurmanci), mensup olduğu aşireti de tek Kürt soyu sayar; çevre köylerdeki aşiret ve kavimleri dışlayabilir. Kars’ın birçok köyünde buna tanık olduk. “Kimsin?” sorusuna zaman zaman “Türk-Kürt değil, Cemaldini’yim, Rediki’yim, Celali’yim” diyenler olduğu gibi; “Toruni’yim (Towrindi: Soylu kök) dolayısıyla soyum sopum Hz. Muhammed’e kadar uzanır” biçiminde ifadeler kullanılmıştır. Sosyolojik ve kültürel antropolojik bağlamda anlaşılabilir olan bu tür yöresel ifadelerin etnoloji (kökenbilim) ve filoloji (dilbilim) açısından pek kıymeti harbiyesi yoktur. Dolayısıyla Pamukçu’nun dayanak yaptığı İzzet Altınmeşe söylemi; Cengiz’in gerekçelendirdiği Kızılbaş Zazalık örneği; beyni yıkandığı gibi başkalarının beyni yıkansın diye kitabı 250 bin basılıp ilgili yörelerde devlet tarafından bedava dağıtılan M. Şerif Fırat’ın “Zaza” fikriyatını haklı bulan Sait Çiya’nın polemiği, Zazaca-Kürtçe ayrımının bilimselliğini kanıtlamaya yeten veriler olmaktan uzaktırlar. </p>
				<p class="normal"> </p>
				</body>
</html>