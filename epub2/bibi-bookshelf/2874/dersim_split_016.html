<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h2 class="solbaslik1" id="calibre_toc_21">Dersim Adının Kaynağı</h2>
				<p class="normal">Bölge, Dersim adını ne zaman aldı? Çeşitli dönemlerde sürekli ad değiştiren bölgenin, Dersim adıyla anılmasının tarihi ve nedeni konusunda Ebubekir Pamukçu şunları yazıyor: “<span class="ideitalik">Dersim</span> adının konuluş tarihi ve nedenini kesin olarak bilemiyoruz. Eldeki verilere göre, bölgenin en eski adı <span class="ideitalik">İşuva</span>’dır. Daha sonraki haritalarda <span class="ideitalik">Dailani, Daranalis, Daranisse, Daranalik, Derxene</span> gibi adlarla anıldığını görüyoruz. Geçtiğimiz yüzyıllardan kalan belgelerde de bu bölgeden <span class="ideitalik">Dersim</span> diye söz edilir, ki bu ad günümüzde de geçerliliğini korumaktadır. </p>
				<p class="normal">Dersim adının kökeni konusunda da fazla bir şey söyleyebilecek durumda değiliz. Bu sözcük, bilinen en son ad olan <span class="ideitalik">Derxene</span>’nin zamanla değişime uğramış bir şekli olabileceği gibi, Farsça ‘gümüş kapı’ (<span class="ideitalik">der</span>-kapı; <span class="ideitalik">sim</span>-gümüş) anlamıyla da ilişkili olabilir. Öte yandan sözcüğün “<span class="ideitalik">Darsim</span>”den gelmiş olabileceğini varsaymamız durumunda, bu adın Zazaca bir sözcük olduğunu düşünmek de mümkün. Bu durumuyla sözcüğü ‘gümüş ağaç’ (<span class="ideitalik">dar</span>-ağaç; <span class="ideitalik">sim</span>-gümüş) olarak çevirmek olası. Nitekim kimi güney ağızlarında, ‘Dersim’ adının ‘Darsim’ olarak söylendiği görülmektedir.” (Ali Kemali, age, 2. kısım, s. 24)</p>
				<p class="normal">Pamukçu’nun görüşü büyük ölçüde doğru olabilir. Özellikle Ali Kemali’nin yazısında belirttiği, M. Nuri Dersimi’nin de ayrıca üzerinde durduğu “Dersimlilerin ağaca tapınmaları” olayı, “gümüş ağaç” (<span class="ideitalik">Darsim</span>) sözcüğünün, Dersim adına kaynaklık ettiği yolundaki görüşü kuvvetlendirir. Ancak Pamukçu sözcüğün etimolojik yapısını incelerken <span class="ideitalik">der</span> (kapı) kelimesinin Farsça, <span class="ideitalik">dar</span> (ağaç) kelimesinin Zazaca olduğunu ileri sürer ki yanlış, en azından eksiktir. Farsça-Kürtçe yakınlığını ve Zazacanın, Kürt dil kümesinin farklı bir lehçesi olduğu yolundaki varsamıyı bir yana bırakırsak, Kürtçede de <span class="ideitalik">der</span> kapı; <span class="ideitalik">dar</span> ise ağaç anlamındadır.</p>
				<p class="normal">M. Kalman, yukarıda andığımız çalışmasında, Dersim isminin kökenine ilişkin bazı kaynaklardan alıntı yapmış: Dersim adının geçmişte nereden geldiği konusunda bir netlik yok. Çoğunlukla “<span class="ideitalik">sim</span>” (gümüş) sözcüğünden kaynaklandığı ileri sürülür. Bu isim bir aşiret adından kaynaklanmış olabileceği gibi, bir aşiret konfederasyonunun adına atfen anılmış olabilir. M. Nuri Dersimi’ye göre, M.Ö. 600 yıl önce Yunanlı tarih ve coğrafyacıları, bölgeye <span class="ideitalik">Daranis</span> demişler; ayrıca Dara’nın Bisitun yazıtlarında burası <span class="ideitalik">Zuza</span> diye tanımlanmıştır. Dersim aşiretlerinden Koçanlılar, bu ismi, “Kürdistan Kapısı” anlamında yorumlamışlar. 1866’da Dersim’e bir gezi yapan İngiliz Konsolosu J. G. Taylor, “Ermenistan’ı işgal eden Xisutrus’un <span class="ideitalik">Sim</span> adındaki oğluna atfen bölgeye Dersim isminin takıldığını ve Ermenice <span class="ideitalik">mendzoor</span> veya <span class="ideitalik">mehzoor</span>’un bozulmuş telaffuzu sonucu Munzur adının ortaya çıktığını; bu adlandırmanın ‘ulu veya büyük su kaynağı’ manasında kullanıldığını yahut Fırat ırmağına denk düştüğünü” açıklıyor. Osmanlı devrindeki aşiretler üzerinde inceleme yapmış Cevdet Türkay ise, <span class="ideitalik">Dirsimli</span> veya <span class="ideitalik">Disimli </span>aşiretlerinin yerleştiği alanları, günümüzde Erzurum, Erzincan, Elazığ, Malatya ve Hatay il sınırları olarak belirler. </p>
				<p class="normal"> </p>
				</body>
</html>