<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h2 class="solbaslik1" id="calibre_toc_18">Deylemi-Zaza Bağlantısı</h2>
				<p class="normal">Konuya ilişkin tartışmalara birçok yerli-yabancı Kürdolog katılmıştır. İlk araştırmalarda Zazalar, genelde Kürt halkının bir boyu olarak görülmüşler. Daha sonra ise, Zazaların Kürtlerden ayrı bir soy oldukları ve Hazar Denizi’nin güneyindeki dağlık bölgede ortaçağda yaşayan Deylemiler’le kan bağının olabileceği ihtimali gündeme gelmiştir. Ortaçağ İran tarihçisi Hamza İsfahani, “Farslar, Deylemileri, <span class="ideitalik">Taberistan Kürtleri</span>, Arapları da <span class="ideitalik">Suristan Kürtleri</span> olarak adlandıragelmişlerdir” diye yazar. Bu belirlemeden yola çıkan Minorsky, Kürtlere ilişkin çeşitli yazılarında, Zazaları aynı soydan ve halktan saydı. Sonraki incelemelerinde ise, Zazaların Kürtlerden ayrı bir soydan olması ve muhtemelen Deylemilerle organik bağları bulunması ihtimaline ağırlık verdi. Bu yüzden Minorsky, “<span class="ideitalik">Deylem</span>” konusuna yoğunlaştı. Deylemilerin antik kökeni hakkında bir şey bilinmemesine rağmen bu kavmin, M.S. 2. yüzyılda klasik tarihçi Ptolemy’nin Kardukhi/Karduhi (Kürtlerin atalarından olduğu varsayılan) kavmiyle birlikte anılan <span class="ideitalik">Delumioi </span>olma ihtimali tartışılıyor. Klasik tarihlerde <span class="ideitalik">Dolomites, Dailamites</span> gibi adlar geçiyor. İran tarihçisi İstahri, M.S. 205’te Deylemilerin Farsça’dan ayrı bir dille konuştuklarını belirtmiş. Buradan hareketle Minorsky, 1972’de ki bir yazısında Procopius’a dayanarak, “<span class="ideitalik">Dolomites</span> kavminin ulaşılamaz dağlarda yaşadıklarını” aktarıyor. Rus kökenli bu Kürdolog, 1943 yılındaki bir makelesinde ise, <span class="ideitalik">lehçe</span> diye tanımladığı “Deylemice hakkında herhangi bir şey bilmediklerini; ortaçağ İslam yönetimi devrinde Deylemi çoğunluğun İranileştiğini; dolayısıyla bu dilin kuzey İran lehçesini oluşturduğunu” açıkladı. Ona göre bu lehçe, her durumda Farsça ve Türkiye’de konuşulan Kurmanci lehçesinden farklıydı. 1951’de ise, konunun uzmanı bir araştırmacı; “Deylemi soyunun Arap, Acem ve Arran (İran’da kadim bir kavim) kavimlerinden ayrı olduğunu” saptadı. Deylemiler, ortaçağ İslam devrindeki mezhepsel ayrışma ve çatışmalar sırasında Hz. Ali soyundan bir soylunun kaçıp sığındığı Taberistan yöresinde kurduğu Zeydi mezhebini benimsemişler. Hazar Denizi’nin güneyindeki ulaşılmaz dağlık bölgelerinde irili ufaklı hanedanlıklar kurmuşlar. Bir kısım araştırmacıya (O. Mann ve K. Hadank gibi) göre, Deylemilerin bir bölüğü, M.S. 800-1000 yılları arasında batıya göçerek Anadolu’ya yerleşmişler. Minorsky, o zaman için bunun alışılmış bir göç olmadığı/olamayacağı kanısındadır. Aynı araştırmacı, 20. yüzyıl Anadolu yerleşim haritasına bakarak; “Diyarbakır, Palu ve Dersim yöresinde yaşayan Zaza denilen etnik kümenin İrani (dil ailesi) dili konuştuğunu ve kendisini <span class="ideitalik">dı</span><span class="ideitalik">mli/dımıli</span> diye nitelediğini” saptıyor. Ayrıca o, F. C. Andreas’ın bu etnik kümeyi, Deylemi halkıyla özdeşleştirmesine dikkati çekiyor ve Bizanslı tarihçi Agathias’a dayanarak, <span class="ideitalik">Dilimititi</span> (askeri) birliklerinin Dicle ırmağının orta kesimlerine yerleşmelerini bir ipucu olarak değerlendiriyor. Bu birliklerin yerleşim alanlarıyla Zazalarınkinin aynı olmasını ilginç buluyor. </p>
				<p class="normal">Yukarıda ayrıntılandırıldığı üzere; kimi Batılı araştırmacılar, Dımıli-Deylemi bağlantısını kurmaktalar ve Zazaların Kürtlerden ayrı olduklarını savlamaktalar. Minorsky, K. Hadank, D. N. Mac Kenzie, F. Müller, T. L. Todd ve İ. Svanberg bunlardandır. Bu tezlere karşı çıkanların sayısı da bir hayli fazladır. </p>
				<p class="normal">Tartışma sadece dışarıda değil, aynı zamanda Türkiye’de ve Avrupa’daki Kürtler arasında da yaşanmaktadır. Türkiye’nin resmi görüşü, Güneş-Dil kuramcısı Türkçü H. Reşit Tankut’un cümlesinde özetlenebilir: “Geçmişteki tenkil (isyanları bastırma harekâtı) sırasında Kırmanç, Zaza ve Dersimli Alevi ayırımı yapılmaması büyük bir eksiklikti. <span class="ideitalik">Kurmançlık</span> (Kürtlük -F.B.) ile <span class="ideitalik">Zazalık</span> arasında bir <span class="ideitalik">Türklük barajı</span> kurarak dünkü Ermeni meselesinin yerine bugün hortlayan Kürt meselesinin önüne geçilebilir.” (27 Mayıs 1960’ta hazırladığı <span class="ideitalik">Etno-politik İnceleme Raporu</span>’nun önsözünden) </p>
				<p class="normal">TBMM’de beş dönem milletvekili olan, 1925 Şeyh Sait isyanı sırasında İstiklal Mahkemesi savcı yardımcılığı yapan ve I. Umum Müfettişlik görevinde bulunan Avni Doğan, 1943 yılında hazırladığı <span class="ideitalik">Kürt Raporu</span>’nda, “Zaza denilen büyük kitlenin Hazar Denizi kıyılarından inen ve Zazik isimli Türk boyundan başka bir şey olmadığı, yakın tarih incelemesiyle zaten ispat edilmiş bulunuyor” diye yazarken; acaba Hazar Denizi kıyılarıyla Deylemi bağlantısını atlamış mıydı, yoksa Ortaçağ Türkmen akınlarının (göçlerinin) Anadolu’ya geliş güzergâhını temel alarak mı bu tezi savlıyordu? </p>
				<p class="normal">16. yüzyıl Kürt tarihi <span class="ideitalik">Şerefname</span>’de, Çemizkezek beyleri ile Kürdistan adının özdeşleştiği belirtilmiştir. Dersim direnişlerinin beyin takımı ve hazırlayıcısı M. Nuri Dersimi, Zazaları Kürt sayıyor. Koçgiri başkaldırısı önderleri de, TBMM’ye ilettikleri taleplerinde “Kürt ve Kürdistan” adına hareket ettiklerini açıklamışlardı. Bu kitabın resmi raporlar bölümünden anlaşılacağı üzere; devlet adamları, direniş ve ayaklanmaları “Kürtlük Davası” içinde algılayıp, ona göre davranmıştır. Dersim direnişi lideri Seyit Rıza, idam sehpasındaki son sözlerinde “Kürdistan şehitleri kervanına katılacağını” beyan etmiştir. Zaza kökenli Kürt lideri Şeyh Sait, ayaklanma öncesi, esnası ve sonrasındaki söylemlerinde Zazalık değil, “Kürtlük” davasına vurgu yapmıştır. Dolayısıyla Ebubekir Pamukçu ile <span class="ideitalik">Desmala Sure</span> dergisi çevresinin Koçgiri, Şeyh Sait ve Dersim ayaklanmalarını “Zaza” diye nitelemesi, olayın kahramanları tarafından onaylanıp doğrulanmıyor. <span class="ideitalik">Dersim Yazıları</span>’nı kaleme alan Sait Çiya, Kurmanci konuşan Kürt bağnazlarını ve özellikle Zazaca/Dımıliceyi Kürtçenin bir lehçesi sayanları şiddetle eleştiriyor. Bu fikri savunanları, bu arada bu kitabın yazarını, “lehçeciler” diye küçümsüyor. Dımılicenin Kürtçeden farklı bir dil; Zazaların ayrı bir soy olduğunu ileri sürerken; zaman zaman kendisiyle polemik yapanları, “siz Kürtler, inkârcılık ve baskıda Türklerin yerini aldınız” mealinde boyundan büyük laflar edebiliyor. </p>
				<p class="normal">Zazacanın Kürtçeden ayrı bağımsız bir dil olduğu yolundaki tezleri ikna edici bulmadığımı birkaç yazımda ve özellikle <span class="ideitalik">Kürt Dilinin Tarihçesi</span> isimli kitabımda dile getirmiştim. Fakat aynı zamanda bilimsel görüşlere saygı duyduğumu; ikna edici kanıt ve verilerle belgelendiği takdirde sonucu (Zazaca Kürtçeden ayrı bir dildir) kabulleneceğimi belirtmiştim. Çiya, bu görüşlerimi ve Zaza dilinin bağımsızlığını savunan tezler arasındaki çelişkilere değinen eleştirilerimi cevaplarken yarı doğru, yarı yanlış bir tespitte bulunuyor. Doğru tespite bakalım: Her lehçe, aynı zamanda farklı bir dildir. Çiya’da eksik olan ise, bunun devamını getirememesidir. Doğruyu tamamlaması gereken cümlenin diğer yarısı şöyle olmalıdır: “Her bağımsız dil, aynı zamanda bir lehçedir.” Bu saptamayı dünyaca ünlü dilbilimci Noam Chomsky yapıyor. Çiya’nın gözden kaçırdığı bir nokta daha var: O da, lehçe-dil ayrımında biricik kıstasın salt dilbilimsel olmadığı yönündeki genel kabuldür. Sözgelimi Kürt dili konusunda araştırma yapan Batılı Kürdolog G. Kreyenbroek, Zazaca ile Kurmancinin bağımsız birer dil olduğunu ileri sürüyor. Ancak Kürt ve Fars edebiyatı üzerinde ayrıntılı akademik bir çalışma yapan Haşim Ahmedzade, <span class="ideitalik">Ulus ve Roman </span>isimli çalışmasında (s. 175) Kreyenbroek’e dayanarak şu saptamayı yapıyor: “Kurmanci ile Zazaki arasındaki ilintiyi (aynı dilin lehçeleri veya bağımsız olmaları) araştırırken, genelde Kürt halkının milli duygularının dilsel ayrılıkları aştığı da göz önüne alınmalıdır. Halkın birlik duyguları dilbilimsel etkenlerin çok ötesine geçmiştir. Zira diller arasındaki bağlar, her zaman dilbilimsel etkenlerle belirlenmez. Dil ve lehçe sınırlarını belirleyen (dilbilimsel ölçütün ötesinde) daha farklı diğer etkenler de mevcuttur. Kürtler arasındaki baskın ulusal duygular, lehçe-dil ayrılıklarını aşmıştır.”</p>
				<p class="normal">Zazalık/Kızılbaşlık iddiasında bağnazlıktan öte; çok uç noktalara savrulan görüşler ise <span class="ideitalik">Desmala Sure</span> ve Seyfi Cengiz tarafından dillendiriliyor. Örneğin, mealen deniliyor ki; “Dersimliler kendilerine <span class="ideitalik">Kırmanc</span>, yaşadıklara topraklara <span class="ideitalik">Kırmanciye</span> derler. Dersimliler Deylemistan’dan gelmişlerdir. Zazaca, Goraniceyle birlikte Dımılicenin lehçesini oluşturur. Alevi Dersimliler, aynı dili konuşmanın dışında Sünni meşrepli Zazalarla hiçbir ortak yana (ruhi şekillenme, tarih, kültür) sahip değiller. Kürtleşmiş Dersimli aydınlar (M. Nuri Dersimi gibi), Dersimlileri Kürt yapmışlardır. Artık Zazaistan yerine Kırmanciye ve Alevistan deyimi kullanılmalı; Sünni Zazalarla mezhepsel ayrılığı olan Dersim Kızılbaşlarına kaderini tayin hakkı tanınmalı.” Zaman zaman Marksist söylemler kullanabilen Cengiz ve çevresi, ne yazık ki, Marksizmin ya özünü anlayamamış ya da meseleyi bilerek çarpıtıyor. Çünkü halk ve ulus tanımı; buna göre ulusların kaderini tayin hakkı tümüyle birbirine karışmış gözüküyor. Kavim, kabile, cemaat, toplum, mezhep, tarikat, halk ve millet kavramları altüst edilmiş; esasında düpedüz postmodern cemaatçilik, dar bölgecilik ve hatta mezhepçilik (particularism) yapılıyor. “Ben kendimi ayrı göreyim de ne olursa olsun” mantığının sonu yoktur. Gereğinde toplumun çekirdek birimi aile bile, bu mantıkla parçalanabilir.</p>
				<p class="normal">Deylemi-Dunbuli bağlantısına dönersek; yukarıda Zaza/Dunbuli tanımlarını sergilerken Sümer tabletleriyle Tevrat’ta geçen “zaza ninni” ve “zaza” adlandırmaları; Yunanlı tarihçinin Kurdahilerle birlikte andığı <span class="ideitalik">Delumioi</span> ve Bizanslı tarihçinin <span class="ideitalik">Dilimititi</span> birliklerinin Dicle’nin orta kesimlerinde yerleşmeleri; ek olarak ortaçağ İslam tarihçilerinin Musul’da oturan Dunbulilerden söz etmeleri; İsfahani’nin Deylemiler için söylenen “Taberistan Kürtleri” yolundaki ibaresi; Evliya Çelebi’nin Urmiye gölü çevresindeki Dunbulilerden bahsetmesi ve bunu destekleyen 19. yüzyıl gezginlerinin gözlemlerini yan yana getirirsek, ortaya şöyle bir sonuç çıkmaz mı: Dunbulilerin Taberistan veya Deylemistan bölgesinden geldikleri yönündeki tezin zemini sağlam değildir. Tersine; onların (Dicle boylarından itibaren) Mezopotamya’dan yukarıya ve Urmiye çevresinden batıya doğru gelme ihtimalleri yüksektir. Deylemiler eğer Taberistan’dan kalkıp Bağdat’a (Abbasiler zamanında) uzun müddet hükmeden Büveyhoğullarıyla özdeşleştirilirse, antikçağa göre çok yakın olan bu tarihin kayıtları olmalıydı ki; Mesudi gibi İslam tarihçileri Kürtlerden söz ederken, Deylemi-Dunbuli ilişkisine değinmemişler. Zazacı tez sahiplerinin Deylemistan’dan göç tezleri, bir noktada daha boşlukta kalıyor. “Gilan bölgesindeki <span class="ideitalik">Gilaki </span>diliyle benzerlik gösterdiğini; dolayısıyla Deylemicenin Dımılicenin kökü olduğunu” belirtenler; aynı Dımılice’nin Kürt lehçesi kabul edilen Goranice ve altlehçesi Hewremanice ile sıkı bağlantısını görmezlikten geliyorlar. Böyle bir bağlantı kurulduğu takdirde, farklı kabul edilen Dımılice, bu kez Hewremani ve Gorani üzerinden yeniden Kürt dil kümesine bağlanmış olacak. Ayrıca Gorani ve Hewremani konuşan halkın yerleşik olduğu bölge İran Kürdistanı’nın güney ve Irak Kürtistanı’na sınır bölgeleridir: Böylece kuzeyden (Hazar Denizi) göç tezi çürümüş olacaktır. Deylemilerin Zeydilik mezhebini benimsemeleri ve buna karşılık Dersimlilerin Alevi/Kızılbaş olmaları da Seyfi Cengiz gibilerinin “mezhebi temel ayrım noktası” alanlar açısından bir çıkmazdır. Ehlibeyt akımları içindeki akımlardan Sünnilere en yakın duran Zeydiler, ilk ciddi göçlerini Taberistan’dan Yemen’e doğru yapmışlardı. </p>
				<p class="normal">Sözü şöyle bağlamak gerek: Kurmanci yandaşları, belki de çoğunluk olmanın getirdiği güvenle, Zazaları Kurmancilik üzerinden yeniden Kürtleştireceklerini sanmakla yanlış yapıyorlar. Lehçelerin ayrışıp birleşmelerinin birçok etkeni bulunur: Merkezi bir devlet, ekonomik bütünleşme, yazılı eğitim öğretim dili veya bunların tam tersi tutumla dar bölgeye kapanma, topluluklararası çatışmalar, coğrafi alan uzaklığı, çevreden tecrit durumu, vs. Her lehçenin potansiyel bağımsız bir dil olabileceği peşinen kabul edilmeli; ama aynı zamanda lehçelerin birbirlerini sentezleyerek birinin egemen olacağını; diğerlerini belki de yutarak zenginleşeceğini düşünmek gerek. Böyle olmasa bile, Kürt dil kümesinden saydığım Kurmanci, Sorani, Gorani ve Dımılki’nin şimdiki haliyle ayrılık nedeni değil, bir zenginlik olduğuna alışmak zorundayız. Potansiyel bölünme veya bütünleşme ihtimali göz önüne alınarak, herhangi bir lehçe yok sayılmamalı veya öteki lehçeye mal edilmemeli. Kürtçe kavramı bütün lehçeleri kapsayıcı bir terim olmaktan uzaktır. Dört ana lehçeyi kapsaması bakımından Kürtçe yerine “Kürt dil kümesi” kavramının kullanılması daha uygundur. Buna karşılık Zazacılık iddiasında bulunanların, kendilerini “mutlaka farklı göstermek” diye bir davaları olmamalıdır. Mesele bilimsel araştırmalara ve zamana bırakılmalıdır. Her şeye rağmen “kim kendini nasıl hissediyorsa, odur” kuralı kör inatlaşmaların önünü keser. Demokratik tartışmaların önünü açar. </p>
				<p class="normal"> </p>
				</body>
</html>