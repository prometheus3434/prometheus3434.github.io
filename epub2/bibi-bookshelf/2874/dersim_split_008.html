<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h2 class="solbaslik1" id="calibre_toc_13">Kürtlerin Efsanesi Yok mu?</h2>
				<p class="normal">Erzincan Valisi, siyasi olarak ince inkârcıdır. Şöyle ki: “(Kürtlerin)... milli hurafelerini toplayamadım. Milletşümul (tüm bir ulusu kapsayan) bir hurafeleri var mıdır? ... milli hurafeleri var mıdır? ... Kürt tarihi dönemi ve kültürü de yoktur. Kürt milleti olsaydı, belli bölgelerde nüfus yoğunlukları bulunurdu… Dersim’deki dini ayin ve hurafelerden (masal, efsane, destan) elime geçenlerden de Kürtlerin menşeini tayin etmeye yetecek bir şey bulamadım. Kürtlerin geçmişte önemli bir rol oynadıklarını gösteren masal/efsane/destanlarla Kürt tarihi şahsiyetleri yoktur…” Ali Kemali’nin yazıları arasına serpiştirilmiş bu görüşler doğruyu yansıtmamaktadır. Aslında bu yok sayma ve görmezden gelme politikası Erzincan Valisi’ne özgü değildir. Cumhuriyet döneminde “Türk ulusu” yaratma misyonunu üstlenen hemen bütün aydın kadrolar, benzeri yola başvurmuşlar; Kürt yoğun bölgelere görevli gittikleri (komutan, subay, siyasetçi, müfettiş, vali, vs. sıfatıyla) her yerde, buyrukla inceleme-araştırma yapıp Ankara’daki yüksek makamlara raporlar sunmuşlardır. Bunlardan biri dönemin Maraş milletvekili ideolog Prof. Hasan Reşit Tankut, diğeri Umum Müfettiş Avni Doğan’dır. İlki Dımılice için, “Zaza’nın dili Fars kırmasıdır. İpi sapı olmayan uydurma bir lisandır,” derken; ikincisi, “Zaza denilen büyük bir kitlenin Hazar Denizi kıyılarından inen <span class="ideitalik">Zazik</span> adlı Türk boyundan başka bir şey olmadığını” vurgular. </p>
				<p class="normal">Ali Kemali’nin iddiasına dönersek, ilk elde şunları söylemek mümkün: Kürtlerin tüm halkı/ulusu kapsayan milli destanları kültürleri ve şahsiyetleri vardır. Bunların başında, dünyaca ünlü Newroz Bayramı’na bağlı olarak söylenegelen zalim <span class="ideitalik">Dehhak</span> ile <span class="ideitalik">Hesınkâr Kawe</span> mücadelesini anlatan destan gelir. İranlı Firdevsi’nin M.S. 974-99 yıllarında yazdığı <span class="ideitalik">Şehname </span>adlı eserinde Cemşid ve Feridun soyundan söz edilir. Demirci Kawe ile zalim Dehhak’ın amansız mücadelesi anlatılır. Mezopotamya, İran ve Orta Asya halklarının antik çağlardaki “ateş kültü, bereket tanrısı” veya “demir madenini bulma” efsanesine dayanarak binyıllardan beri kutladıkları Newroz Bayramı, Kürtler tarafından özellikle sahiplenilmiş; yaklaşık yüz yıldır siyasi bir nitelik kazanarak, adeta bu halkın “milli bayramı” veya “ulusal simgesi” haline gelmiştir. Bu siyasi etkinin çevrede yaygınlaşıp yankı bulması nedeniyle, Türk-İslam sentezcileri bile Ergenekon Destanı’nı Newroz’la özdeşleştirme gayreti içine girdiler. 2000’li yılların başından itibaren Newroz’u, <span class="ideitalik">“Nevruz”</span> biçiminde telaffuz ediyorlar. Bunu bir “bahar bayramı, bir festival” gibi sunarak resmen kutluyorlar. Örste demir döğerek, mülki erkandan bazı görevlileri ateş üstünden atlatarak Newroz’u Türkleştirme yoluna gidiyorlar. </p>
				<p class="normal">Konuyla bağlantılı bir noktaya daha değinelim: Bitlisli Kürtlerden Fanizade Mesut’un 1933’te Paris’te yayınlanan <span class="ideitalik">La Nation Kurde</span> (Kürt Ulusu) kitabı hakkında 1939 yılında Türk Tarih Kurumu’nun isteği üzerine “bilirkişi raporu” sunan Türkçü ideolog Prof. Hasan Reşit Tankut, kitap yazarının ünlü Kürt tarihi <span class="ideitalik">Şerefname</span>’ye dayanarak belirttiği “Dahhak masalını kısaca anlattıktan sonra, Dahhak zulmünden kurtuluşa (<span class="ideitalik">Ayd-i Kurdi</span>: Kürt Bayramı) dediklerini kaydeder” ibaresini hiç yorum yapmadan aktarması dikkat çekicidir. (Mehmet Bayrak, <span class="ideitalik">Kürdoloji Belgeleri</span>, s. 120) Öte yandan, araştırmacılara göre bayram ve şenlikler, halklaşma sürecinde önemli tarihsel dönemeçlere tekabûl ederler. </p>
				<p class="normal">Firdevsi, dünyaca meşhur <span class="ideitalik">Şehname </span>adlı eserinde anlattığı Zaloğlu Rüstem Destanı’ndaki kahramanı Rustem-i Kürd (Kürt Rüstem) diye tanımlar. Dolayısıyla Zaloğlu Rüstem, Kürtler arasında anlatılıp benimsenen önemli destanlardandır. Kürtlerin <span class="ideitalik">Romeo ve Juliet</span>’i diye tanımlanan ünlü <span class="ideitalik">Memé Alan</span> ya da yaygın adıyla <span class="ideitalik">Mem û Zin</span> destanı da Kürt halkının, tarihin derinliklerinden kopup gelen birikim ve inançlarını derlemekte, antik çağdaki hemen bütün inanç motifleriyle birlikte Zerdüştilik öğelerini ön plana çıkartmaktadır. Hatta kimi yorumcular, dönemine göre öngörülü bir Kürt milliyetçisi olan ünlü Kürt ozanı Ehmedé Xané’nin <span class="ideitalik">Mem û Zin</span>’deki “erkek kahramanının Kürt halkını, Zina Zeydan adlı kadının ise Kürdistan’ı simgelediğini; bir Kürt devleti kurulamadığı için destanın sonunda kahramanların ölümle ayrılmış gibi gösterildiğini” söylemekteler… Kürtlerin kökenine ilişkin <span class="ideitalik">Mil</span> (dağ) <span class="ideitalik">Zil </span>(bitki) efsanesi de Ağrı Kürt isyanları önderi İhsan Nuri Paşa’nın <span class="ideitalik">Kürtlerin Kökeni</span> adlı kitabında vurgulanmaktadır. Keza, 17. yüzyılda İran’da Dımdım adıyla kurulan bir kale etrafında dönen olayların lirik bir dille destanlaştırılarak <span class="ideitalik">Dımd</span><span class="ideitalik">ım Kalesi Destanı</span>, Mezopotamya’dan Kafkasya’ya kadar hemen bütün Kürtler arasında kuşaktan kuşağa aktarılagelmiştir. <span class="ideitalik">Ferhat ile Şirin</span>, <span class="ideitalik">Aslı ile Kerem</span> hikâyesi, diğer komşu halklarda olduğu gibi, Kürtler arasında sevilen sözlü kültür ürünlerindendir. Türk Tarih Kurumu’nca yayınlanan <span class="ideitalik">Ebu’l Farac Tarihi</span>’nde Kürtlere ilişkin bazı efsane ve hikâyelere rastlamak mümkün. Bese Aslan isimli bir Kürt kızı, <span class="ideitalik">Nar Ağacının Gölgesi</span> <span class="ideitalik">Yok</span> unvanlı çalışmasını Mart 2005 yılında tamamladı. Kürtler arasında menkıbe, masal, hikâye, efsane ve destanların ne kadar zengin ve bütüncül olduğunun tipik örneğini burada görmek mümkün. Elbistanlı Kızılbaş inançlı Kürtlerin masallarıyla Mardin’deki Sünni meşrepli Kürtlerinki arasında büyük bir benzerlik olduğu, aynı derlemede kaydedilmiş. Alevi meşrepli Kürtlerin yoğun yaşadığı Elbistan çevresinde Kürtçe masalları kaydederek geçelim: Ünlü komutan Selahaddin’i Eyyubi, ortaçağ tarih yazarlarından İbn’ül Esir ve İbn Halikan gibilerinin yanı sıra Mervani, Hamdani, Hasanveyh gibi beyliklerin kurucuları ve Orhan Gazi’nin Hayreddin namlı veziri Taceddin de Kürt kökenli tarihi şahsiyetlerindendi.</p>
				<p class="normal">Ali Kemali daha çok Kürt diline yüklenmektedir. Çünkü Kürtçenin zayıf bir dil olduğu kanısındadır. Bakın ne yazıyor: “Kürtçe tam bir millet lisanı değildir. Kürtçenin menşei bile belli değildir. Kürtçe ilkel bir dildir. <span class="ideitalik">Şerefname</span> yazarı Şeref Han, eserini Kürtçe değil, Farsça yazmak zorunda kalmıştır. Kürt bir şair yetişmediği gibi Kürtlerin ilk ve ortaçağ yaşamını anlatan bir yapıt da mevcut değildir. Milli hisleri ifade eden bir şarkıları bile yoktur. Dolayısıyla Kürtlerin milli kökenleri ve tarihleri yoktur. Çünkü Asur, Med, Sümer, Akad, Hitit, Lardho/Lohordo gibi kavimlerin kendilerine has devlet teşkilatları vardı…” Sondan başlayalım. Kürtlerin tarihi, bölgedeki halkların tarihinden daha kısa değildir. Bu halkın yaşadığı topraklarda yapılan kazılarda, M.Ö. 8-10 bin yıllık yerleşim alanları olduğuna ilişkin birçok kanıt elde edildi. Kuşkusuz, “arkeolojik bulguların hepsinin Kürtlere ait olduğu” gibi bir iddia peşinde değiliz. Kürtlerin kavim kabile düzeyindeyken halklaşma sürecinde binlerce yıl boyunca, az ya da çok, antik çağların kavimleriyle (bölgenin yerlileri veya dışarıdan gelen topluluklar) karışıp kaynaşmış olmaları eşyanın tabiatına uygundur. Bunlar arasında Guti, Lullubi, Kassit, Urartu, Mittani, Medlerin olması kuvvetle muhtemeldir. Aslında hem Kürt tarihçileri hem de yabancı araştırmacılar arasında bu yönde araştırma ve incelemeler yapılmakta, kimi zaman birbiriyle çelişen tezler öne sürülmektedir. Her durumda, ortak kanı şu yöndedir: Kürtler tarihi olmayan ve gökten zembille inen bir halk değildir. Büyük olasılıkla bölgenin otantik halklarından biri olarak, diğer kavim ve topluluklarla kaynaşarak kâh onlar içinde erimiş, kâh onları asimile ederek bugüne kadar gelmeyi başarmıştır. Bu halkın kendine özgü tarihi, kültürü ve dili vardır. Ortaçağda Mervani, Şeddadi, Hasanveyh, Erdelan, Eyyubi, vs. adı altında 46 kadar beylik (özerk devlet) kurdular. Kürt adıyla kurulan ilk devlet 1946 Mehabad Cumhuriyeti’dir. </p>
				<p class="normal">Kültür ve edebiyat bahsine gelince, birkaç noktayı açıklığa kavuşturalım. Erzincan Valisi’nin Kürtlerin kültürüne ilişkin bilgisinin olmadığı, söz konusu kitabından anlaşılıyor. Biz, sözü yabancı araştırmacılara bırakalım: İran üzerine incelemeleriyle tanınan Fransız Arthur Christensen, M.Ö. 1000 yıllarında belirginleşen <span class="ideitalik">Meme Alan Destanı</span>’nın mitolojik kurgusunun sağlamlığına işaret ediyor. C. Mityelene adındaki bir Yunanlı yazarın M.Ö. 500 yılında bu destana benzer bir menkıbe kaleme alması, bizce kültür etkileşimi bakımından ayrıca incelenmeye değer bir konu. 16. yüzyıl sonunda tamamlanan Kürt Tarihi <span class="ideitalik">Şerefname</span>’de, “Kürdistan’da akılcı bilimlerin kaynağı, edebi ve şeri (dini literatür) bilimlerin çıkış yeri İmadiye’de (Irak Kürdistanı) birçok alim, bilgin ve örnek gaziletli adam yetişmiştir” ibaresi bulunur. 1783-85 yılları arasında Suriye ve Mısır’ı gezen Sorbonne Üniversitesi profesörlerinden François Volney, “Kürdistan, doğu ülkelerinin en eski gelenek ve öykülerinin anıldığı, birçok mitolojik olayın geçtiği yerdir” yolunda bir tespit yapar. Ermeni yazar Abovian’a göre “Kürt kadın ve erkekleri doğuştan şairdirler”. Kürtler hakkında ilk bilimsel kitaplardan birini kaleme alan Bazil Nikitin’in saptamasına bakalım: “(Araştırmacı Kürdolog) Marr’ın tespit ettiği gibi, (Kürdistan’da dolaşan) bütün gezginler, Kürt türkülerinden coşkuyla söz ederler.” Ferhat ile Şirin hakkındaki hasat türküleri, İngiliz gezgin Rich’e, “Venedik gondolcularının söylediği Tasso’nun dizelerini” hatırlatır. Moritz Wagner, Kürdistan gezisiyle ilgili kitabında, “Kürt şiir ve türkülerinin yüksek niteliklerinden” söz ederken; J. Blau, “En sefil aşiretler bile türkü ve ezgiler bakımından zengindir” der. Son olarak Kürdolog Marr’ın gözlemini sunalım: “Eğer aldanmıyorsam, şu soru üzerinde hiç düşünülmemiştir: Bu romantik ve kahraman Kürt imgesi, Kürtlerle, ölçüleri ve motifleri yönünden çok eski bir şiir mirasının ürünü değil midir?” Gerçek durum böyle olduğu için; 8. yüzyıldan başlayarak sırayla Babe Rax, Behlüle Mahi (8. yy.), Bassami Kurdi (9. yy.), Baba Tahir (Üryan), Eli Heriri (11. yy.), Xalid Axa Zale, Feqiyé Teyran, Meleyé Cıziri, Ehmedé Xané, Mahşeref Xanım, Abdülkadir Koyi, Evdalê Zeynıkê gibi halk ozanları ve şairlerinin eserleri, halk tarafından benimsenmiştir. Dahası; M.Ö. 330 yılında Bodrabuz isminde birinin Kürtçe yazılmış şiirlerine rastlanmıştır. </p>
				<p class="normal"><span class="ideitalik">Ulus ve Roman: Fars ve Kürt Anlatısal Söylemi Üzerine Bir Çalışma </span>başlıklı incelemeyi kaleme alan Haşim Ahmedzade’ye göre, “Fars edebiyatının parlak çıkışı 9. yüzyılda başlamıştır. İlk Özbek romanı 1925-26’da yayınlandı. Filistin edebiyatındaki kurgu yapıtlar, 1940’lı yıllarda ortaya çıktı. Aslında şiirin Kürt edebiyatındaki hükümranlığı; Arap, Türk ve Fars gibi komşu halkların edebiyatından farklı değildi.” (s. 168-69) </p>
				<p class="normal">Erzincan Valisi’nin görüşleri dar siyasi bakışı ve pratiğinden kaynaklanmaktadır. O, <span class="ideitalik">Şerefname</span>’nin Kürtçe değil, Farsça yazılmasının tarihsel temelini açıklayamaz. Oysa o dönemde Arap-İslam kültürü o kadar egemendi ki, sadece Şeref Han değil, tüm bölge halkı (Türk/Kürt/Arap/Asur,) ünlü olmak için hem eserlerini Arapça/Farsça yazar, hem de adlarını bu iki kültürün karışımına uygun biçimde değiştirirlerdi. Bunu en fazla yapan da “göçebe bir kültürün sahibi” Türklerdi ne yazık ki.</p>
				<p class="normal">Kökeni olmadığı söylenen Kürtçe ya da Kürt sözlü edebiyatı, bunca yıllık asimilasyon politikalarına karşı en çok direnen ve Kürt kimliğini ayakta en fazla tutan bir unsur olmuştur. Öyle ki, bölgede bulunan veya Kürdistan’ı o zaman geçiş bölgesi olarak kullanan Türkmen aşiretlerini bile etkilemiş; devlet yetkililerinin sık sık şikayet ettikleri “Türkleri Kürtleştirdiler” olgusunu yaratmıştır. Soru şudur: Güçlü ve köklü olduğu söylenen Türk kültürü, nasıl oluyor da kökeni belli olmayan, “manasız bir varlık” olduğu ileri sürülen Kürt halkı ve Kürtçeden böylesine derinden etkileniyor?</p>
				<p class="normal">Ali Kemali’nin bir iddiası daha var: “Kürtçe konuşulurken, Türkçeden yardım görür.” Bir ölçüde doğru olan bu iddianın iki yönü vardır<span class="ideitalik">: Bir</span>; her dil birbirinden etkilenir. Bugün en saf ve arı diye bilinen bir Avrupa dilinde tam dört bin yabancı sözcük bulunduğu saptanmıştır. Arapçadaki Türkçe sözcük sayısı 400 ila 1000 arasında değişmektedir. Tanrı kitabı sayılan <span class="ideitalik">Kur’an</span>’da bile eski İrani dil kümesinden (Farsça, Kürtçe, Belucice) bazı sözcükleri bulmak mümkün. Türkçede kullanılan Yunanca, Arapça, Farsça ve Latince kelimenin haddi hesabı yoktur<span class="ideitalik">. İ</span><span class="ideitalik">ki</span>; devleti olan yani resmi üst yapısı bulunan egemen dil, kendisinden güçlü kültür ve dilleri siyasi/toplumsal bakımdan etkiler. Örneğin Arapça Türkçeyle karşılaştırılmayacak ölçüde zengin bir dildir. Ancak Hatay, Urfa ve Mardin çevresindeki Arap azınlığı günlük konuşmasında birçok Türkçe sözcük kullanır. Çünkü buradaki azınlığın kendine özgü okulu ve eğitim kurumu yoktur. Kürt şairi Ehmedé Xané ne diyor: <span class="ideitalik">“Hayır… Kürtler o kadar kemalsiz değil/Fakat öksüz ve mecalsizdir. Hep birden bilgisiz ve cahil değil/Sadece sefil ve sahipsizdir.”</span> Oluşturulan ulusal pazardaki her birlik, başka kültürlerin asimilasyonu ve tahribatı temelinde kurulur. </p>
				<p class="normal">Tarihsel açıdan bakılırsa, Türk dilinin Kürtçeyle yoğun teması, İran’daki Büyük Selçuklular zamanında gerçekleşmiş olabilir. Özelde Alevi inançlı Kürtler arasında Türkçenin sınırlı biçimde (dini törenlerde) kullanılması, muhtemelen şu döneme denk gelmiştir: “1500’lü yıllarda Elvend-Şah İsmail çatışmasında Şah İsmail galip çıktı ve Safevi Devleti kuruldu. Şah İsmail, sınırlarını Anadolu’ya doğru genişletmek amacıyla Türkmen aşiretlerinin Batı’dan gelerek Erzincan’da ve Erdebil’de karargâh kurmalarını istedi. Türkmenleri, Erzincan Erdebil’e varmak için Sıvas ve Munzur dağlarının kuzey kesimini güzergâh seçtiler. İşte ilk yoğun Kürtçe-Türkçe teması burada başlar ve (Kürtçenin bir kolu olan -F.B.) Zazacaya ilk Türkçe sözcüklerle Alevi ozan deyişleri de burada karışır.” (Ebubekir Pamukçu, <span class="ideitalik">1937-38 Dersim Zaza Ayaklanmasının Tarihsel Kökenleri,</span> s. 31)</p>
				<p class="normal">Aslında karşılıklı etkilenme vardır Kürtçe, Türkçe ve Farsça’da. Ama Pamukçu’nun görüşü bir şeye daha ışık tutmaktadır: Başta Dersim olmak üzere, Kürtlerin yaşadığı bugünkü topraklara Horasan ve Asya’dan göçüp gelenler, köken olarak Kürt değillermiş. Resmi söylemle belirtirsek, “Anadolu’daki Kürt Türkleri Horasan’dan, Orta Asya’dan göçüp geldiler. Bu alperenlerin hepsi, safkan Türk’tüler” yolundaki tez kesinlikle kandırmacadır. Kürt halkının varlığını kabul etmeyen ve tarihini yok sayan bir anlayışın ürünüdür. Kuşkusuz, Orta Asya, Anadolu, Kafkasya ve Ortadoğu olmadık göçlerin, karşılıklı gidiş gelişlerin, imha ve asimilasyonun önemli alanlarındandır. Ama tespit edilebildiği kadarıyla Orta Asya’da günümüzde varolan Kürtlerin (Afganistan, Pakistan, Hindistan) büyük bir kısmı oraların kadim topluluklarındandır. Horasan’daki (İran) Kürtlerin çoğu ise, 16. ve 17. yüzyıllardaki Safevi şahları tarafından Anadolu’dan (Dersim-Erzincan yöresinden) sipahi ve uç beyi olarak alınıp o bölgelerde yerleştirilmişti. Özellikle Şah İsmail zamanında ta Batı Anadolu’dan başlayarak kademe kademe İran’a doğru uzanan bir Türkmen göçü yaşanmıştır. Türkmen ve özellikle Kürt Alevilerinin kökenlerini Horasan’a dayandırmalarının nedeni, <span class="ideitalik">Kızılbaşlık</span> biçiminde kendini gösteren siyaset idi. İsmet Zeki Eyüboğlu da şu soruyu sormaktadır: “Nasıl olur da dışardan gelen (Türk/Oğuz/İran/Grek/Türkmen -F.B.) kültür yaşar da oranın asıl yerlisinin (örneğin Kürtlerin yaşadığı Dersim’de -F.B.) kültürü göçüp gider?” (Dr. C. Bender’den aktarma, s. 44). Aynı Ali Kemali, kitabındaki Koçgiri isyanı bölümünde, “konuştukları anadilleri Kürtçedir” diyerek kendi kendisiyle çelişmektedir. </p>
				<p class="normal"> </p>
				</body>
</html>