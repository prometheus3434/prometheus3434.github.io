<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h1 class="h1baslik" id="calibre_toc_3">GENEL GİRİŞ</h1>
				<p class="normal">Kavimlerin halklaşma ve uluslaşma süreçlerinde tarihsel olaylar ve gelişmelerin belalı, musibetli, felaketli ve acılı boyutları için, “kıyım, katliam, kırım, soykırım, ferman…” türünden ifadeler kullanılagelmiştir. Bu ifade ve tanımlar, siyasileştirilerek bir üst aşamada jenosit (<span class="ideitalik">genocide</span>: bir etnik grubun veya halkın toptan imhası; soykırım) deyimine dönüşürler. Kürt halkının meselesiyle ilgilenenlerin çoğu, sorunun sadece maddi ve fiziksel yönünü ifade eden jenosit kavramı üzerinde durdular. Son belirgin örneği 1988’de Irak Kürdistanı’nın Halepçe kentinde görüldü. </p>
				<p class="normal">Oysa sorunun bir de etnosit (<span class="ideitalik">ethnocide: </span>kültürel soykırım/tarihsel ve kültürel imha) denen boyutu var ki, jenositten çok daha tehlikelidir. Çünkü bedensel tasfiye ve bir halkın toptan imhasını öngören harekâtların hiç unutulmadığı, kuşaktan kuşağa ve kulaktan kulağa aktarılarak tarihsel bir “kin ve nefret” birikimine dönüştüğü görülmüştür. Newroz geleneği ve zalim Dehhak ile Demirci Kawa’nın amansız mücadelesinin söylenceler biçiminde günümüze kadar ulaşarak siyasi bir boyut kazanması da böyle olmuştur. Amerikan yerlisi Kızılderililerin soykırıma uğratılmaları gibi söylenegelmektedir. Cumhuriyet öncesi ve sonrası Kürt ayaklanmalarında idam edilenler, kurşuna dizilenler, yakılıp yıkılanlar vs. resmi kayıtlarda yer aldığı biçimiyle tarihsel kitap ve belgeler halinde günümüzde yayınlanmaktadır artık.</p>
				<p class="normal">Tarihsel ve kültürel imha demek, her şeyden önce bir halka ya da ulusa, öz geçmişiyle kimliğini unutturmak demektir. Bizzat hatırlanması gereken şeylerin toptan “unutulmuşluğun dipsiz kuyusuna” ve uzayda her şeyi yiyip yutan “kara delikler”in tarihsel çukuruna, tümüyle ya da parça parça bırakılmasıdır etnosit. Özcesi, bir halkı halk olmaktan çıkarıp başka bir “hayalet ruh” halinde dolaştırmaktır. Bir topluluğun, kavmin veya halkın tarih ve kültür mirasının imha edilerek egemene/yönetene ya da iktidarı elinde tutana mal edilmesi yeni bir siyaset değildir. M.Ö. 3 binli yıllarda yaşayan Sumerliler devrinde bile uygulanmıştır. Sumerli şair, yazar ve öğretmen Ludingirra’nın kaleminden okuyalım: “… İlkel olan bu ülkelerin halkı kıskandı bizi. Fırsat buldukça, üzerimize saldırdılar. Kentlerimizi yakıp yıktılar. Biz yaptık, onlar yıktılar; biz yaptık, onlar yaktılar. Halkımız, hatta krallarımız tutsak oldu. Ailelerimiz dağıldı. Tarlalarımız, bahçelerimiz bakımsızlıktan kurudu. Böylece kökü binlerce yıl öncesine dayanan kavmimiz yoruldu, dayanamayacak hale geldi. İçimize yavaş yavaş sızıp bizi yiyen yabancıların kucağına bırakıverdi kendini. Onlar yönetiyor bizi şimdi. Topraklarımıza ilkel geldiler; sayemizde uygar olmaya başladılar. Ne yazıdan, ne tarımdan, ne sanattan, ne dinden, ne okuldan, ne attan, ne arabadan, ne aydan, ne yıldan haberleri vardı. Hepsini bizden öğrendiler. Sonra da ‘Biz yaptık, biz bulduk’ diye övünmeye başladılar…” (bkz. Muazzez İlmiye Çığ, <span class="ideitalik">Sumerli Ludingirra</span>, s. 12) Antik çağda Asurlar, zaptettikleri her kavmin kültürel mirasını imha etmenin yanı sıra onlara yönelik sistemli bir asimilasyon politikası güdüyorlardı. Persler de, devirip mirasına kondukları Medlerin tarih bilinci ve kimliklerini yok etmek amacıyla, özellikle o toplumun aydın ve rahiplerini (magular) ya katlediyor ya da Anadolu’ya sürgün ediyorlardı. </p>
				<p class="normal">Tarihinin unutturulması veya başkalarınca yazılması, bir halka yapılacak kötülüklerin en büyüğüdür. Sömürgeci zihniyetin ürünü olan oryantalizm, 19. yüzyılda İngiltere’nin işgali altındaki Hindistan tarihinin yazılmasıyla başlamıştı. Bunun canlı örneğine, 1991 Mayısında gezdiğim Viranşehir’e bağlı Yezidi köylerinde tanık oldum. M.Ö. 660-550 yıllarında Zerdüşti inancı biçiminde başlayıp M.S. 1075-1162 yılları arasında ana hatlarıyla Yezidiliğe dönüşen Kürtlere özgü bir inanç ve kültürel mirasın sahipleri olan Yezidiler, İslam’ın etkisiyle tarihlerinin büyük ve önemli bir bölümünü unutmuşlardı. İlginçtir, Kürt Yezidi kültürünün “tarihsel taşıyıcıları” olması gereken <span class="ideitalik">pir, şeyh, kavval, fakir</span> ve <span class="ideitalik">koçek</span>ler, yeni kuşaktan yetişen siyasi bir Yezidi ya da Müslüman Kürt genci kadar bile tarihlerinin bilincinde değillerdi. Bu bağlamda, ezen ve yöneten egemen sınıf, ezilen/yönetilen bir halkın tarihini unutturmak için iki şeye başvurur: <span class="ideitalik">Bir</span>; gerçek tarihi tahrif etmek ve inkârcılık. <span class="ideitalik">İki</span>; yalan ve yanlışa dayanan “alternatif tarih” yazma çabaları.</p>
				<p class="normal">Örnekleyelim: Manastırlı Süleyman Sabri Paşa Ağrı, Van, Revanduz bölgelerinde komutanlık yapmıştır. Kürtler konusunda şunları yazar: “Eski tarih, <span class="ideitalik">‘Kürt’</span> adlı bir millet kaydetmiyor. Asur kitabelerinde <span class="ideitalik">‘Kürt’</span> adına tesadüf edilmiyor; bunun için <span class="ideitalik">‘Kürt’</span> kelimesi bir milleti kanıtlamıyor. Asur kitabeleri, vaktiyle bu bölgede <span class="ideitalik">Lu Hurdu</span> adlı bir Türk hükümeti bulunduğunu…” (<span class="ideitalik">Van ve Kürt Türkleri Hakkında İncelemeler</span>, s. 9-19) Görüldüğü gibi inkârcılık ve tahrif atbaşı yürütülmektedir “alternatif tarih” tezlerinde.</p>
				<p class="normal">Benzer görüşler Genelkurmay Başkanlığı’nın 15750 sayı ve 16 Mart 1946 tarihle Piyade Okulu için hazırladığı ve Genelkurmay Başkanı Orgeneral Kazım Orbay’ın imzasıyla sunulan bir yönlendirme broşürünün 1. ve 4. sayfalarında şöyle ifade ediliyor: “Asur kitabeleri bu mıntıkalarda (Yukarı Mezopotamya) <span class="ideitalik">Lahordu</span> adlı bir Türk hükümeti bulunduğunu ve… 3000 yıllık tarihinin kısaca gözden geçirilmesiyle de anlaşılıyor ki, <span class="ideitalik">‘Kürt’</span> diye bir millet yoktur. Asılları Turanlı olan bu halk…” Türklerin Anadolu’yu fetih tarihlerinin her yıl kutlanan M.S. 1071 Malazgirt Savaşı’yla olduğunu anımsarsak, Yukarı Mezopotamya’da 3000 yıllık Türk hükümetinin bulunmasının imkansızlığını da kavrarız.</p>
				<p class="normal">Emekli Jandarma Albayı Nazmi Sevgen İran’ın Kürt tezlerine karşılık, Türk devletinin resmi görüşünü, 1970’de askerler için düzenlenen “Doğu’da Kürt Meselesi” adlı konferansta dile getirir: “Ne Asur ne Urartu yazıtları <span class="ideitalik">Kardu-Kürdo</span> veya benzeri isimde bir varlıktan söz etmemiştir. Oysa Kürt adına Kurt İlhanı Alp döneminde Elegeş yapıtlarında rastlanır ki, bu Kürtlerin aslen Türk olduğunun kanıtıdır…” </p>
				<p class="normal"><span class="ideitalik">Osmanlı Devrinde Dersim İsyanları</span>’nı 1937’de yazan Kurmay Binbaşı Burhan Özkök’ün fikri de aynı: “Halk kök itibariyle Türktür. Fakat siyasal, tarihi ve idari bazı sebepler ve daha doğrusu hatalar yüzünden halkın hakiki benliği asırlarca unutturulmuş ve bunlara (Kürt) tabiriyle başka bir mevcudiyet, başka bir milliyet ve manasız bir varlık atfedilmiştir…” (s. 3-4) Bir şey yoktan var edilemeyeceğine ve “manasız bir varlık” diye bir şey olamayacağına göre, bu iddiayı geçersiz kılmanın yolu şu soruyu sormaktır: Kürt, tarihin derinliklerinden süzüle süzüle günümüze nasıl gelebildi? “Kürtlerin tarihinin olmadığı ve halk/ulus olarak yokluğu” yolundaki yanlış tezleri ileri sürmek için Osmanlı yönetiminden beri birçok paşa, general, albay, askeri doktor, yarbay, binbaşı vs. çeşitli yazılar yazdılar. Bunun bir değerlendirmesini 25 Ağustos 1991 tarihli <span class="ideitalik">2000’e Doğru</span> dergisinde “Subaylar Kürt Dersine İyi Çalışıyor” başlığı altında yapmıştık.</p>
				<p class="normal">Konuya el atan sadece askerler olmadı. Siyaset adamları ve devletin sivil kurumları da bu sorunu inkârcılık temelinde ele aldılar. İsmet İnönü, konuyu bilerek çarpıtanlar arasındadır. İnönü, Lozan görüşmelerinin (1922) Musul’a ilişkin konusunda İngiliz temsilcisi Lord Curzon’a yazdığı mektuplardan birinde, şu görüşü ileri sürer: “Yezidiler Kürttür, doğal olarak mezhep ayrılığı vardır... Yezidilerle Kürtleri birbirinden ayırmak, ayrı tutmak haksızlık olur... Kürt halkı <span class="ideitalik">İrani </span>değil, <span class="ideitalik">Turani</span> kökenlidir. (...) Tarihin çok eski dönemlerinde Asurların hakimiyetindeki dağılmalarda, Turani kökenli bir halk olan <span class="ideitalik">‘Gudular’</span> (Gutiler -F.B.) oturuyorlardı. Üstün savaşçı olan bu halkın, savaşçı anlamına gelen ismi Asurcaya çevrildiğinde <span class="ideitalik">‘Gardu’</span> ya da <span class="ideitalik">‘Kardu’</span> anlamına geliyordu ki bu <span class="ideitalik">kürt</span> kelimesinin geldiği yerdir.” (Hasan Yıldız, <span class="ideitalik">Fransız Belgeleriyle Sevr-Lozan-Musul</span> <span class="ideitalik">Üçgeninde Kürdistan</span>, Koral Yay., Mayıs 1991, s.138) İnönü, Yezidileri Kürtlere, Kürtleri de Türklere bağlayarak resmi ideolojiye doğru ilk adımını atmaktadır.</p>
				<p class="normal">“Kurtuluş Savaşı boyunca ‘Kürt’ milleti, ‘Kürt’ deyimini elverdiğince Osmanlı/İslam unsurları çerçevesinde kullanmaya özen gösteren Mustafa Kemal, Kürtlere yönelik önemli taktik açılımlar ve söylemler geliştirdi. Örneğin, 1916’da M. Kemal Diyabakır’da II. Kolordu kumandanıyken, Kürt aşiret reisleriyle dostluk kurmuştu. Kürt milli kıyafetiyle bir tabur oluşturmuş; yine Kürt giysileriyle bezenmiş sekiz-on yaşlarındaki bir kızı da arabasında dolaştırmıştı. Kürtlere gösterilen bu yakınlık öyle etkili olmuştu ki, Mustafa Kemal Paşa’nın aslen Kürt olduğunu söyleyenler bile çıkmıştı.” (bkz. Zınnar Silopi, <span class="ideitalik">Doza Kurdistan</span>, s. 43.) Mustafa Kemal’in bu taktiği Erzurum Kongresi’nde yankılarını bulmuştu. 8 Ocak 1920 tarihli Erzurum Merkez Heyeti Tutanağı’nda şöyle bir ibare geçmişti: “Doğu Anadolu’nun korunmasında en büyük etken olan Türklerle Kürtlerin birleşmesi öngörülmüştür.” (bkz. Doğu Perinçek, <span class="ideitalik">Kurtuluş Savaşı’nda Kürt Politikası</span>, s. 108.) Sivas ve Amasya kongrelerinde “Kürtlerin Osmanlı İmparatorluğu’ndan ayrılmasının imkansızlığı” üzerinde durulurken; bu “halkın sosyal ve geleneklerine ilişkin haklarının sağlanacağı” yolunda teminat veriliyordu. Türkiye Cumhuriyeti’nin kurucusu M. Kemal, Sovyetler Birliği Dışişleri Bakanı Çiçerin’e gönderdiği 3 Haziran 1920 tarihli mektupta ise, “Kürtlerin kendi geleceklerini belirleme hakkını” ifade etmişti. Esasen kurulacak ülkenin “Kürtlerle Türklerin ortak vatanı”; TBMM’nin her iki halkın “ortak meclisi” olduğu ve Lozan’daki görüşmelerin ise “Kürtlerle Türkler adına yapıldığı” defalarca açıklanmıştı. (bkz. Perinçek, age, s. 172,182, 188, 193,197 ve 198.) İzmit’te 16-17 Ocak 1923 tarihlerinde Atatürk, gazeteci Ahmet Emin (Yalman) Bey’e “Kürt Meselesi” hakkında görüş belirtirken, “Kürtlerin çoğunlukta olduğu illere özerklik verme” düşüncesinden açıkça söz etmişti. (bkz. 30 Ağustos-5 Eylül 1987 tarihli <span class="ideitalik">2000’e Doğru</span> dergisi, İstanbul) </p>
				<p class="normal">Taktik açıdan ortaya atılan “Kürtlere ırki, içtimai ve harsi (etnik, toplumsal ve kültürel) haklar veya özerklik” yolundaki belgeli vaatlerin tutulmaması bir yana; Atatürk, yavaş yavaş söylediklerinden geri adım atmış; hatta “böyle bir önermenin hata olduğunu” sonradan dile getirmiştir. Savaş yıllarında “Kürtleri, Çerkesleri, Lazları.. vs. kapsayan Türkiye milleti” deyimlerini özel olarak “Kürt-Türk kardeşliği” biçiminde vurgulayan M. Kemal, köprüyü geçip işi bitince, fikir değiştirmesinin gerekçelerini <span class="ideitalik">Nutuk</span> (<span class="ideitalik">Söylev</span>) isimli konuşmalarından derlenen eserinde gerekçelendirmiştir. Bunun doğal sonucu olarak o, 1 Mart 1923 tarihli bir konuşmasında “Türk milleti” ifadesini bilerek kullanır; 29 Ekim 1923’te ise “Türkiye milleti” demekten tümüyle vazgeçer. Artık Kürt-Türk yok, Türk vardır. 1923 Diyarbakır konuşmasında, “Diyarbakırlı, Vanlı, Erzurumlu, Trabzonlu, Trakyalı ve Makedonyalı hep bir ırkın evlatlarıdır...” der M. Kemal. Bu ibare, günümüzde Diyarbakır kent girişindeki büyük bir tak üzerinde yazılı durmaktadır.</p>
				<p class="normal"> </p>
				</body>
</html>