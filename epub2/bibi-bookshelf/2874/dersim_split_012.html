<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h2 class="solbaslik1" id="calibre_toc_17">Zaza/Dımıli Tanımı</h2>
				<p class="normal">Genelde Zazaların, özelde Dersimlilerin kimliğine ilişkin tartışmaların tarihi 19. yüzyıl başlarına kadar uzanır. Bu topluluğun Kürt, Türk, Dımıli (Zaza), Ermeni, Alevi ve Kırmanc olduğunu ileri sürenlerin sayısı az değil. Köken tespiti, bir yandan Kürt halkını <span class="ideitalik">Kurmanc</span> ve <span class="ideitalik">Zaza </span>diye bölüp yönetmeyi, bir sonraki adımda öncelikle Zazaları Türk sayarak asimile etmeyi amaçlayan Türkçü/Türk milliyetçisi kesimlerle Kürt çevreleri arasında; diğer yandan özellikle farklı Kürt örgütleriyle, Dımılice konuşan bazı dergi ve fraksiyonlar arasında haddinden fazla siyasileşmiş bir tartışma ve polemik ortamı doğurmuştur. Arada bir devreye giren Ermeni milliyetçileri de, Erzincan-Dersim hattına kadar uzanan coğrafyayı “Batı Ermenistan” diye tanımlayarak, “Dersimlilerin Ermeni kökenden geldiklerini” ifade etmekten geri kalmazlar. <span class="ideitalik">Dersim Direnişleri</span> adıyla bir derleme yapan M. Kalman, “Zaza” tanımına ilişkin farklı görüşleri, ayrıntılı biçimde eserine aktarmıştır. Bundan yararlanarak, konuya ilişkin bir özet yapabiliriz: </p>
				<p class="normal"><span class="ideitalik">Zaza</span> sözcüğünün nereden kaynaklandığı ve anlamı konusunda bir netlik yoktur. Sümer yazıtlarında “ninni zaza” (bir tapınak) adı geçer. <span class="ideitalik">Tevrat</span>’a göre, Yarahmel’in iki oğlundan birinin adı “Zaza”dır. Anne tarafından Zaza, baba Türk olan Diyarbakırlı sosyolog Ziya Gökalp, henüz Kürt kimliğini ön plana çıkarıp kendini öyle tanımlayarak bir anlamda “Kürtlük davası”nı savunduğu dönemde Zazalara ilişkin şunları yazmıştı: “Zazalara gelince; bunlar kendilerine Arabi harfi kesriyle (<span class="ideitalik">i</span> sesiyle -F.B.) <span class="ideitalik">Kirt </span>derler. Kırmançlar da <span class="ideitalik">Kirdaş</span> adını verirler. Türkler ise <span class="ideitalik">Kirt</span> namını Kırmançlara ayırmışlardır. ‘Falan Kürt müdür, Zaza mıdır’ denildiğinde Kürt’ten maksat <span class="ideitalik">Kırmanç</span>’tır. Dumbililere <span class="ideitalik">Zaza</span> adını veren yine Türklerdir. Zaza kelimesini ne Zazalar kullanır ne de Kırmançlar.” Cumhuriyet’in kuruluşunu izleyen ilk otuz yılındaki Tek Parti’nin toplum mühendisliğinin (Türk milleti yaratma) Türkçü mimarı ve kuramcısı Hasan Reşit Tankut, “Alevi Zazaların bir bölüğünün kendilerine <span class="ideitalik">Kert </span>dediğini; bu sözcüğün ‘egemen sülale ile yakınları’ anlamında kullanıldığını ve bu egemen tabakanın Türk soyundan geldiğini, Türkçe konuştuğunu ama Selçuklular zamanında Horasanlı Kertelerin giderek Farsça konuştuklarını” kaydettikten sonra, Zaza sözcüğünün kökenini Türkçü bir anlayışla açıklamaya yelteniyor: “Eski Türkçede kayaya <span class="ideitalik">sak</span> denilirdi. Kayalı sıfatı anlamında <span class="ideitalik">sasak </span>kelimesi kullanılırdı. Zazalar kayalık bölgelerde yaşadıklarına göre, onları <span class="ideitalik">‘sasak’</span> kabul etmek olasıdır. Sondaki (<span class="ideitalik">k</span>) harfi düşünce, geriye kalan <span class="ideitalik">sasa</span> sözcüğü zamanla <span class="ideitalik">zaza </span>oluvermiştir.” İngiliz gezgin J. Rich, “kekeme, dolu ağızla konuşan, anlaşılmaz biçimde telaffuz eden”in karşılığı olarak kullanılan “zaza” sözcüğünün bir lakap olduğunu ileri sürer. </p>
				<p class="normal">ABD’de yaşayan İranlı Kürt akademisyen Mehrdad İzady’e göre; Dımıliler ‘<span class="ideitalik">z</span>’ harfini vurgulu bir pelteklikle ‘<span class="ideitalik">za</span>’ biçiminde telaffuz ettiklerinden, güneyli Kürtler bunlara “<span class="ideitalik">zaza</span>” sıfatını yakıştırmışlar. Bazil Nikitin’e dayanan Malmisanij şu yorumu yapıyor: “Asıl kabile mensubuna <span class="ideitalik">Kurd </span>denir. Kabilesinden ayrılıp başka bir kabileye sığınanlara <span class="ideitalik">kurt/kırt/kert</span> sıfatı yapıştırılır ki; bu bir anlamda küçümsemedir.” Aynı yazar, Ehmede Xasi’nin 1899 yılında Diyarbakır’da Zazaca kaleme aldığı <span class="ideitalik">Mewlid</span> kitabında Dımılilerin kendilerini <span class="ideitalik">Kırd</span>, dillerini <span class="ideitalik">Kirdki</span> veya <span class="ideitalik">Kırdi</span> diye tanımlamanın iki biçimine de rastladığını belirtiyor. Dımıliler, Kurmanclara <span class="ideitalik">k</span><span class="ideitalik">ırdas</span> veya <span class="ideitalik">kırdasi</span>; konuştukları dile <span class="ideitalik">kırdasi</span> ya da <span class="ideitalik">kırdaski </span>adını verirler. Dersimli Dımıliler ise kendilerine <span class="ideitalik">kırmanc</span>; Kurmanclara <span class="ideitalik">kırdas</span>, Kurmanciye ise <span class="ideitalik">kırdaski/kırdasi/kırdaşi</span> derler. Sünni Zazalar kendi dillerini <span class="ideitalik">dımli</span>; Dersim Alevilerininkini <span class="ideitalik">so-be</span>; Kurmanciyi ise <span class="ideitalik">here-were</span> olarak tanımlarlar. </p>
				<p class="normal">Bilimsel ismi Dımıli olması gereken bu deyimin yazılış biçimleri pek farklıdır: Dumuli, dumli, dumıl, dümbeli, dümbüllü, dumbuli, dınbıli, dımbıli, dunbeli, donbeli, dımılli, dımli, dımılı… Kürt araştırmacısı Malmisanij’e göre; sözcük ilk kez Fadullah İbn’ul Omari Şehabeddin Ahmed’in <span class="ideitalik">Mesalik’ül Ebsar fi Memalik’il Emsar</span> kitabında, “dunbuli” biçiminde kullanılmıştır. Yazar, 13. ve 14. yüzyıllarda Dunbulilerden söz ederken; bunların Musul yakınlarında yaşadıklarını ve kendilerine Zaza dediklerini belirtir ki; 14. ve 15. yüzyıldaki meslektaşı İranlı Firuzabadi, kendisiyle aynı gözlemlere sahiptir. 16. yüzyılda yaşamış Kürt tarihçisi Şeref Han, <span class="ideitalik">Şerefname</span>’de Dunbuli aşiretlerinden söz ederken; bununla Sünni mezhebinden olmayan kimi Kürt topluluklarını ama özellikle onları, Yezidi Kürtleri kasteder. J. Markwart, <span class="ideitalik">dimli </span>söyleniş biçiminin çok yeni olduğuna işaret eder. Evliya Çelebi, ünlü <span class="ideitalik">Seyahatname</span>’de, İran Urmiye gölü civarında yaşayan Dumbelilerin Türkmen olduğunu kaydeder. İranlı gezgin Nimetullah Şirvani de; “Aynı yöredeki aynı topluluğun Türkçe konuşmakla birlikte Kürt olduğunu” belirtir. </p>
				<p class="normal">Batılı araştırmacılar Deylemi-Dımıli bağlantısını henüz ikna edici biçimde kuramadıkları gibi, <span class="ideitalik">dimli/dimili</span> ve <span class="ideitalik">dumbeli</span> ilintisini de bilimsel düzlemde açıklığa kavuşturamadan tartışmayı sürdürürler. Özellikle Dımılicenin Kürt dil kümesine girmediğini savlayan Alman Karl Hadank’ın <span class="ideitalik">d</span><span class="ideitalik">ımıli-dumbuli</span> denklemi, kimi Batılı araştırmacıların (P. Lerch gibi) eleştirilerine hedef olmaktadır. J. Makwart, İran’ın Hoy bölgesindeki Dumbelilerin Dersim’e sürgün edildiklerini ileri sürer. Aynı yazar <span class="ideitalik">Dımıli</span> ile <span class="ideitalik">Deylemi</span> arasında bağlantı kurmakla kalmaz, aynı zamanda Zazacayı Tebriz’in kuzeyindeki Marand yakınlarında Gelinkaya köyünde konuşulan <span class="ideitalik">Harzanca</span> ile ilintilendirir. Bu tezin sahibi F. C. Lehman’dı. Fakat bu yazar, o köydekilerin 18. yüzyılda Nadir Şah tarafından gönderilen bir cemaat olduğunu unutmuştur. J. Morier de Hoy bölgesinde yaşayan Dumbelilerden söz eder. Zazaları Kürt soyundan sayan P. Lerch’e karşılık, Avusturyalı F. Müller, “bu dilin gramer bakımından bağımsız ve birçok noktada Kürtçeden ayrı bir diyalekt (lehçe) olduğunu” yazar. A. Sosin, “Zazalar Kurmanciden farklı bir diyalekt konuşan Kürtlerdir” derken; <span class="ideitalik">Büyük İran Filolojisi</span> kitabını hazırlayan W. Geiger, Zazacaya ayrıca yer vermez; onu Kürtçe içinde tasnif eder. Fakat V. Minorsky, Deylemilerin Zazaların muhtemel ataları olabileceğini düşünür. W. B. Loockwood, Dımılice’yi bir dil olarak değerlendirir. D. N. Mac Kenzie Med diliyle Kürtçe arasında bir bağlantıya karşı çıktığı gibi; Gorani lehçesinin Kürtçeyle ilgili olmadığını belirtir ve bu arada <span class="ideitalik">dımli</span> sözcüğünü Deylem ile ilintilendirir. T. Lynn Todd ile İ. Svanberg, Zazaları apayrı (Kürtlerden farklı) bir halk olarak görürler. Ermeni yazar Agop Şahbaz da hemen hemen aynı görüştedir. A. Christensen ile A. M. Benedictsen gibi İran dili ve tarihi uzmanları, dil konusunda görüş açıklamazlar. Fransız İranolog Pierre Lecoq, Dımılicenin Kürtçeden ayrı (ve Gilaki’yle ortak olan) bir dil olduğunu yazmakla birlikte, bu dili konuşanları Kürt halkından sayıyor.</p>
				<p class="normal"> </p>
				</body>
</html>