<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h1 class="h1baslik" id="calibre_toc_2">İKİNCİ SUNUŞ</h1>
				<p class="solbaslik">CHP, AKP ve Dersim</p>
				<p class="normal">Elinizdeki kitabın 5. basımında<sup class="calibre3"><a href="dersim_split_048.html#footnote-304-1" id="footnote-304-1-backlink">1</a></sup> bile, Dersim’e ilişkin gelişmeler durmadı. Dersim’de bir kez daha kan fışkırdı, militarizm hortlatıldı; tarih ile trajedi, birlikte siyaset sahnesinde boy gösterdiler. </p>
				<p class="normal">CHP Genel Başkan yardımcısı ve eski diplomat Onur Öymen, 10 Kasım 2009’da TBMM çatısı altında Kürt meselesinin tartışılması münasebetiyle, sorunun “müzakere ve barışçıl yollarla değil, askerî yöntemlerle çözülmesi gerektiğini” vurgulayan bir konuşma yaptı. Şiddet yoluyla meseleyi halletmenin iki örneğini verdi: 1925 Şeyh Said İsyanı ve 1937-38 Dersim İsyanı! </p>
				<p class="normal">CHP’li siyasetçi ve milletvekili, esasında “gaf yapmadı” gerçeğin ta kendisinden söz etmiş oldu. Öymen, devletin bilinçaltını açığa vurdu. Zira CHP ile onu temsil eden yönetim kademesi, 1930’larda “devlet süngüdür” diyen CHP milletvekillerinin şiddet mirasını devralmış görünüyorlar.</p>
				<p class="normal">Burada, Öymen’in bilinçli yahut bilinçsiz, farklı bir kusuruna değinmekte yarar var: Bir, Dersim olayı, bir isyan değil; topyekûn imhaya karşı nefsi müdafaadır, kendini savunma temelinde bir direniştir. Ancak devlet mantığı, karşı gelen herkesi “asi” ve “isyankâr” ilan etmek suretiyle, onun başvurmak zorunda kaldığı eylemi de “isyan” gibi gösterme alışkanlığındadır. Halbuki sözcük anlamı itibarıyla “asi” ve isyankâr” ile silahlı ayaklanma, başkaldırma manasındaki “isyan” arasında kesin fark vardır. Mesela bir baba söz dinlemeyen çocuğu için “asi” ve “isyankâr” diyebilir ama aynı evladı hakkında “isyancı” deyimini kullanamaz! </p>
				<p class="normal">Diğer yandan Öymen, devletin, Kürtler ile asla “görüşmediğini, müzakere yapmadığını, temas ve diyalog kurmadığını” vurguluyor ki, eğer bilinçli bir unutturma ve çarpıtma değilse, bu yanlış tespit, kendisinin Kürt ayaklanma ve direnişlerinin yaşandığı yakın tarih konusunda ne kadar bilgisiz ve cahil kaldığını gösterir! Çünkü Osmanlı ve Cumhuriyet yöneticileri, başta Koçgiri olmak üzere, Ağrı ve Dersim olayları öncesi ve esnasında, dönemin başkaldıran yahut direnen Kürtleriyle görüşmüş; müzakere yapmış ve hatta onlara “özerklik” vaat etmişler; Kürtlerin bazı haklarını verme taahhüdünde bulunmuşlar.</p>
				<p class="normal">Öymen’e yönelik tepkiler; CHP’yi sarstı. Dersim kökenli Kemal Kılıçdaroğlu, baba ocağına gittiğinde karşılaştığı kitlesel tepki üzerine Öymen’den “gereğini yapmasını” yani “istifa etmesi”ni istedi. Fakat Ankara’da CHP ileri gelenlerinden gördüğü baskı üzerine, duruşunda ısrar edemedi. Partisinin “çelik iradesi”ne, “devlet, süngüdür” mirasını devralan baskıcı mantığına boyun eğmek zorunda kaldı. Bu olay, aynı zamanda Dersimli Kızılbaş ve Kürtlerin, CHP ile ilişkilerini tartışmaya açtı. </p>
				<p class="normal">Gerek Öymen gerekse Kılıçdaroğlu, yurtiçi ve yurtdışında yoğun tepkiyle karşılaştılar. Tepki verenler, Öymen’in “CHP’den derhal istifa etmesi”ni istediler! Kanımca bu duygusal bir yaklaşımdı ve gerçekçi bir analize dayanmıyordu. Çünkü ortada şöyle bir yanılsama vardı: Sanki CHP Kürt meselesinde şiddet ve baskıdan, eski deyimle tedip ve tenkil’den yana bir parti değilmiş; sadece Onur Öymen “askerî bastırma yolunu savunuyormuş” gibi bir akıl yürütme söz konusuydu. Kanımca, CHP’nin 1990’lardan 2010 yılına kadar savunduğu siyasetler, onun süngü yoluyla çözümleri tercih ettiğini gösteriyor. Yani Öymen’in CHP’den istifa etmesiyle, bu parti, eski ve yeni günahlarından ve militarist ruhundan arınmış olmayacaktı. </p>
				<p class="normal">Kılıçdaroğlu’nun istifasını isteyenler ise, daha karmaşık bir sosyo-politik olaya el attılar ancak bu meseleyi bir türlü çözme olanağı bulamadılar. Kılıçdaroğlu ve benzerleri, “celladına âşık” olmuş ve asimilasyona uğramış eski Dersimlilerin, kendilerini Tuncelili diye tanımlamalarından başlayan tarihi bir yanılsamanın ürünüdür. Kimi Türkleşip kimi Sünnileşen bu eski Dersimli, yeni Tuncelililer; düzen partileri sayesinde “ikbal” aramayı öylesine uç noktalara vardırdılar ki; 1990’ların ortasından itibaren İslamcı dünya görüşünü benimseyen Refah Partisi (Milli Görüş) geleneğiyle iş tutabildiler; MHP’ye göz kırptılar; AKP’ye olmadık oranda oy verebildiler. Dahası, Fethullah Gülen hareketine yakınlığıyla bilinen oluşumların özel okullarına, yurtlarına ve sivil toplum kuruluşlarına kucak açtılar. Oralara sığındılar.</p>
				<p class="normal">Dersimlilerin CHP’ye tepkisi, kimi yerlerde, bu partiden toplu istifalara da yol açtı. Dersimlileri “oy deposu” olarak gören AKP ile CHP, Öymen’in konuşmasından sonra, birbirlerini ağır biçimde suçladılar. Alevi Bektaşi Federasyonu Başkanı Ali Balkız’ın yerinde deyişiyle, “Sanki Aleviler pazara çıkmış mal gibi onun üzerinden pazarlık yapıyor, her iki parti!” (Devrim Sevimay röportajı, <span class="ideitalik">Milliyet</span>, 30 Kasım 2009)</p>
				<p class="normal">CHP lideri Deniz Baykal, AKP’ye, “Alevi oylarını avlamaya çıkma, onlar bizimdir” demeye getiren bir konuşma yaptı. Bu arada AKP’nin geçmişte Alevilere yönelik karşıt tutumlarını, husumet kokan söylemlerini, mezhepçi yaklaşımlarını sergiledi. Buna karşılık AKP lideri ve Başbakan Recep Tayyip Erdoğan, “Dersim Katliamı” ibaresini kullandı ve CHP’yi, “eski kafalı katliamcı olmak” ile suçladı. </p>
				<p class="normal">Bütün bu dalaşma, tartışma ve siyasi fırsatçılıklardan iki önemli sonuç çıkıyor:</p>
				<p class="normal">Bir: Devletin önemli bir yetkilisi, hükümet başkanı R. Tayyip Erdoğan, “Dersim Katliamı” ve “Kerbela” ibarelerini kullanmakla, ilk kez resmî bir ağızdan, bizim ve diğer araştırmacıların yıllarca iddia ettikleri bir olguyu doğruladı. Yani Dersim’de isyan olmamış; o dönem iktidarlarının planlı imha politikalarına karşı bir direnme (kendini savunma) gerçekleşmiştir. Devletin süngüsü galip gelince de, toplu sürgünler ile katliamlar yaşanmıştır. </p>
				<p class="normal">İki: Alevilik, siyasi partiler arasında bir rant kavgasına, pastadan pay kapma meselesine dönüştürülmek istenmektedir. Bir “oy kapmaca oyunu” başlamıştır! 2009 sonlarında Öymen ile CHP’ye yönelik Kızılbaş-Kürt, özelde ise Dersimli tepkisinden yola çıkan kimileri, “Alevilerin ebedi billâh CHP’ye küseceklerini, artık ona oy vermeyeceklerini” ileri sürüyorlar. Kanımca, bu gerçekçi bir beklenti yahut öngörü değildir. Çünkü CHP ile Aleviler arasında geçmişte de büyük sorunlar (Kahramanmaraş, Çorum, Sivas Madımak Oteli olayı gibi) yaşandı. Gelgelelim bu küskünlük ve dargınlıklar çabuk unutuldu; Aleviler, çaresizce, yine bu partiye yöneldiler. </p>
				<p class="normal">Gerçekte mesele şudur: Yüzyıllar boyunca Sünni-Hanefi-Maturidi anlayışın baskısı altında yaşayan ve Yavuz Sultan Selim zamanından beri kitlesel katliamlara maruz kalan Aleviler, Osmanlı’nın yıkılışı ve Cumhuriyet rejiminin kuruluşuyla birlikte, büyük ölçüde rahatladılar. Cumhuriyet iktidarlarının Alevi-Kızılbaş ve Bektaşi dergâhlarını, Cemevlerini kapatmaları, Alevileri fazlaca kızdırıp küstürmedi. Geçmişte beterin beterini görmüş olan Aleviler, laiklik kuralınca yönetilmekten (devletin güdümünde Diyanet İşleri Başkanlığı’na rağmen) ciddi anlamda şikâyetçi değildiler. Serzenişleri, bir dosta dert yanmaları gibiydi. Cumhuriyet rejimini kuran Mustafa Kemal’i, “Hz. Ali donuna bürünmüş” bir lider olarak görmeyi sürdürdüler. CHP’ye de bu biçimde yaklaştılar. </p>
				<p class="normal">Kemalist yönetimin Aleviler nezdinde yarattığı yanılsamalı bilinç veya propaganda, 1920-40 yılları arasında ülkeyi yöneten kadronun birçoğunun kökeninin, meşrebinin “Alevi olduğu” temeline dayanıyordu. Bu söylem, 1925 Şeyh Sait Ayaklanması sırasında, Dersimliler arasında gezen devletin görevlileri tarafından, bilinçli biçimde geliştirilmişti.</p>
				<p class="normal">Alevileri haklı ve gerçekçi kılan olgular, özellikle 1950’lerin ikinci yarısından itibaren ortaya çıktı. CHP’nin, Milli Şef İsmet İnönü’nün tek parti diktatörlüğü altında ezildiklerini hisseden Aleviler, azımsanmayacak oranda oylarını Demokrat Parti’ye (Adnan Menderes-Celal Bayar ikilisinin önderliğindeki) yönelttiler. Fakat DP’nin “laiklik” kurallarını bozan kanunları çıkarması, İslamcıların devletle yeniden barışmasına ve bu arada Alevilerin yeniden hayal kırıklığına uğramalarına yol açtı. </p>
				<p class="normal">Eh, İslamcıların gerek mezhepçilik temelinde yaptıkları çok yönlü mahalle baskıları, gerekse siyasi-dini eksende kalkıştıkları kuşatma ve katliamlar, Alevileri tarihi açıdan haklı çıkardı. Unutmayalım ki, Aleviler, 1950’den itibaren sağcı-dinci-milliyetçi koalisyonlar ve muhafazakâr hükümetlerin himayelerinde gelişen siyasal İslam, Türk-İslam sentezi ve Sünnilik faaliyetlerinin ana hedefi durumuna geldiler, getirildiler. Bu saldırıları göğüsleyebilmek için, Alevilerin himayesine sığındıkları biricik kalkan, ne yazık ki CHP oldu. Alevilerin nazarında, şeriatçı/dinci/milliyetçi tehlikeye karşı kullanılabilecek biricik güçlü silah, CHP’den başkası olamazdı. Zira bu parti, her zaman iktidar adayıdır, ana muhalefet partisidir. Dolayısıyla kendilerini koruyabilir. Sol ve sosyalist akımlar ise, Alevilerin gözünde daha küçük korunma araçlarına benzerler; mesela, birer çakı, hançer gibidirler. Alevilere göre, sosyalistler iktidara gelemeyecekler; yarının güçlü koruyucuları olmaya aday değildirler; onlardan umut yoktur. Alevilerin gözündeki CHP böyle olduğundan, onun şamarlarına tahammül etmeyi biliyorlar. </p>
				<p class="normal">CHP ise, Alevileri hem oy deposu, hem de “laikliğin” temel taşı gibi görmek suretiyle durumu istismar ediyor. Alevi katliamlarının, 1937 Dersim katliamının, 1990’lardan 2000’lerin sonuna kadar bölgedeki çatışmalar nedeniyle uygulanan faili meçhul cinayetlerin, infazların, köy boşaltmalarının ve orman yakmalarının CHP iktidarları döneminde olması acaba bir rastlantı mıdır?</p>
				<p class="normal">Bu yüzden, Alevi-CHP, Dersimli-CHP ilişkisini sorgularken; kesinlikle AKP ve ondan önceki geleneğin, Sünni egemen ideolojinin Alevi-Kızılbaşlara yönelik açık ve sinsi politikalarını görmezden gelemeyiz. Bunları sorgulamadan Alevi ve Dersimliler arasında CHP’yi deşifre etmeye yönelik her söylem, bir şekilde AKP ve benzeri muhafazakâr partilerin değirmenine su taşır. </p>
			  <p class="normal"> </p>
				<p class="solbaslik">Dersimliler Nusayri mi, Zeydi mi?</p>
				<p class="normal">Durumu iki örnekle zenginleştirebiliriz: </p>
				<p class="normal">1) Fethullah Gülen cemaati, çok özgün bir yapısı olan Tunceli’ye nüfuz etmeye çalışıyor. Cemaatin, Tunceli’deki çalışmaları biliniyor. Gülencilerin, Tunceli’deki asimilasyon amaçlı politikalarının ardında yatan amaç da Gülen’in geçen hafta internete düşen ses kaydında kendini belli ediyor. Gülen, videobant kaydında, şöyle diyor:</p>
				<p class="normal">“Artık Kürt istiklali, hürriyeti, vatanı falan diyorlar… Hafizanallah kalkar eskiden yaptıkları gibi burayı da verelim bu adamlara gaileyi giderelim derlerse, arkadan Türkiye’de Kızılbaşlık meselesi geliyor. Şimdi bunların içinde mollalar var, hocalar var, şeyhler var, dindarlar var. Açtığımız okullarda ve ders verdiğimiz üniversiteye hazırlık kurslarında bunlarla diyalog kurabiliyoruz. Bir ölçüde bu dalgaları kırma imkânımız oluyor. Bu sertlikleri kırma imkânımız oluyor… Fakat esas, aslen Nuseyri olan Ermenilerden, Süryanilerden meydana gelmiş aslen Nuseyri olan Tunceli civarındaki Aleviler bu işin arkasındadır. Bunlar Türkiye’de gaileler açtığı zaman devletinizle ordunuzla bu işin karşısına çıkamazsınız ve bunların dinleri yoktur.” (Kelime Ata, “Dersim’e Nurcu Seferi”, Habercek.com, 29 Kasım 2009) </p>
				<p class="normal">Tırnak içinde olan ve olmayan yukarıdaki iki paragrafı, gazeteci-yazar Kelime Ata’nın sözü edilen makale başlığından aldık. Burada göze çarpan en önemli nokta, Gülen Hareketi’nin bütün “toplumsal uzlaşma, hoşgörü, ayrımcılık yapmıyoruz; -ci ve –cu gibi sıfatları kabul etmiyoruz ve bunlarla kimseyi de yaftalamıyoruz” türünden iddiaları, yukarıdaki söylemle boşa çıkmış oluyor. Sünni meşrepli bu hareket mensupları, esasında Kızılbaşlık denen olguyu sevmiyorlar; Kızılbaşları dinsiz sayabiliyorlar! </p>
				<p class="normal">Yukarıdaki sözleri dile getiren Gülen’in ifadeleri, eğer alıntılandığı gibiyse, onun tarikat/mezhep bilgisinin ne derece yanlış olduğunu da göstermektedir. Çünkü Gülen’e atfedilen bu sözlere inanılırsa, Dersimliler Kızılbaş değil, Nusayri inancına mensuplarmış!</p>
				<p class="normal">Halbuki Nusayrilik, esasında Ehlibeyt denen genel Bâtıni akımın Arap toplumu (Suriye, Lübnan ile Türkiye’nin Mersin, Tarsus, Adana, İskenderun, Hatay ve Samandağı çevresindeki Araplar) arasında yaygındır. Dersim Kızılbaşlığı ile fazlaca bir benzerliği yoktur! Gülen, Hıristiyan inancındaki Ermeniler ile Süryanileri de Ehlibeyt yolundaki Nusayri yapmış; bu da yetmemiş, Dersimlileri Ermeni kökenli gibi göstermek suretiyle, Bâtıni akımlar ile Hıristiyanlığın farklı mezhepleri alanında ne kadar çarpık ve önyargılı malumata sahip olduğunu göstermiştir! Esasen Türkçü dadaş ve alperen ruhlu Türk-İslam sentezcilerinin hemen bütünüyle bilinçaltında yatan ana fikir, önyargı, yanlış hüküm de budur. </p>
				<p class="normal">2) CHP’nin Tek Parti döneminde devlete Alevilik ve Kürtlük üzerine sıkça raporlar yazanlardan birisi de, 1891 Elbistan doğumlu (ölümü 1980) Hasan Reşit Tankut’tur. Türkçü, tarihçi ve siyasetçi olan Tankut, aynı zamanda “Güneş-Dil kuramcısıdır. 27 Mayıs 1960 askerî yönetimi sırasında Doğu ve Güneydoğu üzerine (Kürt toplumunun çeşitli yanları hakkında) bir rapor daha hazırlamış; Zaza Aleviliğini şöyle tanımlamıştır: “Genel olarak Zaza Aleviliğine, Dersim Aleviliği denilir. Bunlar inanç bakımından Bâtıni ve ulusal teşkilat bakımından Zeydi’dirler. İmam Zeyd, İmam (Hz.) Hüseyin’in oğludur… Dersim’in seyyitleri Kureyşan aşiretindendir. İlk İmam (Hz. Ali) ile beraber gelen kimselerin devamı sayılırlar.” (24 Mart 1961 tarihli raporu, aktaran Mehmet Bayrak, <span class="ideitalik">Açık-Giz</span><span class="ideitalik">li/Resmi-Gayriresmi Kürdoloji Belgele</span><span class="ideitalik">ri</span>, Özge Yayınları, 1994, s. 228-229, Ankara)</p>
				<p class="normal">Tankut, Alevi meşrepli midir; bilemiyorum. Elbistan doğumlu olması, kişide böyle bir izlenim bırakıyor. Buna rağmen Tankut, Dersim Kızılbaşlığını, götürüp Yemen merkezli Zeydilik mezhebine bağlayabiliyor! Burada ya büyük bir yanıltma/yanılsama var yahut tipik bir “inkâr politikası” söz konusudur. İnkâr politikası, devletin öteden beri Kürt toplumunu bilinçli biçimde “Kürt-Zaza” diye ayırması; Zazaları, Türk kavimlerinden sayması tezine dayanıyor. Türk-İslamcı bu teze göre; Dersim Alevileri, esasında Orta Asya’dan yani Horasan’dan gelmişlerdir. Taberistan ile Gilan/Deylemistan (İran’daki kuzey bölgeleri), Zeydilik inancının tohumlarının atılıp yeşerdiği iki ocaktır. Dersimliler, mezhepsel şekillenmelerini ve Türkleşmelerini, bu ocakta tamamlamışlar! Anadolu’ya, Dersim bölgesine gelip yerleşmişler. Fakat her nasılsa, Türklüklerini unutup Kürtleşmişler! </p>
				<p class="normal">Akla hayale sığmayan iddia, saçma sapan tarihsel tez budur!</p>
				<p class="normal">Ne yazık ki, 80 yıllık resmî propagandanın etkisiyle bu teze inanan çok sayıda Alevi-Kızılbaş, Bektaşi ve Dersimli bulunuyor. Hozatlı Ali Kaya, bu uğurda İran’ın Gilan bölgesine gidip kısa bir gezi yaptıktan sonra, Dersimlilerin Kürt toplumuyla ilişkisinin olmadığı yolundaki temelsiz tezi, ileri aşamalara taşıyan görüşleri savunmakla ünlendi. Zazalık iddiasını ilk ortaya atanlardan Ebubekir Pamukçu, Dersimlileri Deylemistan (İran) yöresi sakinlerine bağlarken; Zaza denilen Şafii inançlı Bingöl, Diyarbekir, Palu, Siverek, vs. insanlarının bu Sünni mezhebinin, esasında Alevi inançlı Gilan ve Deylemistan yerlileriyle niçin farklı olduğunu bir türlü açıklayamıyor. Ali Kaya ise, güya dilbilim üzerinden giderek Dersim Dımıli dilinin Kuzey İran’daki Deylem/Gilan yöresi sakinleriyle aynı olduğunu öne sürerken; aynı Dersim Kırmanci dilinin İran’ın güneyinde Hewremanice konuşan Kürt kökenli ve Alevi meşrepli insanların diliyle benzerliğini gündeme bile getirmiyor. Keza Sünni inançlı ve Goranice konuşan İranlı Kürtlerle Dersimlilerin dil/lehçe benzerliğini açıklamaktan aciz kalıyor. Bu soruya yanıt vermekten titizlikle kaçınıyor!</p>
				<p class="normal">Buna karşılık araştırmacı Gürdal Aksoy, doğduğu yöreyi mercek altına alan ciddi ve tutarlı denemeler kaleme aldı. Özellikle “<span class="ideitalik">Dersim Alevi Kürt Mitolojisi: Raa Haq’da Dinsel Figür</span><span class="ideitalik">ler” </span>(Komal Yayınları, 2006, İstanbul) başlıklı araştırmasında, resmi Türk tezlerini irdeleyip sorguladı. Halk içinde yanılsamalı ve yanlış tarzda ezberlenmiş birtakım kavramları (Tujik Baba, Munzur Baba, Dersim ismi, Kureyşan adı gibi kelimeleri), etimolojik açıdan inceleyerek Türk Tarih Tezi’ni bir anlamda çürüten görüşler, önermeler öne sürdü. </p>
				<p class="normal">Gürdal Aksoy, incelemesinin girişine Karl Marx’ın şu cümlelerini yazmış ki, son derece isabetlidir: “Biz, insanların dünyevi meselelerini teolojik meseleler olarak görmüyoruz. Tersine, teolojik meseleleri dünyevi meseleler olarak görüyoruz. Tarih, şimdiye kadar hep kör inançla yorumlandı; biz, kör inançları tarihle yorumluyoruz!” </p>
				<p class="normal">Buradan çıkarmamız gereken en önemli ders şudur: İster din temelinde söylensin, ister Kemalist düzlemde ortaya atılsın; Türkiye’de şimdiye kadar Kürtler ve Dersimliler hakkında egemen çevrelerin öne sürdükleri bütün tezler, yalan ve yanlıştır; maksatlıdır, inkârcılığın ötesinde asimilasyona yöneliktir. </p>
				<p class="normal"> </p>
				<p class="solbaslik">Dersimliler ve Dış Yardım Meselesi</p>
<p class="normal">Onur Öymen ve CHP tutumunun tetiklediği Dersim tartışmaları sırasında, Dersimli önderlerin dış devletlerden yardım alıp almadıkları konusu da gündemdeydi. Benim araştırmalarım, Dersimlilerin dışarıdan yardım almayı pek düşünmediklerini gösteriyor. Çünkü Dersim bölgesi, dışarıya çıkışı olmayan kapalı bir bölgeydi. Bu yüzden kendilerine güveniyor; dışarıdan yardım istemeyi “yiğitliklerine” sığdıramıyorlardı. Buna ilişkin tartışmaların yaşandığına ve yardım alma önerilerinin reddedildiğine dair önemli ipuçlarına, o döneme ilişkin anılarını yazanların satır aralarında rastlamak mümkün. Böyle bir reddetme olayı, Dersimlilerin içine kapalı, dar bölgeci ruh haline uygundu. </p>
				<p class="normal">Öte yandan, ortada Dersim önderi Seyit Rıza’nın, 30 Temmuz 1930 tarihli bir mektubu bulunuyor. Mektup, İngiltere Dışişleri Bakanlığı’na hitaben yazılmıştır. Özetle, Dersim’de yapılan katliam, baskı, zulüm ve tahribata dikkat çekilmekte; “İngiltere’nin manevi desteği” istenmektedir. Dikkat ediniz, burada “maddi” yardım isteği yoktur; sadece boğulmakta olan bir halkın, dünya kamuoyunda duyulması için bir çığlığı, bir haykırışı vardır. </p>
				<p class="normal">Mektubun altındaki imza, her ne kadar Seyit Rıza’ya ait görünüyorsa da, Mehmet Nuri Dersimi’nin mektubu başından sonuna kadar yazdığı, cümlelerin ve siyasal formülün ona ait olduğu açıktır. Yani mektubun genel çerçevesi ve muhtevası konusunda Seyit Rıza genel bir onay vermiş; Baytar Nuri ise, hem mektubun ayrıntılarını yazmış hem de Dersim’den dışarı çıktıktan sonra (11 Eylül 1937), bunu İngiltere yönetimine ulaştırmıştır. Mektup Seyit Rıza’ya ait olsaydı, o, kendisine “Dersim Generali Seyit Rıza” unvanını vermez, bu rütbeyle mektubu imzalamazdı. Zira Kızılbaşlık erkân ve adabı gereği, kimse kendisine böyle unvanlar yakıştırmaz. O halde Baytar Nuri, o meşhur abartılı ifadeleriyle olayı büyütmüş; doğal önder Seyit Rıza’ya kendisince bir rütbe vermiş olmalıdır. </p>
				<p class="normal">Öte yandan, Seyit Rıza’nın Birinci Dünya Savaşı sırasında bölgeyi işgal eden Rus askerlerini Osmanlı birlikleriyle birlikte geri püskürtmesinin ardından, dönemin Türk basını, kendisi için “Dersim Generali Seyit Rıza” unvanını kullanmıştır. Basının gözündeki bu “general” ne zaman kendini savunmak, imha olmaktan kurtulmak amacıyla silaha sarılmış; işte o zaman, gazetelerin sayfalarında “cahil, üfürükçü, istavroz ve haç taşıyan kâfir” sıfatıyla karalanmıştır! Tarihin garip cilvelerinden biri de budur!</p>
				<p class="normal">Aynı mektupta, günümüz Zaza bağnazcılarıyla resmî tarihçilerin öne sürdükleri yanlış iddialara, dolaylı bir cevap bulunmaktadır: Zazacılık yapanlara göre; Sünni Kürtler ile Kızılbaş Dersimliler, etnik ve mezhep ayrılığı yüzünden birbirlerini tutmaz; birbirlerini sevmez ve hatta birbirlerini aynı toplumdan saymazlarmış! Oysa Seyit Rıza’nın mektubundaki şu cümleler, bu tür iddiaları çürüten bir kanıt sayılır: “Bu olay karşısında, Kürtler göçün uzak yollarında can vermek yerine, kendilerini korumak için 1930’da Ararat (Ağrı) Tepesi’nde, Zilan ve Beyazıt Ovası’nda olduğu gibi, silahlara sarıldılar… Zindanlar, yumuşak başlı Kürt halkıyla (Dersimli -F.B.) dolup taşıyor… Üç milyon Kürt, benim sesimden Ekselanslarına sesleniyor…” </p>
				<p class="normal">O tarihte Dersim’de üç milyon Kürt olmadığına göre, Seyit Rıza’nın sözcülüğünü yapmaya soyunduğu bu sayı, hangi topluluktan, hangi milletten ve hangi etnik kümeden oluşuyordu acaba?</p>
				<p class="normal"> </p>
				<p class="solbaslik">Katliamın Boyutu</p>
<p class="normal">Peki, katliamın ve tarihi trajedinin boyutu nedir?</p>
				<p class="normal">Bu acı olguyu, insanlık suçunu, Kasım 2009’dan itibaren yeniden güncelleşen, toplumun bilincine çıkarılan bazı örneklerle, bazı belgelerle açıklamak mümkün:</p>
				<p class="normal">Gazeteci-yazar Hasan Cemal’in alıntılayarak verdiği örneklerle somutlaştıralım: <span class="ideitalik">İhsan Sabri Çağla</span><span class="ideitalik">yangil, Türkiye Cumhuriyeti’nin tanınmış va</span><span class="ideitalik">lileri ve Demirel döneminin başarı</span><span class="ideitalik">lı dışişleri bakanları arasında yer alır. 1937-1938 yılla</span><span class="ideitalik">rında Malatya Emniyet Müdürü’dür.</span></p>
				<p class="normal"><span class="ideitalik">Şöyle anla</span><span class="ideitalik">tır:</span></p>
				<p class="normal"><span class="ideitalik">“Mağaralara iltica etmişlerdi. Or</span><span class="ideitalik">du zehirli gaz kullandı, mağaraların kapı</span><span class="ideitalik">sının içinden... Bunları, fare gibi zehirledi. Ve 7’den 70’e Der</span><span class="ideitalik">sim Kürtlerini kestiler. Kanlı bir harekât oldu.”</span></p>
				<p class="normal"><span class="ideitalik">Or</span><span class="ideitalik">general Muhsin Batur, Türkiye Cumhuriye</span><span class="ideitalik">ti’nin askerlik mesleğinde iz bırakmış Hava Kuvvet</span><span class="ideitalik">leri komutanlarından biridir. Anıla</span><span class="ideitalik">rında Dersim’den şöyle söz eder:</span></p>
				<p class="normal"><span class="ideitalik">“Okuyucularımdan özür dili</span><span class="ideitalik">yorum, yaşantımın bu bölümünü anlatmak</span><span class="ideitalik">tan kaçınıyorum.” Genelkurmay Harp Tarihi Baş</span><span class="ideitalik">kanlığı, 1972 yılında bir kitap yayınlar. Sonradan top</span><span class="ideitalik">latılan bu kitabın 491. sayfasında, “1937 yılında ya</span><span class="ideitalik">pılan Tunceli tenkil harekâtına dair Ba</span><span class="ideitalik">kanlar Kurulu kararı” yer alır.</span></p>
				<p class="normal"><span class="ideitalik">4 Mayıs 1937 tarihli ‘gayet giz</span><span class="ideitalik">lidir’ başlıklı bu kararda şu satırlar vardır:</span></p>
				<p class="normal"><span class="ideitalik">“Son günler</span><span class="ideitalik">de Tunceli’de vukua gelen hadiselere da</span><span class="ideitalik">ir raporlar, 4.5.1937 tarihinde Atatürk’ün ve Mareşal’in huzur</span><span class="ideitalik">ları ile tedkik ve mütalaa (inceleme ve değer</span><span class="ideitalik">lendirme) edilerek aşağıdaki sonuca va</span><span class="ideitalik">rılmıştır.(...)</span></p>
				<p class="normal"><span class="ideitalik">Sadece taarruz hareketiy</span><span class="ideitalik">le ilerlemekle iktifa ettikçe, isyan ocakla</span><span class="ideitalik">rı daimi olarak yerinde bırakılmış olur. Bunun içindir ki si</span><span class="ideitalik">lah kullanmış olanları ve kullananları yerin</span><span class="ideitalik">de ve sonuna kadar zarar veremeyecek hale ge</span><span class="ideitalik">tirmek, köyleri kâmilen tahrip etmek ve ailele</span><span class="ideitalik">ri uzaklaştırmak lüzumlu görülmüştür. Not: Para</span><span class="ideitalik">ya acımaksızın içlerinden çok adam kazanıp kullan</span><span class="ideitalik">maya çalışmak lazımdır. Aslı gibidir. İmza.” </span>(Milliyet, 2 Aralık 2009)</p>
				<p class="normal"><span class="ideitalik">Yavuz Semerci, gazeteci</span><span class="ideitalik">dir.</span></p>
				<p class="normal"><span class="ideitalik">“Tek odaya tıkılan 100 kişinin üstüne kurşun yağdı, ora</span><span class="ideitalik">dan sağ kurtulan üç kişiden biri benim babamdı. Ne yapa</span><span class="ideitalik">lım şimdi? Üstünde kurşun izleri duran konağı gör</span><span class="ideitalik">meyelim mi? Yaşayanların anlattıkla</span><span class="ideitalik">rını duymayalım mı? Babamı, amcamı, bu hikâ</span><span class="ideitalik">yeyi görüyorum. Gözlerimi mi kapaya</span><span class="ideitalik">yım? Bu bir insan hikâyesidir. Yaşanmıştır. Film senar</span><span class="ideitalik">yosu değildir. İzini takip etmek kolaydır. Yaşan</span><span class="ideitalik">mış bu hikâyeleri anlatmamış olmamız ye</span><span class="ideitalik">terince kötüydü bence. Anlatsaydık, bu nokta</span><span class="ideitalik">lara gelmeyecektik belki. Belki birbiri</span><span class="ideitalik">mizi daha iyi anlayacaktık.”</span> (İclâl Aydın’ın röportajı, Vatan gazetesi, 21 Kasım 2009)</p>
				<p class="normal">Dersim faciasının gizli kalmış bir yanını tam 69 yıl sonra açığa çıkaranlardan biri de Urfa-Birecik yerlisi Sünni bir Kürt olan 112 yaşındaki Abdullah Çiftçi’dir. Kamera önünde konuştuktan kısa bir süre sonra hayata gözlerini yuman vicdan sahibi Abdullah Çiftçi, şunları anlatmış: </p>
				<p class="normal">“Dersim’e gittiğimizde Hozat’ta cepheye verdiler. Görev yaptığım birimin ismi Hozat Piyade Birliği’ydi. Bölüğümüzün çoğunluğu Urfalıydı. Askerlerin hepsi Kürt idi. (Dersim’in) Sarp bir coğrafyası vardı. Dağlar çok yüksekti. Erkekleri hayvan derisinden çarık giyerlerdi. Ne kar bilirlerdi, ne soğuğu. Çok dayanıklı ve güçlülerdi.”</p>
				<p class="normal">“Kış mevsimiydi. Operasyona gittiğimiz köyleri önce çembere alırdık. Bu sırada köyün çevresine yerleşen isyancılar, üzerimize taş atıyorlardı. Atılan taşlar, çığa sebep oluyordu. Çığ yüzünden çember dağılır, düzenimiz bozulur, zayiatlar oluşurdu. Bazen 100 askerin öldüğü olurdu çığ yüzünden. Operasyonlar sırasında çatışmalar da olurdu. Bazı günler, 10 isyancıyı ölü olarak ele geçirirdik.”</p>
				<p class="normal">“Gıda sorunumuz yoktu. Ahırlardan binlerce inek çıkardı. İnekler küçük memeliydi. (Biz, askerler) onların (Dersimlilerin) hayvanlarını kesip yiyorduk. Onların köpeklerini, eşeklerini serbest bırakıyor; geri kalan hayvanları kendimize alıyor, sonra da evlerini ateşe veriyorduk. İki yıl böyle sürdü.”</p>
				<p class="normal">“Allah kimseye göstermesin gördüklerimi… Çocuklar birbirlerine sarılırlardı. Candı, ne yaparsın. Sonra çığlıkları gökyüzüne yükselirdi. Kanları sel olup akardı. O çığlıklar hâlâ kulaklarımda, bir türlü gitmiyor…Niçin katlettiğimizi bilmiyorum. (Dersimlilerin) Askere gitmedikleri söyleniyordu. Kürtler miydi, gâvurlar mıydı bilmiyorum. Savaşıyorduk. Onlar bizi, biz onları öldürüyorduk.” (<span class="ideitalik">Gündem</span> gazetesi, 19 Ocak 2007) </p>
				<p class="normal">2009 yılının sonunda “Dersim’de çok can yandığı, katliam yaşandığı” herkesçe kabul gördü. Ancak devleti koruma refleksiyle hareket edenler, şöyle bahanelere sığınmaya başladılar: “Canım ne olmuş! Evet, devlet sert önlemler almış, can yakmıştır. Fakat bu can yakma, bölücü kesimlerin (Dersimli Kürtler yahut genelde Kürt siyasetçi ve aydınları) iddia ettikleri gibi, 50-60 bin insan katledilmedi. Nihayetinde, birkaç 100 veya 1000 insan, askerî operasyonun yan zayiatı olarak öldürülmüş olabilir!”</p>
				<p class="normal">Devletin resmî kayıtlarına bakılırsa, Dersim’de öldürülen sayısı 12 bin kişinin üzerindedir. Resmî rakamlar, genelde katliam sayısını az gösterir. Kanımca katledilen Dersimli sayısı 20 bin ile 25 bin arasında değişmektedir.</p>
				<p class="normal">Bu tartışmalı rakamlar bir yana, insan hayatı, sayılarla ifade edilmeyecek kadar değerlidir. Sivil halkı öldürmenin sayısı, rakamı olmaz!</p>
				<p class="normal">Meselenin püf noktası nedir? Hasan Cemal’in ifadesiyle şudur: “Anlatmak, acıları anlamak...</p>
				<p class="normal">Acılara saygı göstermek... Acıları paylaşmak...</p>
				<p class="normal">Kimileri böyle yapmak yerine, bunca yıl sonra daha hâlâ tarihimizde yaşanmış acıları mazur göstermek istiyorlar. Daha hâlâ tarihimizin kepaze sayfalarını, katliamları, kıyımları mazur göstermek istiyorlar.” (<span class="ideitalik">Milliyet</span> gazetesi, 2 Aralık 2009) </p>
				<p class="normal"> </p>
				<p class="solbaslik">Baş Sorumlu Kim?</p>
				<p class="normal">19 Kasım 2009’da Brüksel merkezli Avrupa Parlamentosu’nda Dersim üzerine yaptığım bir konuşmanın ardından şöyle bir soruyla karşılaştım: Acaba Dersim katliamının baş müsebbibi, baş uygulayıcısı kimdir? </p>
				<p class="normal">Kanımca Cumhuriyet yönetimindeki kadroyu oluşturan tek tek isimlerden ziyade, genel bir zihniyet üzerinde durmakta yarar var. 1926-34 arasında sürekli Dersim raporları hazırlayanlar; 1934 yılında İskân Kanunu adı altında Dersim ve diğer Kürt yoğun illerdeki insanları zorla Türkiye’nin başka bölgelerine sürmeyi ve bu şekilde Kürt toplumunun doğal demografik dokusunu bozmayı, bu arada Türkleştirme çerçevesinde asimilasyon politikası izlemeyi planlayan hemen herkes, olaydan az çok sorumludur. 1935 yılında Tunceli Kanunu diye bir özel imha/inkâr/asimilasyon yasasını onaylayıp uygulamaya koyan herkesin, Dersim olayında parmağı vardır. Gerisi ayrıntıdır. </p>
				<p class="normal">Aynı noktada iki yanılsamaya daha değinmem gerek. Dersimli bir dostum, dönemin Genelkurmay Başkanı Fevzi Çakmak’ın, yöredeki insanlar tarafından “halkı katliamdan kurtaran adam” olarak görüldüğünü söyledi. Ona, hangi köylü olduğunu sorunca, durumu kavradım. Esasında Mareşal Çakmak, Dersimlilerin mağlup olup dağılmaları ve katliama maruz kalmalarından sonra yani olayların/direnişin çökertildiği son aşamada bölgeyi teftişe gitmişti. Teftişi esnasında uğradığı bir köyde (Kemşor yahut Keşmor olması lazım), insanların asker denetiminde toplanıp bağlandığını görmüş; alacağı korkunç cezayı bekleyen topluluğun feryadı ve figanı kulaklarını sağır etmişti. Gerçekte öldürülen öldürülmüş, mıntıkada etnik temizlik tamamlanmıştır. Kalanlar yani Mareşal’in rastladıkları, kılıç artıkları kabilinden bir kümeydiler. Muhtemelen o an için merhamete gelip, “nasıl olsa ezilen ezildi, yok olan oldu, bunlardan da bir zarar gelmez!” diye düşünmüş olmalıdır. Böylece onları affetmiş, öldürülmeden salıverilmelerini emretmiş! Hepsi bu kadar! Ancak olay, yangın hızıyla çevreye yayılmış ve Fevzi Çakmak, “Dersimlileri Kurtaran Komutan” olarak, halk dilinde efsaneleşmiştir. Birinci yanılsama, yanlış bilinç budur. </p>
				<p class="normal">Halbuki “Tunceli askerî operasyonlarını” yakından izleyen birçok askeri uzman ve siyasetçinin iddiasına göre; Mareşal Çakmak, olayın bu kadar sert ve kanlı biçimde bastırılmasının tek sorumlusu olmalı! Zira Genelkurmay Başkanı’dır; tüm talimatlar, onun karargâhından çıkmıştır! Kimileri de, İnönü’yü baş sorumlu sayar! Mesela, O tarihte Dersim’de operasyona katılan Birecikli asker Abdullah Çiftçi’nin ifadesiyle, “İnönü, bu işi bitirin!” diye kesin talimat vermiş.</p>
				<p class="normal">Bunlar, yabana atılır iddialar değildir. Ancak ben, olayın kolektif bir sorumluluk olduğuna, meseleyi kişileştirmenin anlamsızlığına dikkat çekmekle yetinmek durumundayım. </p>
				<p class="normal">İkinci yanlış bilinç ise, Dersim katliamının sadece “sol Kemalist” bir kadroya mal edilmesi gayretidir ki, bu iddianın ardında, genelde muhafazakâr, dindar ve İslamcı çevreler bulunmaktadır. Oysa Cumhuriyet yönetiminde görev almakla birlikte esas olarak hilafetten yana dindar/muhafazakâr tutumlarıyla bilinen Sakallı Nurettin Paşa (1920-21 Koçgiri katliamından ötürü çok eleştiri alıp sorgulanan general), General Kazım Karabekir ve Mareşal Fevzi Çakmak gibileri, Dersimlileri “öcü, tehdit kaynağı görmüş; Kürtlük idealinin önüne geçmek için Kürtlerin yaşadıkları yerlerden sürgün edilmelerini, asimilasyona tabi tutulup Türkçüleştirilmelerini” savunabilmişlerdir. </p>
				<p class="normal">Suçlu olmak, Beyaz Adam zihniyeti doğrultusunda davranmak; kendisini üstün, ötekileri aşağı görmek suretiyle kurtarıcılığa ve medeniyet öncülüğü yapmaya soyunmaktır. </p>
				<p class="normal"> Bu hususta sadece Onur Öymen için “Allah söyletti!” demekle yetinemeyiz. Dersim olayları öncesinde/sırasında görüş bildiren CHP’li A.N. Karacan, “devlet süngüdür” tanımı yapmıştı. Herhalde Karacan’ı da “Allah söyletmiş” olmalı! Genelkurmay Başkanlığı, Dersim hakkında kendine ulaşan raporları inceleyip 1930’lu yıllarda görüş belirtirken, “yörenin koloni (sömürge) gibi ele alınıp buna göre muamele edileceğini” tespit etmişti. Bu saptama için de “Allah yazdırdı, söyletti!” deyimini kullanmak yerinde olur. Nihayet dönemin (Malatya) Emniyet Müdürü ve 1960’lı ve 1970’li yıllarda Adalet Partisi iktidarlarında Dışişleri Bakanlığı yapan İhsan Sabri Çağlayangil, şimdiki CHP’li Kemal Kılıçdaroğlu ile 1987 tarihli söyleşisinde, “Dersimliler, mağaralarda gaz bombalarıyla fareler gibi zehirlendiler” demişti. İhtimaldir ki, Çağlayangil, Allah’ın “söyle ya kulum” buyruğuna uyarak, bir katliamı açığa vurmuştu! </p>
				<p class="normal">Böylece, “Dersim’e medeniyet götürüyoruz; insanları ağalara, şıhlara kulluktan kurtarıp özgürleştiriyoruz; oradaki cehaleti yok ediyoruz!” gerekçesiyle, katliamı göz ardı etmeye, yaşananları unutturmaya çalışan kesimlerin, neyi imha ettikleri ve neyi amaçladıkları da, daha iyi anlaşılmıştır!</p>
				<p class="normal"> </p>
				<p class="solbaslik">Alternatifimiz İslamcılık mı, Laiklik mi?</p>
<p class="normal">İslamcıların, olayı sol Kemalist kadroya mal etmeleri, diğer yanıyla şu anlama gelebilmektedir: “Bakınız, bunların getirdiği laiklik, sizleri korumadı; ezip geçti. Halbuki İslamın ve Osmanlı’nın kapsayıcı hoşgörüsü içinde ne güzel, gül gibi geçinip gidiyorduk!” Bu doğru bir iddia olmadığı gibi, Osmanlı’nın Alevi kitlelerine yönelik katliamları ve Dersim’e gerçekleştirdiği seferler, İslamcı söylemin sahtekârlığını ortaya çıkarmaya yeter! Otoriter ve devletle özdeşleştirilmiş bir laikliğe kızmak ayrı bir şeydir; laiklikten vazgeçip, Osmanlıcılığı ve İslami düzeni alternatifmiş gibi arzulamak daha başka bir şeydir! </p>
				<p class="normal">İslamcılık veya Osmanlıcılık, hiçbir şekilde laikliğin yerini tutamaz. Gerçek laiklik, özgürlükçülüktür, özgürleşmedir; ötekinin, farklı olanın haklarına saygı duymaktır.</p>
				<p class="normal"> </p>
				<p class="solbaslik">Komünistler ve Dersim</p>
<p class="normal">Dersim’deki musibetten, trajediden yanlış dersler çıkaran bazıları da, suçu sosyalizmde görme eğilimindeler. Örneğin, Öymen’in yol açtığı tartışmaların tozu dumanı içinde, Komünist Enternasyonal’in (Komintern), Dersim’e ilişkin bir değerlendirmesi internet sitelerinde yer aldı: “İki ayı aşkın bir zamandan beri Ankara Hükümeti, Dersim bölgesindeki Kürt aşiretlerinin yeni bir gerici ayaklanmasını bastırmakla uğraşıyor. Feodal unsurlar, Kemalist parti tarafından gerçekleştirilen reformlara rağmen bugüne kadar ülkenin bu sapa bölgesinde barınmayı başarmışlar. Bu bölgeye, geçtiğimiz yıl Tunceli adı verilmiştir. Dersim’in hâkim katmanları, yürürlükteki yasalara rağmen kendi yasadışı ayrıcalıklarını koruyabilmişlerdir. Dersim’de devlet otoritesi, sadece kâğıt üzerinde kalıyordu. Feodal aşiret reisleri, her fırsatta devleti hiçe sayarlardı… Bugün, Kemalist Hükümet’in enerjik reformları yüzünden kendi iktidarlarını tehdit altında hisseden feodal unsurların ümitsiz direnişiyle karşı karşıya bulunuyoruz.” (Komintern yayın organı Rundschau’nun 29 Temmuz 1937 tarihli nüshasından alıntılayan Erdal Yeşil, <span class="ideitalik">Komintern Belgelerinde Kürt Sorunu</span>, Tohum Yayınları, s. 185, İstanbul) </p>
				<p class="normal">Kestirmeden söyleyelim. Komintern iki temel noktada yanılgı ve yanlış değerlendirme içindedir: Bir, Kemalist Hükümeti mutlak doğru ve ona karşı direnen herkesi (özellikle Kürtleri) mutlak hatalı görmek, diyalektiğin temel kuralına, Marksizmin çok boyutlu değerlendirme yöntemine aykırıdır. İki, devletin imha politikası karşısında direnen Dersim aşiretlerini, “feodal gerici” olarak nitelemektedir. Böylece ezen-ezilen, zalim-mazlum ekseninde politika yapmayı öngören sosyalizmin öğretisi, yol göstericiliği göz ardı edilmektedir. Daha önemlisi, Komintern, o dönemin Sovyetler Birliği’nin dış politikasının çıkarlarına ve pragmatizmine, devletlerarası güç dengelerine hizmet eden bir kurum haline getirilmişti. Komintern’den doğru düzgün analizler beklemek gerçekçi olmazdı. Nitekim Çinli Komünistler, kendileri hakkında benzer raporlar sunan, Çin Komünist Partisi’ni Çinli Kemalist sayılan Sun Yat Sen-Çan Kay Şek çizgisinin kuyruğuna takmayı öngören ve salık veren Komintern’in politikasına uymadıkları için başarılı oldular. Zafer kazandılar. Sovyetler Birliği’nin çıkarlarına endeksli politikalarını dayatan Komintern’e uyan bütün komünist partiler İspanya, Yunanistan, Hindistan, Mısır, Lübnan, Suriye ve Irak’ta başarısızlığa uğramış; burjuvazinin kuyrukçusu olmanın ötesinde, egemen sınıfların şamar oğlanı, kurbanlık koyunları haline gelmişlerdi. </p>
				<p class="normal">Komintern’in bu tür kusurları olduğu gibi, dünya çapında ve insanlığa yol gösteren büyük sevaplarının ve doğru politikalarının olduğunu unutmamak lazımdır. Avrupa’daki faşizme karşı, Sovyetler Birliği ile Komintern’in katkıları asla inkâr edilemez. Sömürgeciliğe son veren ulusal kurtuluş hareketlerine yadsınamaz desteği vardır Komintern ile Sovyetler Birliği’nin. </p>
				<p class="normal">Keza, Komintern’i yanıltan Türkiye kaynaklı bilgilerin de özellikle, TKP ve Kemalist yönetimden gittiği, herkesin bildiği ve bilmesi gereken bir konudur.</p>
				<p class="normal">Komintern’in Dersim ve Türkiye’deki Kürt ayaklanmalarına ilişkin yanlış değerlendirmesinin iki ayrı nedeni daha vardır: İlki şudur; o devirdeki iletişim araçlarının azlığı ve yetersizliğidir. Türkiye’deki komünistler ile Komintern mensupları, Türkiye’nin sapa bir yerinde olan, kuş uçmaz kervan geçmez bir bölgesi sayılan Dersim’de neler olup bittiğini bizzat görecek, işitecek halde değildiler. Komünist muhabirler, kuşatma altındaki bölgeye giremezlerdi. Dolayısıyla Kemalist devletin resmî açıklamalarını yayınlayan gazete ve radyolardaki haberleri, olduğu gibi kullanmakla yetiniyor; bunların doğruluk derecesini araştırmıyor yahut araştıracak alternatif bir kaynak bulamıyorlardı. İkinci nedene bakalım: O dönem Türkiye Komünist Partisi (TKP), Dersim’e temsilci/muhabir veya elemanını gönderecek imkânlardan yoksundu. Alternatif haber olma imkânı yoktu. Olsa bile, Komintern örgütüne öyle sadık kalmış ve dolayısıyla Kemalist yönetimin ilericiliğine öylesine inanmıştı ki, Dersim yahut herhangi bir Kürt isyanı hakkında nesnel değerlendirme yapması mümkün değildi. TKP’nin, Kürtlerin kendi demokratik haklarını elde etme temelinde mücadelesini ilerici değil, “feodal, gerici, işbirlikçi” diye göstermesi, Komintern’e bu tür raporlar vermesi kaçınılmazdı. Öyle bir düşünce yapısına sahip TKP’den başka türlü tutum beklenemezdi! Komintern’in yanlış değerlendirme yapmasının kaynaklarından birinin TKP olması, bizi şaşırtmamalıdır.</p>
				<p class="normal">O halde, küreselleşme rüzgârından etkilenerek ve Komintern’in yanlışlarını bahane ederek, moda deyimle sosyalizme “tu kaka…” demek yerine, Komintern’in hatalarından ders çıkarmak esas alınmalıdır. Zira sosyalizm, dünyanın tüm ezilenlerine muazzam bir ufuk açmanın ötesinde, halkların kendi kaderlerini tayin hakkı gibi bugün bile aşılamayan ilkesiyle dünyanın gözünü açmış; 1930’lardan günümüze kadar sürebilen ulusal kurtuluş mücadelelerinin öncülüğünü, rehberliğini yapmıştır. Bizler, sosyalizmi kötülemek yerine, Marksizmin gereğini şöyle yerine getirmek durumundayız: Marksizm, gerçekleri olgularda aramaktır. Bu düzlemde Marx ne kadar dâhi ve bilge olursa olsun, bir Meksikalı, bir Bolivyalı, Bir Kübalı, Bir Afrikalı, bir Asyalı veya Türkiyeli kadar, o ülkenin şartlarını bilip değerlendiremez. Biz dünyanın Doğu ve Güney (Asya, Latin Amerika, Afrika) bölgelerinde yaşayan halklar, Avrupa merkezli Marksizm döneminin kapandığını görmeliyiz. Avrupa merkezli sosyalizmin çöküşü, bir anlamda Komintern’in çıkarcı politikalarının ve pragmatist değerlendirmelerinin yani sosyalizmden, Marksist öğretiden uzaklaşmanın bir sonucuydu. Sovyetik sistemin çöküşü, bu tespitimizin başlıca kanıtıdır. </p>
				<p class="normal">Sonuç olarak, elini kolunu Kemalizme ve dar kafalı ulusalcılığa kaptırmayan; Kemalizme bağnazlık derecesinde bağlı olmayan her sosyalistin/solcunun Koçgiri, Ağrı, Zilan ve Dersim gibi Kürt direniş yahut silahlı kalkışmalarına umarsız kalmaları düşünülemez. Bu düzlemde; geleceği kardeşlik-eşitlik temelinde kurmak isteyen ufku berrak her sosyalistin kalbinin bir yanında trajedi (Koçgiri, Zilan ve Dersim’deki katliamlardan ötürü); diğer yanında ise umut, dayanışma ve mücadele vardır. </p>
				<p class="normal"> </p>
				<p class="solbaslik">Gerçek Kurtuluş Nerede?</p>
<p class="normal">Özetle, olaylara mikro tarihin dar penceresinden değil, makro tarihin geniş perspektifinden bakmanın; Dersim’i bu temelde yeniden ele alıp irdelemenin zamanı gelmiştir. Bazı Dersimlilerin, tek başlarına kurtuluşa ve esenliğe erme yolundaki dar düşüncelerinden kurtulmaları, gerçek kurtuluşun özelde ezilen Kürt toplumu ve genelde Türkiye’deki doğal müttefikleriyle birlikte olacağının ayırdına varmalarının da vakti zamanı gelip çatmıştır. </p>
				<p class="normal">Aynı şey, Aleviler için de geçerlidir. Resmî söylemin, milliyetçi solun ve CHP’nin söylemleriyle ortaya çıkan bazı Aleviler, özellikle kendi Türkçülüklerini Alevilere mal eden kimi Alevi akıl hocaları, şöyle gerekçeler ileri sürerler: “Kürtler Şafiidir, feodaldir, gericidir; Dersimliler Kızılbaş olduklarından değil, Kürtçülüklerinden ötürü kıyıma maruz kaldılar. Bu yanlıştan yola çıkan Aleviler, ne yazık ki, Türklük ve Türkçülük ile Aleviliği özdeşleştirmek suretiyle, üstü kapalı biçimde Kürtlerin varlığını, Alevi Kürtlerin özgün gelenek ve göreneklerini, inanç erkânlarını da inkâr ediyorlar. Türkçülük, bu tür Alevilerin gözlerini öylesine kör etmiş ki, Kürtlerin siyasal partilerinde “Alevi milletvekili, kadro, eleman ve üye bulunmadığını” iddia etme noktasına kadar savruluyorlar. Öte yandan Kürtlerin yasal temsilcisi sayılan DTP’nin 20 milletvekili arasında 6 milletvekilinin Alevi ailelerden geldiğini, Doğubayazıt gibi Kürt Şafii merkezli bir ilçede, Erzincanlı ve Alevi kökenli bir kadının belediye başkanı olduğunu görmezlikten geliyorlar yahut bir Alevi kadının Şafii meşrepli bir ilçeye nasıl belediye başkanı olduğunu izah edemiyorlar? Bu mudur Kürt hareketindeki gericilik ve Şafiilik? </p>
				<p class="normal">Aynı bağnaz Türkçü Aleviler, zaman zaman sol söylem ve maskeyle ortaya çıkarak, bu kez, şöyle bir iddiayı ortaya atıyorlar: “Seyit Rıza gibi Dersim liderleri, feodal, ağa ve aşiret reisiydiler. Maksatları Dersim’i kurtarmak değil, kendi ağalıklarını sürdürmek idi. Dolayısıyla bunların Alevilik ve Kızılbaşlık ile bir ilgileri yoktu. Gericiydiler ve gericiliğin devlet eliyle bastırılması şarttır!” </p>
				<p class="normal">Bu türden bir Alevi söyleminin içi boştur; Aleviliğin 72 milleti bir sayma felsefesine aykırıdır. Böyle bahanelerle, Türkiye’deki Kürtlerin demokratik hak mücadelesinden, Dersimlilerin özgürlük kavgasından ve ezilenlerin kurtuluşu savaşımından kendilerini ayrı tutmaya gayret eden birtakım Alevi önder ve şahsiyetleri; kendilerini ülkedeki müttefiklerinden tecrit etmek ve hatta devlete sırtlarını dayamak suretiyle, doğal müttefikleri sayılan Sünni Kürtlerin, Kızılbaş Dersimlilerin ve sömürülen emekçilerin mücadelesinin karşısına set çekmek gibi tehlikeli bir duruma düşebilirler. </p>
				<p class="normal">Unutmayalım ki; diğer ezilenleri yok sayarak, onları uçurumun derinliklerine iterek esenliğe, kurtuluşa varabileceklerini hayal eden bazı Aleviler, büyük bir düş kırıklığı yaşayabilirler. Alevilerin kurtuluşu da, yukarıda saydığım mazlum ve ezilen kesimlerle birlikte olmaktan geçer. Zira mücadele eden Sünni Kürt, kavga sürecinde kendi mezhepsel önyargılarını ve çemberini de yırtmaktadır. Keza kurtuluş kavgasındaki Kızılbaş/Kürt (Dımıli) Dersimli, aynı zamanda kendi mezhepsel çemberinden çıkıyor, dar bölge anlayışını terk ediyor ve Kürt kardeşiyle, Türk kökenli Alevi-Bektaşi yareniyle, velhasıl tüm Türkiye ile kucaklaşmanın yolunu açmış oluyor. Bu gerçeği görmeyen, göremeyen Aleviler açısından, can, canan ve yarenleriyle, özetle doğal dost ve müttefikleriyle birlikte kurtulma düşüncesine ters bir tavır takınmak; “Alevi hakkı”, “Alevi Çalıştayı” adı altında sadaka kabilinden sunulacak yavan bir lokmayı yutmak suretiyle aldanmak ve aldatılmak olacaktır. </p>
				<p class="sagitalik">İstanbul, 2 Aralık 2009</p>
              </body>
</html>