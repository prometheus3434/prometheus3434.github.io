<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h2 class="solbaslik1" id="calibre_toc_24">Dersim Raporları</h2>
				<p class="normal">Tanzimat’tan sonra Dersim diye bir bölgesi olduğunu hatırlayan Osmanlı yönetimi, 1890’lı yıllardan itibaren Doğu Sorunu’nu ciddiye alır. Çünkü Kürtler milli uyanış içindedirler. Köylüler aç ve sefil durumdadır. Milli ve sınıfsal isyanlar (köylülük) gündemdedir. Nitekim Kürtlerin yaşadıkları birçok yörede (Erzurum, Diyarbakır, Van, vs.) esnaf bile yönetime başkaldırma durumundadır. Kurnaz padişah Sultan Abdülhamit, halkları birbirine kırdırma ve Kürtleri Kürtlerle bastırma siyasetinin bir parçası olarak Hamidiye Alayları’nı kurdurmuştur. Öte yandan yer yer isyan eden bölge halkları üzerine asker de gönderilmektedir. Bunun siyasi cephesi de var: 1890’larda başlayıp 1930’larda biten ünlü Dersim Raporları’nın perde arkası budur. Amaç Kürtler arasındaki milliyetçi duygu ve faaliyetleri bastırmak, devlete gelir kaynağı sağlamak, ordusuna ise taze kan almaktır. Bundan öte krizin en yoğun olduğu dönemde sarsılan devlet itibarını düzeltmek, son tahlilde iktidar sorununu çözmektir hedef.</p>
				<p class="normal">Anlaşıldığı kadarıyla, Dersim hakkındaki raporlardan ilki, 1841’de il olan Dersim’e vali atanan Arif Paşa adındaki bir askerin araştırmalarıyla başlar. Bunu, 1896’da Anadolu Müfettiş-i Umumisi ve Dördüncü Ordu Komutanı Zeki Paşa’nın raporu izler. İki Rus istihbarat subayının 1800’lerin ikinci yarısından 1900’e kadar sundukları raporlar, yabancı bir devletin Dersimlilere (ve Osmanlı’yla ilişkilerini) bakışını yansıtmaktadır. Mutasarrıf Arif Bey’in raporu 28 Kasım 1903 tarihlidir. 1916-18 yılları arasında sorumluluk alanı içindeki faaliyetlere ilişkin istihbarat toplayıp, birtakım önerilerde bulunan Kazım Karabekir Paşa’nın raporları, Cumhuriyet dönemine ışık tutması bakımından iyi incelenmelidir. Bundan sonraki en önemli rapor, Mülkiye Müfettişi Hamdi Bey’in hazırladığıdır. Tarihi ise 2 Şubat 1926. Ardından Diyarbakır Valisi Cemal Bey’in raporu gelir. Sırada Hamdi Bey, İbrahim Tali Bey ve İçişleri Bakanı Şükrü Kaya’nın raporları vardır. Bunlar İnönü’nün, “sel hareketleri Dersim üzerinden geçer gider, daha köklü tedbirler lazımdır” dediği bir döneme rastlar. </p>
				<p class="normal">Bu arada, CHP adına hazırlatılan Naşit Hakkı Uluğ’un <span class="ideitalik">Derebeyi ve Dersim</span> adlı yüzeysel, toplumsal ilişkilerin bağlantılarını kavramayan, Kemalist bürokratların o tipik “üstten bakan, can yakan” türünden hesaplaşmacı toplumsal araştırması vardır.</p>
				<p class="normal">Hemen belirtelim; bu raporların tümü dönemin İçişleri Bakanı Şükrü Kaya’nın isteği üzerine <span class="ideitalik">Dersim</span> adlı bir kitapçıkta toplanmıştır: “TC Dahiliye Vekaleti, Jandarma Umum Kumandanlığı, III. Ş. IKS-Sayı 55058” başlığını taşımakta, “kayıt altında ve zata mahsus” olmak üzere yüz adet basıldığı belirtilmektedir. Kitapçığın özellikle Dersim hakkındaki raporlara ilişkin bölümünün büyük bir kısmı, kitabımızın akışı içinde sunulmaktadır. </p>
				<p class="normal">Raporlarda dikkati çeken ortak noktalar şunlardır:</p>
				<p class="normal">1. Dersimin coğrafi ve toplumsal yapısı, çapulculuk ve isyana teşvik edicidir. Halk bu yüzden vergi vermiyor, yasa dinlemiyor ve askerlik hizmeti yapmıyor. </p>
				<p class="normal">2. Dersimliler çevre bölgelerdeki halka baskın yapıyor, ortalığı talan ediyor, hükümetin itibarını zedeliyorlar. </p>
				<p class="normal">3. Toprağın tarıma elverişli olmaması nedeniyle, halkın çoğu açlık derecesinde yoksuldur. Çapuldan başka geçim yolu yoktur. Bu mesele bir an önce çözülmelidir. </p>
				<p class="normal">4. Halkın gerçek efendileri şeyh, seyit, dede, ağa ve bey takımıdır. Bunlar son derece ikiyüzlü, sinsi, içten pazarlıklı ve kurnaz kişilerdir. Zor ve şiddeti gördüklerinde boyun eğer, zayıf anlarda Dersimlinin aklı ve gözü midesindedir.</p>
				<p class="normal">5. Bu nedenlerle Dersim, mutlaka devletin egemenliği ve denetimi altına girmeli.</p>
				<p class="normal">6. Ancak, bölgede sadece asker ve jandarma bulundurularak itaat sağlanamaz. Tedip ve korkutmanın yanında köklü ıslahat (reform) hareketleri de yapılmalı.</p>
				<p class="normal">7. Dersim halkı, aslında Oğuz boylarından gelmiş Türkmenlerdir. Sonradan bölgedekilerin tesiriyle Kürtleşmişlerdir. Dersimlileri Türk kökenlerine çevirmek için bölgede kışlaların yanında okullar da yapılmalı.</p>
				<p class="normal">8. Her durumda, Dersimli önderlere karşı yumuşak ve tavizkâr davranılmamalı, seyit ve ağalar bölgeden (Osmanlı döneminde Yemen ve Hicaz’a, Cumhuriyet döneminde ise Türk yoğun Batı bölgelerine) sürgün edilmeli. </p>
				<p class="normal">9. Dersim’deki halka şu anlatılmalı: Devletin himayesine sığının, ağalardan kaçın. Devlete karşı koyduğunuz zaman bunun “bedeli” çok ağır olacaktır.</p>
				<p class="normal">10. Dersim olaylarının tekrar etmemesi için evler ve köyler yakılmalı, halk topluca ülkenin başka yerlerinde iskân edilmeli. Ova kanunlarına alıştırılmalı. </p>
				<p class="normal">11. Aşiretler arası birliğe engel olunmalı. Ahmet Muhtar Paşa’nın başlattığı Dersimlileri bölme olayı, resmi raporlarda şöyle ifade edilir: “Paraya acımaksızın aşiretler içinde mümkün olduğu kadar çok adam kazanmaya çalışılmalıdır.” </p>
				<p class="normal">Raporları hazırlayanlardan Vali Cemal Bey, yumuşak geçişten ve uzlaşarak işin çözümünden yanadır. Bu yanıyla birlikte çalıştığı Arap kökenli ve en zor dönemlerinde bile Mustafa Kemal’i bırakmayan Birinci Umum Müfettiş İbrahim Tali Bey’den ayrılır. Çünkü İbrahim Tali en sert tedbirlerin alınmasından, Dersim’e mutlaka egemen olunmasından ve Dersimlilerin toplu sürgününden yanadır. Her iki görevli, daha sonra birbirlerine düşerler. Müfettişlerden Hamdi Bey ile Mutasarrıf Arif Bey de Dersim’in boyun eğmesi konusunda hem karamsar hem de “şiddete ve zora dayanan bir asimilasyon” yönetimi (kışla/okul/iskân/sürgün) önermektedir.</p>
				<p class="normal">Faşizmin uluslararası düzlemde tırmanışa geçtiği bir dönemde “tek tip insan ve tek millet yaratma”yı kafasına koyan İçişleri Bakanı Şükrü Kaya hem koyu milliyetçi, hem de şiddet kullanılması yanlısıdır. Kaya ayrıca, “kaput ve kalın fanila altında üşüyen askerlerin yerine, Dersim’in sert ikliminde yakası ve bağrı açık yürüyen, sarp dağlarında seke seke yürüyen Dersimlilerin muhtemel harpte kullanılmasının iyi olacağı” görüşündedir. Bu nokta dikkat çekicidir. Oysa Kazım Karabekir, “siyaseten aleytar oldukları müddetçe Kürt aşiretlerine askeri eğitim verilmesinin son derece sakıncalı olduğu; uygun bir fırsatta Kürtlerin eğitimini gördükleri silahları hükümete (yönetime) çevirecekleri” konusunda fikir beyan ediyor. (Bkz; Kürt Meselesi, s.47) Karabekir, Kürtlere karşı bağnaz ve milliyetçi bir tutum içinde görülmektedir. Benzer bağnaz milliyetçi görüşler Fevzi Çakmak’a aittir. 1930 Ağrı Harekâtı’nı izleyen günlerde, Genelkurmay Başkanı Fevzi Çakmak, doğu bölgesine yaptığı gezide, Erzincan ilindeki gözlemlerine dayanarak, Başbakanlık ve İçişleri Bakanlığı’na aşağıdaki yazıyı yazıyor: </p>
				<p class="normal">1. Erzincan ilindeki incelemelerim sırasında, ekonomiyi önemli surette zarara sokan ve bu il dahilindeki asayişsizliğin en önemli etkenlerinden olan Açkirik, Gürk, Dağbey ve Henzi köylerinin tedip ve tenkiline zorunluluk olduğunu gördüm. (İlk iki köy daha sonra tamamen imha edildi -F.B.)</p>
				<p class="normal">2. Erzincan merkez ilçesinde 10 bin Kürt vardır. Bunlar Alevilikten faydalanarak mevcut Türk köylerini Kürtleştirmeye ve Kürt dilini yaymaya çalışmaktadırlar. Birkaç sene sonra Kürtlüğün bütün Erzincan’ı istila edeceğinden endişe edilebilir. </p>
				<p class="normal">3. İl bölgesinde bazı memurların Kürt ırkına mensup olduğu bilinmektedir. Örneğin, Erzincan sorgu hakimi Pülümürlü Şevki Efendi’yi Kürtleri himaye ettiği ve geceleri Kürtleri evinde topladığı gerçekleşmiştir. </p>
				<p class="normal">4. Arzettiğim bu meselenin en önemlisi, 1. maddede yazılı köylerin kesin surette tedbiri ve ırkan Kürt olduğu kesinlikle bilinen memurların bir an önce yerlerinden alınmasıdır. (<span class="ideitalik">Türkiye Cumhuriyeti’nde Ayaklanmalar</span> adlı kitaptan aktaran V. Timuroğlu, age, s. 48)</p>
				<p class="normal">Görüldüğü üzere Mareşal Çakmak koyu bir şovendir. Aslında Dersim Raporları’nın özü şoven milliyetçi ve asimilasyoncudur. Başlık altındaki konuyu noktalamadan önce, değinmek istediğimiz iki şey var: <span class="ideitalik">Bir</span>; gerek devlet gerekse basın Dersim olaylarını birer çapulculuk, eşkıyalık, adi vak’a, adi suç; Dersimlilerin aç kalmaktansa talan yaparak yaşama mücadelesi, seyit ve ağaların esiri olmuş sıradan cahil halkın bilinçsizce ve mekanik biçimde hareketi olarak gösterilmişlerdir. Bu tür hareketlerin, askeri bastırma ve uslandırma yanında, okul ve eğitimle son bulacağını ileri sürmüşlerdir. İsyanların milli ve siyasi yanı üzerinde hiç durmamışlardır. Kamuoyu önünde Kürt isyanı demekten, adeta öcüden kaçar gibi kaçınmışlardır. Bu deyimi çok kapalı kapılar ardında konuşup çözmeye çalışmışlardır. </p>
				<p class="normal">Meselenin bir eğitim ve vergi sorunu olmadığına, milli ve siyasi boyutunun ön plana çıkarak hiç aralıksız sürdüğüne tarihsel olaylar tanıktır. Mülkiye Müfettişi Hamdi Bey, 2 Şubat 1926’da İçişleri Bakanlığı’na sunduğu raporda; “Yaptığım temasların bende hasıl ettiği izlenime göre, Dersim gittikçe Kürtleşiyor, ülküleşiyor ve dolayısıyla tehlike büyüyor” tespitini yapabilmişti. Vecihi Timuroğlu, Arif Paşa’nın raporuna dayanarak şunları yazar: “Birinci Umum Müfettişlik Belgelerine göre ilköğretim politikasının başarıya ulaştığı ilk il Tunceli olmuştur. 1928’de yüzlerce Dersimli çocuk, il binası önüne giderek okul istemiştir. Yine Dersimli çocuklar, Diyarbakır’daki Müfettişlik önüne giderek okul istiyorlar...” (V. Timuroğlu, age, s. 32)</p>
				<p class="normal">Olayın başka iki boyutu daha var. Dersim’e okul yapmak isteyen devlet, bina inşaat masrafları dahil öğretmen maaşının da köylülerce verilmesini istiyor. Bu ise yoksul köylülük için çok ağır bir yüktür. Çünkü halkın sırtındaki vergi yükü, gayet ağırdır. Vecihi Timuroğlu, kişi başına 245 kuruş vergi alındığını, bu miktarın da topraksız ve işsiz köylüler için çok ağır olduğunu belirtiyor. (age, s. 37) Vergi vermeme olayının da tümüyle bahane olduğu görülür. Çünkü 1930’larda, Dersimli vergisinin %99’unu ödemiş durumdadır. (age, s. 38) Demek ki, “maksat üzüm yemek değil, bağcıyı dövmektir.” Bunun da özü milli meseleye gelip dayanmaktadır. Tam da bu nedenle Naşit Uluğ “Ya Dersim taşarsa?” sorusunu sorup, “O zaman Dersim, büyük bir bela selidir. Etrafa kurt sürüsü, sırtlan sürüsü yayılır,” diyerek, Oğuz(!) boyundan saydığı Dersimlilerin ezilmesini ister. (age, s. 26)</p>
				<p class="normal">“Uygarlık götüreceğiz” gerekçesi altında yol, bina yapımının da esas olarak Dersim’i bastırmak için askeri harekât hazırlıkları için yapıldığını yine raporlardan okumak mümkün. Bunlara rağmen okul ve yolu yapılan, yani egemen sınıfın deyimiyle, “uygarlaştırılan Dersim”de sorunlar bitmemiş; bugün bile en sıcak bölgelerden biri olma özelliğini korumuştur. Devletin vaat ettiği ıslahatlar toplumsal anlamda asimilasyona yönelik olduğu, ekonomik düzlemde de yapılmadığı için, askeri harekâtlar ön plana çıkmıştır. Bu bağlamda ıslahatlar “tedip ve tenkil harekâtlarının bir makyajı” olmaktan öte geçmemiştir. Bu birincisi:</p>
				<p class="normal">İkinci nokta; devlet ve basın, Dersim’e, “Beyaz Adam” mantığıyla yaklaşmışlar. Uluslararası çapta yükselen faşizmin etkisiyle zaten milliyetçi ve inkârcı olan Kemalist hükümetinin uygulamaları ırkçılıktan etkilenerek gerçekleştirilmiştir. Örneğin CHP’nin IV. Kurultayı’nda konuşan Genel Sekreter Recep Peker, “Türk demokrasisi, taklit değildir. Amacı kuvvet yoluyla, ulusal birliği sağlamaktır” der. (Timuroğlu, age, s. 52)</p>
				<p class="normal">Buna paralel olarak Dersim’de inceleme yapan CHP yazarı N, Uluğ “Dersim’de doğa asidir, tarih asidir, görenek asidir,” demektedir. <span class="ideitalik">Cumhuriyet</span> gazetesi yazarı Yunus Nadi ise Dersimliler için, “cahil dağlı” deyimini kullanmaktadır. 18.6.1937’deki bir yazısında, “Hürriyet değil, faşizm isteyen” Türk aydınlarından Ali Naci Karacan, CHP adına konuşuyor: “… devlet süngüdür…” dedikten sonra, “anarşiye karşı 50 senelik bir zapturapt” istiyor. (Mete Tuncay’dan alıntılayan E. Pamukçu, age, 3. kısım, s. 39) Aslında Naşit Uluğ da, “Cumhuriyet’in şefkat, merhamet olmadığını, adalet olduğunu” öne sürerken, devleti Kürt ve Türk halklarının uyanışını bastırmaya teşvik etmektedir. </p>
				<p class="normal">İbrahim Tali’nin raporundan ilginç bir iki noktayı aktarmakta yarar var:</p>
				<p class="normal">“… Kendisinden şüphesi olmayıp kaçmayan veya kaçamayan bazı zavallı ve yaşlı Dersimliler, başkalarının hesabına can verir. Boşalmış köyler yakılır… 1926’da Koç uşaklı aşiretinin tamamen imha edildiğini sanmıştım. Oysa bu aşiretten geriye 500 hane kadarının kaldığını görünce şaşırdım… Dersim işini, Cumhuriyet hükümetinin şerefine yaraşır ve kesin sonuçlar alacak biçimde kökünden halledecek kuvvet ve kudrette bir harekât istiyoruz… Dersimli okşanmakla kazanılmaz. Silahla işi çözme, ıslahatın temelini oluşturur.”</p>
				<p class="normal">Raporların Genelkurmay Başkanlığı notları arasında da “Dersimlinin okşanmakla kazanılmayacağı” ibaresi bulunuyor ve şöyle deniliyor: “Dersim, evvela koloni (sömürge) gibi nazarı itibare alınmalı. Türk camiası içinde Kürtlük eritilmeli; ondan sonra ve tedricen öz Türk hakkına mahzar kılınmalıdır.”</p>
				<p class="normal">Şükrü Kaya ise Dersim Harekâtı’nın gerekliliği hakkında şu görüşleri savunur. “… Cumhuriyet hükümetinin buraları cezalandıracağı muhakkaktır. Görüşmeler sırasında Seyit Rıza ile oğlunu da gördüm. Hepsinin tavırları da itaatkâr ve ilticakârdır… Bununla birlikte aşiret reisleri ittifak halinde Seyit Rıza, Hıdır Ağa ve Kamer Ağa’ya dikkat çekmişlerdir. Seyit Rıza’nın günden güne etkisi ve hükmü artıyor... İstikbalin Dersim için hazırlanmış şefidir o. Kat’i tedbir alınmalıdır. Dersim sistemini zararlı ve tehlikeli yapan en büyük etken aşiretin silahlı olmasıdır. Dersim’in silahtan tecridi ve aşiret reislerinin uzaklaştırılması, harekât sırasında bazılarının rehin alınması gerekir…”</p>
				<p class="normal">Görüldüğü gibi mesele sadece ırkçılık/milliyetçilik değil, çok yönlü bir iktidar sorunudur. Bu mantıkla hareket eden dönemin İçişleri Bakanı Şükrü Kaya, 1935 yılında TBMM’ye sunduğu 38 maddelik Tunceli Kanunu tasarısını gerekçelendirirken; “Dersim adının belli bir bölgeye verilmediğini” iddia ediyor. O zamana kadar Türkiye’nin idari örgütlenmesinde Tunceli diye bir vilayet yoktur. Bir ara Munzur adıyla bir vilayet kurulması düşünülmüş; sonradan 2885 sayılı yasayla Tunceli ili kurulması kararlaştırılmış; bu vilayet için özel bir program ve yasa çıkarılmıştır. Yasanın TBMM’de görüşülüp kabul edilmesinden (1935) bir yıl sonra yürürlüğe giren özel programı izleyen 1937’de ise Dersim direnişi başlamıştır. (İsmil Beşikçi, <span class="ideitalik">Tunceli Kanunu ve Dersim Jenosidi</span>, s. 18-25) Dolayısıyla Dersim’deki iki halk hareketini “isyan, ayaklanma” değil; kendi varlığını imhaya yönelik bir direnme/direniş, bir ölüm kalım mücadelesi olarak nitelemek gerçeğe daha yakındır. </p>
				<p class="normal"> </p>
				</body>
</html>