<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		</head>
	<body class="calibre">
<h2 class="solbaslik1" id="calibre_toc_29">Koçgiri Katliamı Meclis’te Tartışılıyor</h2>
				<p class="normal">Koçgiri isyanının nasıl bastırıldığını ve bölgedeki insanlara neler yapıldığını <span class="ideitalik">TBMM Gizli Celse Zabıtları</span>’nın 2. cildindeki konuşmalara gönderme yaparak görelim. TBMM Zabıtları’nın konuya ilişkin bölümü ayrıca elimizdekilerle karşılaştırıldıktan sonra aşağıdaki biçimde sunuldu: </p>
				<p class="normal">Ebubekir Hazım Tepeyran (Dönemin Sivas valilerinden): Ümraniye hadisesi 132 köyün enkazı altında hayli zaman evvel bastırılmıştır. Öldürülen 300’e yakın nüfustan başka, binlerce masum ahali açlıktan, sefaletten ölüme mahkûm edilmiştir.</p>
				<p class="normal">Emin Bey (Erzincan milletvekili): Bunları eline alan insanlar, parmaklarına dolayan, kendi din kardeşlerine bunu yapanlar, Hıristiyanlara neler yapmaz diyeceklerdir. (Nurettin Paşa), ‘Çember altına aldım’ diyor ve tuttuğunu öldürmeye, ırzlara geçmeye, namuslara taarruz etmeye kalkıyor. Rica ederim, hanginiz böyle bir fecayi karşısında sabredebilirsiniz? Buna üç yaşındaki çocuklar bile tahammül edemezler ve böyle bir şeye maruz kaldığınızda, rica ederim, nasıl karşınıza çıkanlara kurşun atmazsınız?.. Efendiler, dünyanın hangi yerinde böyle bir hareket görülmüştür ki, babasını bir evladın elinde bir ip, diğer evladın elinde bir ip olarak çektirilerek tam altı saat zarfında bu suretle feciane öldürülmüştür. Rica ederim efendi, sen bu vaziyet karşısında asi olamaz mısın?..</p>
				<p class="normal">… Ve Ümraniye’de vuku bulan ve tedibat denilen bu şeyin Afrika barbarlarının bile kabul edemeyecek derecede olduğunu görünce Dersimliler korkmuşlardır. İşte numunesi budur, demişlerdir. Bu fecayi Ermenilere bile yapılmamıştır… Sonra dağda gezenlerin evleri yanmıştır. Kadınların ırzlarına tasallut edilmiştir…</p>
				<p class="normal">Fevzi Efendi (Erzincan milletvekili): … Bu muamelat Cengizlerde (Cengiz Han -F.B.), Ermenilerde, Yunanilerde olmuş idi… İşte Ümraniye’den Dersim dahi müteessir olmuştur… Üçüncüsü, Alevi Kürtlerin, Ermeniler gibi tehcir edilecekleri hakkında yine müfsitler tarafından ortaya atılan ifşaat, bu meselenin alevlenmesini intaç etmiştir.</p>
				<p class="normal">Mustafa Durak Bey (Erzurum milletvekili): … Memleketin her tarafında zaman zaman isyanlar, asayişsizlikler bilmem neler zuhura geldi… Koçgiri hadisesini, Konya hadisesini vesair hadisesini bütün bunları doğuran esbap saik nedir? Hepsine İngiliz parası mı verildi? Biz kabahati, her vakit halkta mı ararız?..</p>
				<p class="normal">Şükrü Bey (Karahisarısahip milletvekili): … Bu facia o kadar ileri gitmiştir ki, adeta Yunanlıların vilayatı garbiyamızda yaptığına bir nazire (örnek) teşkil etmiştir. Yunanlılar vilayatı garbiyede ahalinin ırz ve namusuna tecavüz, emvalini yağma, hanelerini ihrak ettiği gibi, diğer taraflarda da aynı şeyleri vaki olmuştur...</p>
				<p class="normal">Mustafa (Meço Ağa) Bey (Dersim milletvekili): … Yalnız bize İslamiyet namına İngiliz para meselesi sürüyorlar… Dersim ihvanı (kardeşleri) diyor ki: Biz İngilizlerden para almışsak, mebuslarımız da almıştır… Eğer bir İngiliz parası aldıysak, biz kendimizi asalım…</p>
				<p class="normal">Konuşmalar Koçgiri’de yapılan vahşetin boyutlarına yeterince açıklık getiriyor. Konuşmalarda dikkati çeken bir nokta şudur: Erzincan ve Dersim milletvekilleri Koçgiri olaylarından korkmuş; bastırma ve kanlı vahşet sırasının Dersim’e geleceğini sezmişlerdir. Bu yüzden, sürekli olarak Dersimlilerin tedirginlik ve huzursuzluklarını dile getirmektedirler. Dönemin Başbakanı ise, aynı konuşmalar sırasında, “Dersim diye bir meselemiz yoktur; Dersim bize sorun çıkarmamıştır; sıra Dersim’e geliyor laflarını da nereden çıkartıyorsunuz” diyerek bu milletvekillerini eleştirip azarlamaktadır. Fakat Kürt milletvekillerinin tedirginliğinin önemli bir dayanağı var: Tortum Kaymakamı Şakir Bey, Ümraniye Kaymakamı’na yanındaki subaylarla konuk olurken, yapılan içkili meclis sohbeti sırasında cebinden bir kâğıt çıkararak, eşraftan Kürtleri şu sözlerle korkutuyor: “Sizin kaderiniz benim elimde. Elimde emir var. Sizi de Ermeniler gibi ya keseceğiz ya da tehcir edeceğiz.” Bu sözler değişik biçimiyle basında da yer alıyor. <span class="ideitalik">TBMM Gizli Celse Zabıtları</span>’nda geçiyor. Hükümet olayı inkâr ediyor, ama boşuna. Gerçekten de çok geçmeden Dersim harekâtları başlıyor…</p>
				<p class="normal">Koçgiri’de yapılan zulüm üzerine TBMM’deki konuşmalardan sonra milletvekilleri, bu işin baş sorumlusu Nurettin Paşa’nın görevden alınarak yargılanmasını isterler. Başlangıçta istek gerçekleşir. Ancak Nurettin Paşa, yaptığı savunmasında, isyanı bu biçimde bastırma talimatının, hükümet ve bizzat M. Kemal’den geldiğini ima eder. Bunun üzerine devreye giren M. Kemal, önce varılan hükmün ağırlığına dikkat çeker; Nurettin Paşa’nın yargılanmasının geciktirilmesini talep eder. İstek gerçekleşir, bir müddet sonra da yargılamadan vazgeçilir. (A. Arslan, age, s. 103-105)</p>
				<p class="normal"><span class="ideitalik">Kürt Milliyetçiliğin Kaynakları ve Şeyh Said </span><span class="ideitalik">İsyanı</span> kitabının yazarı Robert Olson, Hamidiye Alayları ve devamı niteliğindeki Aşiret Alayları’nın (Hafif Süvari Alayları) Koçgiri halk hareketine katılmamasını büyük bir eksiklik sayıyor. Ona göre, bu yüzden Koçgiri ayaklanması, askeri deneyimden yoksun kaldı. Aynı yazar, isyan nedeniyle (Türk) milliyetçisi Ankara hükümetinin ilk kez ciddi biçimde “Kürt meselesi ile meşgul olduğunu; deyim yerindeyse, Hükümete, Dersim sorununu ileride askeri yöntemle çözme fikri verdiğini” yazıyor. </p>
				<p class="normal"> </p>
				</body>
</html>