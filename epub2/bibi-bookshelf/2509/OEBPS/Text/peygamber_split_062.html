<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>peygamber</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal2" id="calibre_toc_62"><span class="idebold">VEDA YEMEĞİ...</span></h2>

  <p class="normal">İsa Peygamber’in havarileriyle birlikte kentten ayrılmasından sonra Senadrin Mahkemesi son kararını verdi: <span class="ideitalik">“İsa bulunduğu yerde yakalanacak, tutuklandıktan sonra da mahkeme önünde hesap verecektir...”</span></p>

  <p class="normal">İsa Peygamber, Zeytinlik Dağı’nda kaldığı süre içinde havarilerine vermesi gereken tüm bilgileri aktardı. Çünkü vazifesinin sonuna doğru hızla yaklaşmakta olduğunu biliyordu.</p>

  <p class="normal"><span class="ideitalik">– “</span>Size söyleyecek daha çok şeylerim var; fakat şimdi dayanamazsınız. Size bu şeyleri mesellerle söyledim; saat geliyor ki, size artık mesellerle söylemeyeceğim; fakat size Baba hakkında açıkca bildireceğim.” (YUHANNA, 16/25)</p>

  <p class="normal">O’nun sağ kolu konumundaki havarisi Yuhanna işte o günü böyle anlatıyordu... Belli ki son sırları, havarilerine bu konuşmasında sonra aktarmıştır.</p>

  <p class="normal">Paskalya’nın arife günü havarilerinden, şehirdeki bir dostunun evinde bir yemek düzenlemelerini istedi. Bu dostun kim olduğu bilinmiyor... Bu kişinin kimliği hakkında hiç bir yerde bir bilgiye rastlanamamıştır. Matta da incili’nde sadece ondan bir <span class="ideitalik">“filan”</span> olarak bahsetmekle yetinmiştir.</p>

  <p class="normal">Akşam olunca havarileriyle birlikte yemeğe oturdu. Yemeğin ortalarına doğru, İsa Peygamber içlerinden birisinin kendisini ihbar edeceğini söyleyince bir anda hava buz gibi oluverdi... Herkes şaşırmış O’na bakıyordu... Kimdi kendisini ihbar edecek olan? Ve İsa sözlerine şöyle devam etti:</p>

  <p class="normal"><span class="ideitalik">– “Beni ele verecek olan benimle elini sahana batırandır.”</span> (MATTA Bab: 26/23)</p>

  <p class="normal">Yahuda’nın eli sahanda öylece uzanmış olarak kala kaldı...</p>

  <p class="normal"><span class="ideitalik">“Ey Rabbi, ben miyim?”</span> diye Yahuda’nın sorması üzerine; İsa Peygamber tereddütsüz, sakin ve kesin bir ifadeyle şöyle cevap verdi:</p>

  <p class="normal"><span class="ideitalik">– “...Söylediğin gibidir!...”</span> (MATTA Bab: 26/25)</p>

  <p class="normal">Yemek sona erdiğinde tekrar gece karanlığında Zeytinlik Dağı’na çıktılar... Gece’nin karanlığında Yahuda’nın aralarından ayrılmış olduğunu daha sonra farkedeceklerdi... Havariler büyük bir tedirginlik içinde, bundan sonra olayların nasıl gelişeceğini düşünüyorlardı. Hiç kimse konuşmadan öylece oturmuş duruyordu. Gecenin buruk sessizliğini, Peygamber’in sözleri kesti:</p>

  <p class="normal"><span class="ideitalik">– “O zaman İsa onlara dedi: Bu gece hepiniz bende sürçeceksiniz. Çünkü bu yazılmıştır. Çobanı vuracağım ve sürünün koyunları dağılacak. Fakat ben kıyam ettikten sonra, sizden önce Galile’ye gideceğim.”</span> (MATTA Bab: 26/31-32)</p>

  <p class="normal">Bu sözlerden sonra zaten buruk ve gergin olan hava iyice ağırlaştı... Petrus kendisinden emin olarak: <span class="ideitalik">“Hepsi sende sürçseler bile ben sürçmem”</span> dediyse de, İsa Peygamber olayların nasıl gelişeceğini an be an bilmekteydi... Havarilerinin karşılaşacakları baskı ve şiddet karşısında yapabilecekleri birşey olmadığını ve canlarını kurtarmak için kendisini tanımadıklarını bile söyleyebileceklerini gayet iyi biliyordu. Petrusa dönerek şöyle dedi:</p>

  <p class="normal"><span class="ideitalik">– “Doğrusu sana derim: Bu gece horoz ötmeden önce, sen beni üç kere inkar edeceksin...”</span> (MATTA Bab: 26/34)</p>

  <p class="normal">Petrus ve diğer havarilerin hepsi kesinlikle onunla beraber olacaklarını ve eğer ölmek gerekse bile, birlikte öleceklerini söyledilerse de, İsa Peygamber’in o gece <span class="ideitalik">“veda yemeğinde”</span> başladığı ve daha sonra Zeytinlik Dağı’nda devam ettiği tüm “kehanetleri” birer birer gerçekleşecekti...</p>

  <p class="normal">Bu konuşmalardan bir müddet sonra ilerlerde meşalelerin ışıklarıyla birlikte uğultulu seslerle yaklaşan bir kalabalığın sesleri duyulmaya başlandı... Sesler gittikçe kendilerine doğru yaklaşıyordu... Aşağıya baktıklarında Sanedrin Mahkemesi’nin bir müfrezesinin bulundukları yere doğru gelmekte olduklarını gördüler. Bu müfrezenin hemen önünde onlara yol gösteren tanıdık bir sima dikkatlerini çekti... İsa Peygamber’in <span class="ideitalik">“İlk kehaneti”</span> gerçekleşiyordu... En önde yürüyen havari Yahuda’dan başkası değildi!...</p>
</body>
</html>
