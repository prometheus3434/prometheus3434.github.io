<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tanri</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:50f524cc-87d0-4b2a-ad39-de7de18d0067" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_2">GİRİŞ</h1>

  <p class="indentmetinitalik">Bilim açıklamaya, hatta yorumlamaya bile çalışmaz; bilimin esas işi model kurmaktır. Model, gözlemlenmiş bir olayı betimleyen, bir takım sözel yorumlar eklenmiş matematiksel bir inşadır. Bu tür bir matematiksel inşanın meşruluğu tamamen işlerliğine bağlıdır.</p>

  <p class="sagnormal">— John von Neumann<sup class="calibre3"><a href="../Text/tanri_split_016.html#footnote-100-1" id="footnote-100-1-backlink">[1]</a></sup></p>

  <p class="normal1">SAHA KENARINDAN MANZARA</p>

  <p class="normal">Tanrı'nın varlığının lehindeki veya aleyhindeki argümanlar tarih boyunca büyük ölçüde felsefenin ve teolojinin alanına hapsedilmiştir. Bilim bu süre içinde saha kenarında sessizce oturmuş ve sahada oynanan bu sözcük oyununu seyretmekle yetinmiştir. İnsan yaşamının her alanında devrimci değişimlere imza atan, dünyayı anlamamıza büyük açıklık getiren bilimin, her nasılsa, insanların çoğunun tüm gerçekliğin kaynağı olarak taptığı yüce varlığa dair söyleyecek sözü bulunmadığı düşüncesi ortaya çıkmıştır.</p>

  <p class="normal">Ünlü paleontolog Stephen Jay Gould, 1999 tarihli <span class="ideitalik">Rock of Ages</span> adlı kitabında bilimin işinin doğal dünyayı anlamak, dinin işinin ise ahlak konularıyla ilgilenmek olduğundan hareketle bilim ve dinden iki "örtüşmeyen hüküm alanı" olarak bahsetmiştir.<sup class="calibre3"><a href="../Text/tanri_split_017.html#footnote-100-2" id="footnote-100-2-backlink">[2]</a></sup> Ancak bu saptama, pek çok kişinin de işaret ettiği gibi, dinin bir ahlak felsefesi olarak yeniden tanımlanması demektir. Oysa dinlerin çoğu basit ahlaki konuları aşan işlerle uğraşır, doğa hakkında, bilimin değerlendirmekte özgür olduğu temel hükümlerde bulunur. Dahası bilimin, Torino Kefeni gibi dinsel açılımlar içerebilecek fiziksel nesnelerin incelenmesindeki rolü açıktır. Ayrıca bilim niçin gözlemlenebilir, hatta kimi zaman ölçülebilir insan davranışlarını içeren ahlaki meselelerle ilgilenmesin ki?</p>

  <p class="normal">1998'de yapılan bir ankette, ülkenin en seçkin bilim insanlarından oluşan ABD Ulusal Bilimler Akademisi üyelerinin sadece yüzde yedisinin Tanrı'ya inandığı ortaya çıkmıştır.<sup class="calibre3"><a href="../Text/tanri_split_018.html#footnote-100-3" id="footnote-100-3-backlink">[3]</a></sup> Yine de çoğu biliminsanının bilimin dinsel meselelerden uzak durması gerektiği fikrinde olduğu görülmektedir. Bu bilim ile din arasındaki, bilimin toplumda daha az kabul görmesine yol açabilecek (en beterini, araştırma ödeneklerinin kesilmesini hiç saymıyoruz) çatışmalardan kaçınmak isteyenler için belki iyi bir strateji olabilir. Ancak gerçek ortadadır: Dinler, aklın ve nesnel gözlemin soğuk ışığı altında sorgulanmaktan özel olarak muaf olmayan olgusal iddialarda bulunurlar.</p>

  <p class="normal">Ayrıca Tanrı'nın varlığına yönelik bilimsel bir otoriteden çok gözleme dayanan bilimsel argümanlar çok eski zamanlardan beri vardır. Bu çabaların tarihi Marcus Tullius Cicero'nun, <span class="ideitalik">De Natura Deorum</span> (<span class="ideitalik">Tanrıların Doğası Üzerine</span>)<sup class="calibre3"><a href="../Text/tanri_split_019.html#footnote-100-4" id="footnote-100-4-backlink">[4]</a></sup> adlı kitabında olduğu gibi, M.Ö. 77'ye dek uzanır. Bunlar arasında William Paley'in 1802 tarihli <span class="ideitalik">Natural Theology or Evidences of the Existence and the Attributes of the Deity Collected from the Appearance of Nature</span> (<span class="ideitalik">Doğal Teoloji veya İlahın Varlığına ve Özelliklerine Dair Doğanın Görünüşünden Toplanmış Deliller.)</span><sup class="calibre3"><a href="../Text/tanri_split_020.html#footnote-100-5" id="footnote-100-5-backlink">[5]</a></sup> adlı çalışması özellikle etkili olmuştur. Son zamanlarda ise, teologlar ve teist bilim insanları, yüce bir varlığa olan inançlarına destek arayışında yüzlerini bilime döndü. Modern teorik ve ampirik bilimin Tanrı'nın var olduğu önermesini desteklediğini öne süren birçok kitap yayınlandı ve popüler medya bu görüşü yaymada hiç zaman kaybetmedi.<sup class="calibre3"><a href="../Text/tanri_split_021.html#footnote-100-6" id="footnote-100-6-backlink">[6]</a></sup> Öte yandan, bu değerlendirmeye doğrudan meydan okuyan pek az kitap veya makale yayınlandı. Ama Tanrı'nın varlığına yönelik bilimsel kanıtlamaların entelektüel söylem içinde yer bulmasına imkan tanınıyorsa, onun varlığına karşı çıkan kanıtlamaların da bu söylem içinde meşru bir yere sahip olması gerekir.</p>

  <p class="normal">2003'te yayınlanan <span class="ideitalik">Bilim Tanrı'yı Buldu mu?</span> adlı kitabımda Tanrı'nın varlığını desteklediği öne sürülen bilimsel delilleri eleştirel bir bakışla incelemiş ve yetersiz bulmuştum.<sup class="calibre3"><a href="../Text/tanri_split_022.html#footnote-100-7" id="footnote-100-7-backlink">[7]</a></sup> Bu kitabımda daha da ileri gidecek ve bilimin artık, geleneksel olarak sıfatları Museviliğin, Hıristiyanlığın, ve İslamın Tanrısının sıfatlarıyla ilişkilendirilen bir Tanrı'nın varlığı veya yokluğu konusunda kesin yargıda bulunabilecek kadar ilerlediğini göstereceğim.</p>

  <p class="normal">Elimizde artık, Tanrı'nın varlığı sorusunun ağırlığını kaldıracak kadar deneysel veri ve son derece başarılı bilimsel modeller bulunuyor. Bu veri ve modellerin bize Tanrı hipotezinin geçerliliği konusunda ne söylediğini incelemenin zamanı geldi.</p>

  <p class="normal">Şunu kesinlikle söyleyebiliriz: Museviliğin, Hıristiyanlığın ve İslamın Tanrısı iyi tanımlanmamıştır. Bu üç inanç sistemi farklı Tanrı anlayışlarına sahiptir; ama iş bununla da bitmez: Her inanç sisteminin kendi içinde de –ilahiyatçılarla avam arasında, bir mezheple diğeri arasında da– farklılıklar vardır. Ben, bu çeşitli inanç gruplarının her birindeki inananların büyük çoğunluğunun taptığı Tanrı'nın sıfatları üzerinde yoğunlaşacağım. Bu sıfatlardan bazılarını, bu üç büyük tek tanrılı dinin dışındaki dinlerin ilahları da paylaşmaktadır.</p>

  <p class="normal">Seçkin teologların, imanlarıyla tutarlı olduğunu öne sürdükleri son derece soyut tanrı kavramları geliştirdiklerinin farkındayım. Her kavram bilimsel soruşturma alanının dışında kalacak şekilde soyutlanabilir. Ama bu tür tanrıların sıradan mümin tarafından tanınacağı pek kuşkuludur.</p>

  <p class="normal">Üç tek tanrılı dinde Tanrı, –madde, uzay ve zamanın ötesinde– yüce bir aşkın varlık ve madde, uzay ve zaman uyarınca betimlenen duyularımızla algıladığımız her şeyin temeli olarak görülür. Üstelik bu Tanrı, deizmin dünyayı yarattıktan sonra onu kendi başına bırakan ya da panteizmin bütün varoluşa eşit olan tanrısı da değildir. Museviliğin, Hıristiyanlığın ve İslamın Tanrısı, atom çekirdeğinde bulunan kuarkların birbirleriyle etkileşiminden en uzak galaksilerdeki yıldızların evrimine kadar evrenin her nano-metreküpündeki her olaya her nano-saniyede müdahale eden bir tanrıdır. Dahası, bu Tanrı en özel yaratımının, engin evrende minnacık bir yerde yaşayan insanlık denen örgütlü maddenin her düşünce ve eylemine de karışmaktadır.</p>

  <p class="normal">Kısacası, T harfini büyük yazdığımda bilin ki Museviliğin, Hıristiyanlığın ve İslamın Tanrısından söz ediyorum. Diğer tanrılar küçük harfli olacak. Tüm tanrıların değil, Tanrı'nın varlığına dair delilleri inceleyen bu kitabı tüm parçacıkları değil, kütlesiz yüklü bir parçacığı inceleyen bir fizikçinin kitabına benzetebilirsiniz.</p>

  <p class="normal1">DOĞAÜSTÜ BİLİM</p>

  <p class="normal">Bilim insanlarının çoğu sözde bilimi görür görmez tanıyacağını iddia etse de, bilim filozofları arasında, bilimin sahte bilimden veya bilim-olmayandan nasıl ayrılacağı konusunda bir fikir birliği yoktur. Ben bu kitapta "bilim"i, göz ve aletler vasıtasıyla nesnel gözlemler yapmak ve bu gözlemleri betimleyen modeller kurmak anlamında kullanacağım. Bu modeller gözlemlerin basit anlık görüntüleri değildir. Bilimsel modeller, sadece bir dizi gözlemi değil, olabildiğince çok gözlemi betimlemek için evrensel ve genel olabilecek öğelerden, süreçlerden ve mekanizmalardan yararlanırlar. Bu bölümün epigrafında John von Neumann'ın belirttiği gibi, her zaman matematiksel olmaları da gerekmez.</p>

  <p class="normal">Güncel örneklerin belki en çarpıcısı (ve matematiksel olanı) <span class="ideitalik">temel parçacıkların ve kuvvetlerin standart modeli</span>dir. Bu modele göre bilinen bütün maddeler üç parçacıktan oluşur: <span class="ideitalik">yukarı kuark</span>, <span class="ideitalik">aşağı kuark</span> ve elektron. 1970'lerde kurulan bu model, o zamandan bu yana maddenin dünya üzerindeki en gelişkin laboratuvarlarda ölçülen ve en gelişmiş teleskoplarla uzayda gözlemlenen özellikleriyle tutarlı olarak işlemektedir.</p>

  <p class="normal">Bilimsel modellerin temel amacının <span class="ideitalik">açıklamaktan</span> çok <span class="ideitalik">betimlemek</span> olduğunu kaydetmekte yarar var. Bunun anlamı şudur: Bu modeller her türlü gözlemle, özellikle de başka türlü olsalar modelleri yanlışlayabilecek olan gözlemlerle uyumlu olmaları durumunda başarılı kabul edilirler. Bu süreç genellikle bir <span class="ideitalik">hipotez-sınama</span> biçimini alır – önce model bir dizi hipoteze dönüştürülür ve ardından bu hipotezler özenle denetlenen gözlemlerle sınanır. Başarılı bir modeli oluşturan öğelerin ve süreçlerin gerçekliğin yapısının özsel parçaları olup olmadığı sorusu öyle kolayca yanıtlanabilecek bir soru değildir, zira söz konusu modelin gelecekte yanlışlanıp yanlışlanamayacağını asla bilemeyiz. Ancak bir model yanlışlandığında, bu modele ait olan ama başarılı diğer bir modele ait olmayan süreç ve öğelerin gerçeğin özsel parçaları olmadığını varsayabiliriz.</p>

  <p class="normal">Analizimi, evrenin işleyişinde ve insanların hayatlarında merkezi bir rol oynadığı kabul edilen Tanrı'nın bilimsel araçlarla tespit edilebileceği kanısına dayandıracağım. Günümüzün bilimsel modellerinde gözlemlerin betimlenmesinde gerekli bir bileşen olarak Tanrı'ya ayrılmış bir yer yoktur. Öyleyse, Tanrı varsa, bilimsel modellerin boşluklarında veya hatalarında ortaya çıkmalıdır.</p>

  <p class="normal">Gerçekten de "Boşlukların Tanrısı" kanıtlaması uzun zamandır gündemdedir. Bilim her şeyi açıklamadığına göre, diğer açıklama biçimlerine her zaman yer vardır. İnananları ise bu açıklamanın Tanrı olduğuna ikna etmekten daha kolay bir şey yoktur. Ancak Boşlukların Tanrısı kanıtlaması <span class="ideitalik">en azından bilimsel iddia olarak</span>, söz konusu fenomenin bilimsel yollarla sadece bugün açıklanamaz olduğunu değil, doğal betimlemeye ebediyen baş eğmeyeceğini de gösteremezse iflas eder. Tanrı ancak onun bu fenomenin açıklanmasında zorunlu olduğu kanıtlanırsa –ve elbette bilimin bu fenomenin tamamen doğal veya maddi bir sürece dayanan akla yatkın bir açıklamasını veremeyeceği kanıtlanırsa– ortaya çıkabilir.</p>

  <p class="normal">Bu okura yerine getirilmesi imkânsız bir koşul gibi gelebilir. Bilimin bugün için gizemli görünen bir olgunun "doğal" bir açıklamasını hiçbir zaman veremeyeceğini nasıl bilebiliriz? Ben bunun yüzde yüz kesinlikle değilse bile makul kuşku dahilinde mümkün olduğunu iddia ediyorum. <span class="ideitalik">Doğal olanın maddi olan</span> ile tarihsel ilişkisini kullanarak, gözlemlendikleri takdirde, maddi kökenli olamayacakları makul kuşku ötesinde gösterilmiş olacak fenomenlere dair hipotetik örnekler vereceğim. Bütün açıklamalarda Tanrı'nın maddi olmadığı kabul edildiğine göre, bu tür fenomenlerin deneysel doğrulamaları Tanrı'nın varlığına, makul kuşkunun ötesinde, işaret ederdi.</p>

  <p class="normal">Kimi bilim insanları doğal olan ile maddi olanın birleştirilmesine itiraz ederler. Onlara göre, gözlemlenebilir her fenomen (onların) tanımı gereği "doğal"dır. Kimilerine göreyse, sınanabilir her teori (onların) tanımı gereği "doğal"dır. Ben kelimelerin anlamları üzerinde bir uzlaşmaya varmanın zor göründüğü bu türden sonsuz tartışmalara girmemeyi yeğliyorum. <span class="ideitalik">Doğal</span> ve <span class="ideitalik">doğaüstü</span> sözcüklerini <span class="ideitalik">maddi olan</span> ve <span class="ideitalik">maddi olmayan</span> sözcükleriyle eşanlamlı kullanacağımı belirttim.</p>

  <p class="normal">Vurduğunuzda geri vuran her şeye madde diyorum. Fiziğin maddesi budur. "Vurmak" derken, ışığı oluşturan fotonlar gibi parçacıkların nesnelerden geri sekmesini içeren evrensel gözlemi kastediyorum. Nesneden gözümüze ve diğer algılayıcılara "seken" parçacıkların ölçülmesi bize, gözlemlenen nesnenin maddeyle ilintilendirdiğimiz kütle, ivme ve enerji gibi özelliklerini verir. Bu ölçümler tümüyle maddi süreçler (fiziğin dinamik ilkelerini) içeren ve hepsi deneysel sınama ve yanlışlamaya açık olan modellerle betimlenir.<sup class="calibre3"><a href="../Text/tanri_split_023.html#footnote-100-8" id="footnote-100-8-backlink">[8]</a></sup></p>

  <p class="normal">Birçok biliminsanı doğaüstü olanın veya maddi olmayanın herhangi bir karşılaştırmalı yolla sınanamayacağını söyleyecektir. Gerçekten de, yakın dönemde bilimi evrimin inançlarını tehdit ettiğini düşünen muhafazakâr dini gruplarla karşı karşıya getiren ABD'deki siyasi kavgalarda, ülkenin önde gelen bilim insanları ve ulusal bilim örgütleri bilimin yalnızca doğal meselelerle uğraşabileceği yollu açıklamalar yapmış ve mahkemelerde bu yönde ifadeler vermiştir. Bu ifadeleriyle de bilimin başka seçenekleri göz önünde bulundurmasını engelleyecek denli dogmatik bir biçimde materyalizme bağlı olduğunu öne sürenlerin elini güçlendirmişlerdir.</p>

  <p class="normal">Bu kitapta doğaüstü olan veya maddi olmayan birtakım süreçlerin standart bilimsel yöntemler kullanılarak deneysel olarak sınanabileceğini göstereceğim. Dahası, bu tür araştırmaların, makaleleri saygın bilimsel dergilerde çıkan, saygın kurumlarla bağlantılı saygın bilim insanlarınca yapıldığını ortaya koyacağım. Böylece bilimin doğaüstüyle işi olmadığını öne süren kimi bilim insanlarının ve onların ulusal örgütlerinin beyanlarının olgular tarafından yalanlandığı görülecektir.</p>

  <p class="normal">Bilimin genellikle araştırmayı dünyaya dair nesnel gözlemlerle sınırlayan ve genellikle (ama göreceğimiz gibi, mutlaka değil) her olayın doğal açıklamasını arayan <span class="ideitalik">yöntemsel doğalcılık</span> adlı ilkeye yöneldiği doğrudur. Bu ilke sıklıkla <span class="ideitalik">metafizik doğalcılık</span> varsayımıyla karıştırılır. Metafizik doğalcılığa göre, gerçekliğin kendisi tümüyle doğaldır, yani sadece maddi nesnelerden oluşur. Çoğu fizikçi buna inanmakla birlikte bunu ispatlayamaz. Dahası, bu soru son tahlilde deneysel yargıya açık bilimsel bir soru olmadığından ispatlamaya çalışmalarına da gerek yoktur. Eğer öyle olsaydı, metafiziğe değil fiziğe ait olurdu.</p>

  <p class="normal">Bu kitapta, Tanrı hipotezinin birtakım doğal, maddi fenomenleri ima ettiğini göstereceğim. Bu fenomenlerden herhangi birinin gözlemlenmesi onların akla yatkın tüm doğal, maddi betimlemelerini başarısız kılardı.</p>

  <p class="normal">Bilim tarihini devrimler ve "paradigma değişimleri"<sup class="calibre3"><a href="../Text/tanri_split_024.html#footnote-100-9" id="footnote-100-9-backlink">[9]</a></sup> dizisi olarak betimleyen geçen yüzyılın felsefe ve tarih literatürüne rağmen, madde ve maddi süreçlere ilişkin temel anlayışımız Newton'dan bu yana değişmemiştir– sadece süslenmiştir.<sup class="calibre3"><a href="../Text/tanri_split_025.html#footnote-100-10" id="footnote-100-10-backlink">[10]</a></sup> Bu ilkeleri ihlal ettiği, uzun zamandır maddeyle ilintilendirilmiş özelliklerden farklı özelliklere sahip olduğu gösterilebilecek herhangi bir şey, dünyayı yerinden oynatacak öneme sahip olurdu ve daha iyi bir terimin yokluğunda buna doğaüstü diyebilirdik.</p>

  <p class="normal">Bugünkü bilimsel bilgimizin ışığında, duyularımızla ve bilimsel aletlerle gözlemlediğimiz evren sadece madde ve maddi süreçler uyarınca betimlenebilir. Düşüncede tutumluluk ilkesi, yeni olaylar karşısında en az yeni, en az denenmemiş hipotezde bulunan en basit modelleri aramamızı gerektirir. Bu yüzden, bilim insanlarının her yeni fenomen için öncelikle maddi bir açıklama arayacakları kesindir. Ancak her türlü maddi açıklamanın başarısızlığa uğradığı durumlarda, konvansiyonel fizik biliminin ötesine giden hipotezlerin deneysel olarak sınanmasının önünde de hiçbir engel yoktur.</p>

  <p class="normal1">TANRI İÇİN BOŞLUKLAR MI?</p>

  <p class="normal">Bilimin eksikliğinin tek başına Tanrı'nın varlığını ispatlamaya yetmeyeceğinin farkında olan kimi teologlar ve teist bilim insanları şimdi bilimde, sadece doğal âlemin dışında varolabilecek bir varlığın doldurabileceğini söyledikleri boşluklar bulduklarını iddia ediyorlar. Bunlar son derece cüretkar bir önermede bulunuyorlar: Bilim birtakım fenomenleri açıklayamaz ve dahası hiç açıklayamayacaktır. Bu yeni "ispatlar" şu iddialara dayanıyor: Yaşamın karmaşıklığı tamamen doğal (maddi) olan süreçlere indirgenemez ve asla indirgenemeyecektir. Ayrıca şunu da öne sürüyorlar: Fiziğin sabitleri ve yasaları öylesine ince ayarlanmıştır ki bunlar doğal yollardan ortaya çıkmış olamaz ve fiziksel evrenin başlangıcı ve uyduğu yasalar doğaüstü müdahale olmadan "hiçlikten gelmiş" olamaz. İnananlar özenle kontrol edilen deneylerin sonuçlarını kullanarak bunların sadece maddi süreçlerle açıklanması mümkün olmayan madde ötesi bir âlemin varlığına yönelik deneysel deliller sağladığını savunuyorlar.</p>

  <p class="normal">Bu iddiaların inanılırlığını değerlendirebilmek için "ispatlama yükünün" nereye ait olduğunun doğru olarak saptanması gerekir. Bu ispat yükü bilimin bazı fenomenleri asla doğal yoldan açıklayamayacağını, yani bunları sadece maddi öğeler ve süreçler içeren bir modelle betimleyemeyeceğini öne sürenlere düşer. Eğer var olan tüm bilgiyle tutarlı olan makul bir bilimsel model bulunabilirse, iddia çökecektir. Böyle bir modelin doğru olduğunun ispatlanması gerekmez; yanlış olduğunun ispatlanmamış olması yeter.</p>

  <p class="normal">Bilimsel bilgideki boşlukları günün birinde doldurabilecek makul yollar bulabilirsek Tanrı'nın varlığına yönelik bilimsel argümanlar çökecektir. O zaman insanlar için halihazırda gözlemlenebilir olan fenomenleri betimlemek amacıyla kurduğumuz modellerin Tanrı'yı içermesi gerekmediği sonucuna varabiliriz. Elbette bu durum şimdiki insan gözlem alanının dışında kalan fenomenlerin açıklanması için gerekli olabilecek bir tanrının var olma olasılığını açık bırakacaktır. Bu tanrı gelecekteki bir uzay seferinde veya devasa bir parçacık hızlandırıcı deneyinde ortaya çıkabilir. Ancak bu tanrı insan yaşamında önemli rol oynayan bir tanrı olmayacaktır. O Tanrı olmayacaktır.</p>

  <p class="normal1">TANRIYA KARŞI DELİLLERİN İNCELENMESİ</p>

  <p class="normal">Bilimin Tanrının varlığına yönelik deliller sunduğuna ilişkin kanıtlamaları değerlendirmek ödevimin sadece bir parçası. Bunu da büyük oranda <span class="ideitalik">Bilim Tanrı'yı Buldu mu?</span> adlı kitabımda tamamladım. Burada ise esas olarak bilimin Tanrı'nın varlığına karşı deliller sunduğunu söyleyen daha az bilinen kanıtlamaları değerlendireceğim.</p>

  <p class="normal">Bilimsel <span class="ideitalik">hipotez sınama</span> yöntemini izleyeceğim. Tanrı'nın varlığını bilimsel bir hipotez olarak alacak ve bu hipotezin sonuçlarını çevremizdeki dünyaya ilişkin nesnel gözlemlerde arayacağım. Tanrı'nın deneysel olarak sınanabilen belirli özelliklere sahip olduğunu varsayan çeşitli modeller kullanacağım. Bu da şu demektir: "Bu özelliklere sahip bir Tanrı varsa, şu fenomenler gözlemlenebilir olmalıdır." Belirli bir sınamayı geçememek, bu belirli modelin başarısızlığı olacak. Dahası, eğer fiili gözlemler, söz konusu ilahi varlığın yokluğunda beklenildiği gibi çıkarsa, bu durum, onun varlığına karşı ek bir işaret olarak kabul edilecek.</p>

  <p class="normal">Başarısızlık ortaya çıktığında bile hâlâ gizli bir Tanrı'nın var olmasının mümkün olduğu savunulabilir. Bu mantıksal açıdan doğru bir önerme olsa da, tarih ve ortak deneyimlerimiz bize delil yokluğunun nihayetinde yokluğun deliline dönüştüğüne dair pek çok örnek sunmaktadır. Genel anlamda söylemek gerekirse, bir kendiliğe inanmak için elimizde herhangi bir delil veya neden yoksa, o kendiliğin var olmadığından emin olabiliriz.<sup class="calibre3"><a href="../Text/tanri_split_026.html#footnote-100-11" id="footnote-100-11-backlink">[11]</a></sup> Elimizde Kar Adam'a veya Loch Ness Canavarı'na dair delil olmadığından onların var olduğuna inanmıyoruz. Eğer elimizde Tanrı'ya inanmak için bir delil veya başka bir neden yoksa, Tanrı'nın var olmadığından emin olabiliriz.</p>
</body>
</html>
