<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tanri</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:50f524cc-87d0-4b2a-ad39-de7de18d0067" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_12">10<br class="chapter" />
  TANRISIZ EVRENDE YAŞAMAK</h1>

  <p class="indentmetinitalik">Güneşin altında Tanrı'nın sana verdiği boş ömrün bütün günlerini, bütün anlamsız günlerini sevdiğin karınla güzel güzel yaşayarak geçir. Çünkü hayattan ve güneşin altında harcadığın emekten payına düşecek olan budur. Çalışmak için eline ne geçerse, var gücünle çalış. Çünkü gitmekte olduğun ölüler diyarında iş, tasarı, bilgi ve bilgelik yoktur.</p>

  <p class="sagnormal">— Vaiz, 9:9-10</p>

  <p class="normal1">DİN BİR İŞE YARAR MI?</p>

  <p class="normal">Arkeoloji dinin, uygarlığın başlamasından önceki binlerce yıl boyunca insan yaşamının ana bileşenlerinden biri olduğunu gösteriyor. Ve elbette uygarlık dine son vermemiş, sadece onun çok daha incelikli biçimlere bürünmesini sağlamıştır. Museviliğin, Hıristiyanlığın ve İslamın Tanrısı kent-devletlerine koşut olarak yükselmiş ve belki de mutlak güce sahip kralla tebaası arasındaki ilişkiyi meşrulaştırmak adına yaratılmıştır.</p>

  <p class="normal">Voltaire (ö. 1778), "Tanrı var olmasaydı onu icat etmek gerekecekti,"<sup class="calibre3"><a href="../Text/tanri_split_335.html#footnote-100-320" id="footnote-100-320-backlink">[320]</a></sup> demiştir. Elbette Fransız filozof ve hiciv ustası Voltaire bunları bilinen iğneleyici diliyle söylüyordu, ama ortak kanı da dinin insan yaşantısının zorunlu bir bileşeni olduğu yönündedir. Bunun için en sık gösterilen nedense din olmazsa herkesin ahlaka aykırı davranacağı ve toplumun savaşlar ve diğer kötülüklerle çökeceğidir. Ancak dinin yaygın etkisine rağmen kimi insanlar ahlaka aykırı kimileri de ahlaka uygun davranmaya devam ediyor; ve bu davranışlarla inançlı olmak arasında belirgin bir korelasyon görülmüyor. Ve toplum savaşlarla ve diğer her türlü kötülükle harabeye dönmeye devam ediyor. Eğer başarısız bir modele dair bir örnek daha aranıyorsa, o budur.</p>

  <p class="normal">Yine de çoğu insan inanmayı sürdürüyor. Bu yüzden kütüphaneler, aksini gösteren onca delile rağmen bu insanların hâlâ neden inandıklarını açıklamaya çalışan teorilerle dolup taşıyor.<sup class="calibre3"><a href="../Text/tanri_split_336.html#footnote-100-321" id="footnote-100-321-backlink">[321]</a></sup> "İnsan Neden Tanrı'ya İnanır?" sorusunu doğrudan soran Justin L. Barrett bu tür inançları beynimizde taşıdığımız zihinsel "aletlere" bağlıyor.<sup class="calibre3"><a href="../Text/tanri_split_337.html#footnote-100-322" id="footnote-100-322-backlink">[322]</a></sup> Başka spekülasyonlar da var. Kimileri dinsel inancın beynimize (doğal seçilimin ürünü olan) bir "Tanrı Modülüyle"<sup class="calibre3"><a href="../Text/tanri_split_338.html#footnote-100-323" id="footnote-100-323-backlink">[323]</a></sup> yerleştirilmiş, belki bir "Tanrı Geniyle"<sup class="calibre3"><a href="../Text/tanri_split_339.html#footnote-100-324" id="footnote-100-324-backlink">[324]</a></sup> kodlanmış olabileceğini ileri sürüyor.</p>

  <p class="normal">Psikolog Paul Bloom kendisinin ve başkalarının yaptığı araştırmalara dayanarak insan beyninin duyulardan gelen verileri analiz etmek için iki ayrı "program" geliştirdiğine işaret ediyor.<sup class="calibre3"><a href="../Text/tanri_split_340.html#footnote-100-325" id="footnote-100-325-backlink">[325]</a></sup> Programlardan biri fiziksel nesnelerle, diğeri toplumsal ilişkilerle uğraşmaktadır. Bloom bu durumun madde dünyasını zihin dünyasından ayırma ve ölümden sonra kişiliğin yaşayacağına inanma gibi doğal ve yerleşik bir eğilime yol açtığını öne sürüyor. Antropolog Pascal Boyer'e göre bu durum olayların içinde olmadığında bile amaç ve tasarım görmeye yönelik güçlü bir eğilim de yaratmıştır.<sup class="calibre3"><a href="../Text/tanri_split_341.html#footnote-100-326" id="footnote-100-326-backlink">[326]</a></sup> Antropolog Stewart Guthrie, sadece tesadüfün sonucu olan şeylerde, giysilerin kralsız olduğu yerde bir niyet ya da tasarım görme eğilimini "failliğin işaretlerine aşırı duyarlılık" olarak adlandırır.<sup class="calibre3"><a href="../Text/tanri_split_342.html#footnote-100-327" id="footnote-100-327-backlink">[327]</a></sup><span class="ideitalik">New York Times</span>'ın köşe yazarı Nicholas Kristof, "insanların yavaş yavaş evrim geçirerek bizi evrimden şüpheye düşürmeleri" olarak özetlediği bu duruma "kozmik şaka" demektedir.<sup class="calibre3"><a href="../Text/tanri_split_343.html#footnote-100-328" id="footnote-100-328-backlink">[328]</a></sup></p>

  <p class="normal">Eğer din doğal yoldan evrimleşerek ortaya çıkan bir olguysa, elimizde Tanrı'nın varlığına karşı bir kanıtlama daha var demektir. He zaman olduğu gibi, bahaneciler bu iddayı bunun da arkasında Tanrı'nın olabileceğini söyleyerek karşılayacaklardır. Ancak bu hipotezlerini destekleyecek hiçbir delil ve dayandırabilecekleri hiçbir neden bulamayacaklardır. Bir kez daha Tanrı, Kar Adamı Yeti'den, Loch Ness Canavarı'ndan veya Koca Ayak'tan daha gerekli değildir.</p>

  <p class="normal">Beyindeki Tanrı Modülü meselesi halen tartışmalıdır; sonucu bekleyip göreceğiz. Eldeki zaman ölçeği böylesine temel bir doğanın biyolojik evrimi için çok kısa görünmektedir. Öte yandan bu zaman ölçeği kültürel evrim için yeterince uzundur. Yine de dinin "hayatta kalma değeri"ne sahip olduğu fikrinin açılımlarını, bunun insanlarda genlerine yerleşmiş dine yönelik genetik bir eğilimin doğmasına yol açıp açmadığını göz önünde bulundurabiliriz. Din, hayatta kalmaya sağladığı yararlar nedeniyle, doğal seçilim yoluyla (trafik ışıkları fikrinin gelişimine benzer şekilde) evrimleşmiş bir kültürel fikir olabilir.</p>

  <p class="normal1">DİNİN TOPLUM ÜZERİNDE OLUMSUZ ETKİSİ</p>

  <p class="normal">7. bölümde, öncelleri hayvan davranışlarında gözlemlenen ahlak ve değer anlayışımızın doğal yoldan nasıl evrimleşmiş olabileceğini görmüştük. O bölümde doğuştan iyi ve kötü kavramlarına sahip olduğumuzu; onların ilahi bir kaynaktan türemediğini ve aslında ilahi bir kaynaktan geldiklerine inanılan kutsal kitaplarla çeliştiğini öne sürmüştüm.</p>

  <p class="normal">Elimizdeki deneysel delillerin dinin özellikle bir bütün olarak topluma yararlı olduğu şeklindeki yaygın kanıyı desteklemediğini de gördük. Bu görüş tarihöncesi zamanlardan son başkanlık seçimlerine kadar iktidarda bulunanlara –iktidarı ellerinde tutmalarına yardım ederek– büyük fayda sağlamıştır elbette. Ama toplumun, tanrı ve ruh fikri hiç gelişmemiş olsaydı bürünebilecek olduğu durumdan daha iyi olduğu hiç de kesin değildir.</p>

  <p class="normal">Ahlak ve din birlikte evrimleşmiş olabilirler. Tarihin de teyit ettiği gibi dinin bizi iyi davranışa –"iyi" genellikle iktidarda olanlar tarafından tanımlanır– zorlayan bir araç olduğunu düşünebiliriz. Modern zamanlarda bile bu "kutsal olmayan" ittifakın kalıntılarını görüyoruz; dünya liderleri eylemleri için ilahi otoriteyi öne sürüyor, pek çok insan da hâlâ bunu yutuyor. Politikacılar ilahi otoriteyi öne sürerek kamuoyunun başka koşullar altında kabul etmeyeceği şüpheli poltikalarını devreye sokabiliyorlar. Gazeteci Chris Money, <span class="ideitalik">The Republican War on Science</span> [Cumhuriyetçilerin Bilime Açtığı Savaş] adlı kitabında<sup class="calibre3"><a href="../Text/tanri_split_344.html#footnote-100-329" id="footnote-100-329-backlink">[329]</a></sup> yakın dönemden pek çok utanç verici örnek sıralamıştır.</p>

  <p class="normal">2003 Şubat'ında ABD başkanı George W. Bush, Avustralya başbakanı John Howard'a, Irak halkını özgürleştirmenin ABD tarafından verilen bir armağan değil, "Tanrı'nın dünyadaki her insana armağanı" olduğunu söylemişti.<sup class="calibre3"><a href="../Text/tanri_split_345.html#footnote-100-330" id="footnote-100-330-backlink">[330]</a></sup> 2004 Kasım'ında Bush, aralarında başkanın sahiden Tanrı'nın işini yaptığına samimiyetle inanan pek çok kişinin de bulunduğu bir çoğunluk tarafından tekrar başkanlığa seçildi.</p>

  <p class="normal">ABD'deki teistler, tarihsel olgulara ters düşmesine rağmen, hâlâ ülkedeki siyasi sistemin temelinin Tanrı olduğunu ve politik liderlerin hepsinin Tanrı'nın iradesine uymalarının gerektiğini söylemeyi sürdürüyorlar. Kürtaj karşıtı <span class="ideitalik">Priests for Life</span> örgütünden Peder Frank Pavone'un 2000 yılındaki Ulusal Cumhuriyetçi Kongresi'nde söylediği gibi, "Kilise ulusal politikaları belirlemez. Kilise tüm kamu poltikalarının uymak zorunda olduğu Tanrı'nın hakikatini beyan eder."<sup class="calibre3"><a href="../Text/tanri_split_346.html#footnote-100-331" id="footnote-100-331-backlink">[331]</a></sup></p>

  <p class="normal">Bu görüşü savunan ve kararlarında büyük bir hınçla uygulayan daha güçlü bir figür, ABD Yüksek Mahkemesi Üyesi Antonin Scalia'dır. Aziz Paul'den aktardığı pasaja bakın:</p>

  <p class="indentmetin">Herkes, üzerinde olan hükümetlere tabi olsun. Çünkü Tanrı'dan olmayan yönetim yoktur. Var olanlar Tanrı tarafından kurulmuştur. Bu nedenle, hükümete karşı direnen, Tanrı'nın düzenlediğine karşı gelmiş olur. Karşı gelenler yargılanır. Hükmedenlerden iyiler değil, kötüler korkmalıdır. Hükümetten korkmamak ister misin? İyi olanı yap, hükümetin övgüsünü kazanırsın. Çünkü hükümet, senin iyiliğin için Tanrı'ya hizmet etmektedir. Ama kötü olanı yaparsan, kork! Hükümet, kılıcı boş yere taşımıyor; kötülük yapanın üzerine Tanrı'nın gazabını salan intikamcı olarak Tanrı'nın hizmetindedir. Bunun için, yalnız gazaptan ötürü değil, vicdandan ötürü de tabi olmak gerekir (Romalılar, 13:1-5)</p>

  <p class="normal">Scalia, "Hükümet –kavramı nasıl sınırlarsanız sınırlayın– ahlaki otoritesini Tanrı'dan alır," buyurmuştur.<sup class="calibre3"><a href="../Text/tanri_split_347.html#footnote-100-332" id="footnote-100-332-backlink">[332]</a></sup> Scalia ve Peder Pavone, göründüğü kadarıyla ABD'nin Bağımsızlık Bildirisi'ni bırakmasından yanadır: " Şu doğrular bizim için gayet açıktır: Tüm insanlar eşit yaratılmışlardır; Yaratıcı tarafından bağışlanmış, belli devredilemez haklara sahiptirler; yaşam, özgürlük ve mutluluğa erişme hakları da bunların arasındadır. Bu hakları güvence altına almak amacıyla, insanlar kendi aralarında yönetimler kurarlar; bu yönetimler gerçek güçlerini, yönetilenlerin rızasından alırlar..." Amerikalı Hıristiyanlar, Bağımsızlık Bildirisi'nde bahsedilen "Yaratıcı"yı kendi Tanrıları bellemeye yönlendirilmişlerdir. Oysa bildiriyi kaleme alan Thomas Jefferson bir Hıristiyan değil, bir deistti. Ama benim burada altını çizmek istediğim, Scalia ve Pavone gibilerinin yönetilenlerin otoritesini Tanrı'nın otoritesi lehine reddetmeleridir.</p>

  <p class="normal">Başkan Bush'un yüksek mahkeme atamalarında model aldığını belirttiği Scalia'ya göre hükümetlerin "haklı güçleri yönetilenlerin rızasından" gelmemektedir. "Hükümet, ‘intikam' ve kılıçla olanı dahil (ki burada kuşkusuz idam cezasını kastetmektedir) ‘gazabı getirme' gücüne sahip ‘Tanrı'nın hizmetçisi'dir."<sup class="calibre3"><a href="../Text/tanri_split_348.html#footnote-100-333" id="footnote-100-333-backlink">[333]</a></sup> 2005 Mart'ında ABD on sekiz yaşın altında cinayet işleyenlere ölüm cezasını kaldıran son ülke olmuştur. Scalia, Yüksek Mahkeme'den çıkan bu karara şiddetle muhalefet etmiştir.</p>

  <p class="normal">Çoğu Amerikalı anayasayı, toplum geliştikçe gelişen "yaşayan bir belge" olarak görür. Scalia ise buna "safsata" demektedir. Ona göre metnin anlamı baştan beri anlamı neyse onda sabitlenmiştir. Kölelik anayasaca yasaklanmamış ve hâlâ geçerli olsaydı, Scalia muhtemelen kaldırılmasına karşı çıkardı. Kadınlar oy kullanamasaydı, Scalia asla kullanamamaları için elinden geleni ardına koymazdı. Hiç kuşkusuz bu görüşlerini temellendirmek için de Kutsal Kitap'ı kullanırdı.</p>

  <p class="normal">Scalia'nın düşünce tarzı dinde neyin ters olduğuna ve dinin neden insanlığın ilerlemesine ters düştüğüne güzel bir örnektir. Tanrı, hiç değişmemesi gereken fiziksel ve toplumsal bir kubbenin üzerinde hükümdarlığını sürdürmektedir çünkü değişim demek, özgün yaratısının kusurluluğu demektir.</p>

  <p class="normal">Bu kitapta, insanların çok daha az kandırılabilir, en akla ziyan doğaüstü şeylere inanmaya daha az düşkün olmalarını dilemekle birlikte çoğu insanda bulunduğuna inandığım iyiliğe büyük saygı duyduğumu gösterebildiğimi umuyorum. İnsanların çoğu iyidir. Ama din sayesinde değil dine rağmen iyidir.</p>

  <p class="normal">On dokuz Müslüman, birer inanan olmasalardı 11 Eylül 2001'de kendileriyle birlikte üç bin kişiyi öldürmeyeceklerdi. Çağlar boyunca Tanrı adına gerçekleştirilmiş tüm öldürmeleri saymama gerek yok.<sup class="calibre3"><a href="../Text/tanri_split_349.html#footnote-100-334" id="footnote-100-334-backlink">[334]</a></sup> Ben bunları yazarken Dünya'nın yarım düzine ayrı yerinde dini çatışmalar devam ediyor.<sup class="calibre3"><a href="../Text/tanri_split_350.html#footnote-100-335" id="footnote-100-335-backlink">[335]</a></sup> "<span class="ideitalik">Is Religion Killing Us?</span>" [Din Bizi Öldürüyor Mu?] başlıklı kitabında İncil ve Kuran kaynaklı şiddetin izini süren Jack Nelson-Pallmeyer, şu sonuca varmıştır: "Şiddetin kucaklanışı yaygın çünkü şiddet kutsal metinlere gömülü ve bu metinlerce ‘tasdik' ediliyor ve çünkü şiddet, şiddet dolu bir dünyada makul görünüyor."<sup class="calibre3"><a href="../Text/tanri_split_351.html#footnote-100-336" id="footnote-100-336-backlink">[336]</a></sup></p>

  <p class="normal">Din, İsrailliler ve Filistinliler gibi veya Hintliler ve Pakistanlılar gibi, başka koşullar altında birbirleriyle sorunsuz, hatta tek ulus olarak bile yaşayabilecek ırksal benzerlik taşıyan grupları bölen büyük kültürel farklardan ve güvensizlikten en azından kısmen sorumludur.</p>

  <p class="normal">Tarihteki her savaş elbette din üzerine değildir ama bu durumlarda da din, savaşa giden koşulları düzeltmede pek rol oynamamıştır. Sadece yarım asır geriye bakıp Katolik Kilisesi'nin Nazi Almanya'sına yardımda oynadığı rolü görmemiz yeterlidir.<sup class="calibre3"><a href="../Text/tanri_split_352.html#footnote-100-337" id="footnote-100-337-backlink">[337]</a></sup> Mesela Alman Kilisesi, insanların Yahudiliklerinin tespit edilebilmesi için soy kayıtlarını Üçüncü Reich'a açmıştır. Hitler dahil hiçbir Alman Katolik insanlığa karşı işlediği suçlar yüzünden aforoz edilmemiştir.<sup class="calibre3"><a href="../Text/tanri_split_353.html#footnote-100-338" id="footnote-100-338-backlink">[338]</a></sup> Ve bizzat Hitler Tanrı'ya hizmet ettiğini defalarca söylemiştir. <span class="ideitalik">Kavgam</span>'da şöyle der: "Bu günden itibaren Yüce Yaratıcı'nın iradesiyle uyum içinde hareket ettiğime inanıyorum: Kendimi Yahudilere karşı savunmak suretiyle Efendimizin davasında savaşıyorum."<sup class="calibre3"><a href="../Text/tanri_split_354.html#footnote-100-339" id="footnote-100-339-backlink">[339]</a></sup> Ancak Almanya dışındaki pek çok Katolik liderin Nazilere karşı seslerini yükselttiğini ve Hollanda başpiskoposu gibi bazılarından öç alındığını da belirtmem gerek.</p>

  <p class="normal">Tabii şimdi, "Peki, ya yoksullara yardım elini uzatan, muhtaçlara kol kanat geren dinsel hayır kurumlarının yaptığı onca iyiliğe ne demeli?" diyebilirsiniz. Hayır işlerine kendini adamış birçok kişi bu işleri Tanrı aşkına yaptıklarını söylese bile, Tanrı'nın buradaki katkısı o derece açık değildir. Belki bu insanlar doğuştan hayırseverdir ve dini saiklerin yokluğunda da aynı şeyi yapacaklardır. Deneysel olgular dinsiz insanların dindarlardan daha az hayırsever olmadığına işaret etmektedir.</p>

  <p class="normal">ABD'de "inanç temelli inisiyatifler" adıyla federal hükümetler ve eyalet hükümetlerinin sağladıkları da dahil, Hıristiyan hayır kurumlarınca harcanan paranın büyük kısmı çözülmesi beklenen sorunların çözümünden çok din propagandasına harcanmaktadır. Bu paralar dinsel hizmetlerden çok daha faydalı yerlere harcanabilir. İnanç temelli hayır kurumlarının diğer hayır kurumlarından daha çok iyilik yaptıklarına dair hiçbir delil yoktur. Aslında bazılarının bu işi çok kötü yaptığını gösteren deliller vardır.</p>

  <p class="normal">Mesela 1996 yılında, o zamanki Texas valisi George W. Bush, eyalet mercilerinin dini hayırlar için lisans ve denetim gerekliliğini kaldırmasını sağladı. Beş yıl içinde, dinsel kurumlardaki doğrulanmış görevi kötüye kullanma ve ihmal vakaları lisanslı kurumlara göre yirmi beş kat artış gösterdi. Bir başka kötüye kullanma örneğindeyse Texas eyalet mahkemesi bir mesleki eğitim programının anayasaya aykırı olarak eyalet parasının 8.000 dolarını İncil almaya ayırdığını ve eğitim zamanın çoğunu İncil eğitimine ayırırken hiçbir seküler seçenek sunmadığını ortaya çıkardı.<sup class="calibre3"><a href="../Text/tanri_split_355.html#footnote-100-340" id="footnote-100-340-backlink">[340]</a></sup> ABD'deki dinsel aşırılığın olumsuz etkilerini anlamak için Kimberly Baker'ın editörlüğünde yayınlanan denemeleri görmenizi öneririm.<sup class="calibre3"><a href="../Text/tanri_split_356.html#footnote-100-341" id="footnote-100-341-backlink">[341]</a></sup></p>

  <p class="normal">Tüm bunların Tanrı'nın varlığı veya yokluğuyla bir ilgisinin olmadığını söyleyebilirsiniz. Ancak çoğu insanın inandığı iyliksever, müşfik Tanrı kavramının, Tanrı'ya yaygın olarak tapılan bir dünyada dünyayı çok daha iyiye götüreceğini beklemek makuldür. Ama hiç de öyle değil, hatta tersine dünya inanç yüzünden daha da kötüye gidiyor.</p>

  <p class="normal">Büyük tektanrıcı dinlerin kesinliği ve dışlayıcılığı farklılıklara hoşgörü göstermeyi zorlaştırıyor ve çatışmaların temelinde bu farklılıklar yatıyor.<sup class="calibre3"><a href="../Text/tanri_split_357.html#footnote-100-342" id="footnote-100-342-backlink">[342]</a></sup></p>

  <p class="normal">Neredeyse diğer tüm dinsel liderlerin aksine, Dalai Lama Tibet Budizm'ini modern dünyayla uyum içinde yaşatmaya çabalamaktadır. Bilimle zıtlaşan her türlü Budist öğretisini değiştirmeye çabalayacağını sıklıkla tekrarlamaktadır. Ancak daha önce de belirttiğim gibi, Dalai Lamia bilim tarafından desteklenmeyen beden-ruh ikiliğine hâlâ inanıyor görünmektedir.</p>

  <p class="normal">Budistlerin de büyük kötülükler (Dalai Lama elbette lanetlemişti) yapmaktan kaçınabildiğini sanmayın; bunu görmek için Sri Lanka'nın yakın tarihine bakmak yeter.</p>

  <p class="normal1">ANLAM</p>

  <p class="normal">Son olarak dinin, çoğu insan için belki de en önemli yönünü oluşturan kişisel yönlerine değinmemiz gerekiyor. Burada "Tanrı yoksa yaşam anlamsızdır" yaygın iddiasını tartışacağız.<sup class="calibre3"><a href="../Text/tanri_split_358.html#footnote-100-343" id="footnote-100-343-backlink">[343]</a></sup> Sonraki kısımdaysa yine yaygın olan "Din teselli ve ilham verir" inancını ele alacağız.</p>

  <p class="normal">Hıristiyan apolojist William Lane Craig, "Tanrı'sız yaşamın saçmalığı"ndan söz eder. Bilime göre insan ırkı, evren kaçınılmaz tükenişine giderken yok olmaya mahkûmdur. Craig, Tanrı olmadan, ölümsüzlük olmadan, "Yaşadığımız yaşam nihai anlamdan, nihai değerden ve nihai amaçtan yoksun kalır," diyor.<sup class="calibre3"><a href="../Text/tanri_split_359.html#footnote-100-344" id="footnote-100-344-backlink">[344]</a></sup></p>

  <p class="normal">Filozof Erik Wielenberg, heyecanlı bir basketbol maçında sinirler gerildiğinde öğrencilerine, "Aranızda kim on yıl sonra bu maçı kimin kazandığını umursayacak?" diyen bir beden öğretmeninden söz eder. Wielenberg buna makul bir yanıtın, şu olduğunu düşündüğünü hatırlıyor: "On yıl sonra içimizden birinin bu olayı umursamayıp umursamayacağı <span class="ideitalik">şimdi</span> önemli mi?"<sup class="calibre3"><a href="../Text/tanri_split_360.html#footnote-100-345" id="footnote-100-345-backlink">[345]</a></sup> Filozof Thomas Nagel'in aynı anlama gelebilecek şu sözlerini aktarıyor: "Bir milyon yıl sonra şimdi yaptığımız hiçbir şeyin önemli olmayacak olması şimdi önemli değil."<sup class="calibre3"><a href="../Text/tanri_split_361.html#footnote-100-346" id="footnote-100-346-backlink">[346]</a></sup></p>

  <p class="normal">Başka bir deyişle şimdi önemli olan, şimdi olandır. 11 Eylül 2001'de uçakları kaçıranlara yol gösteren hayali bir nihai amaçtı; ve onlar bu yüzden uçaklarla binalara çarparken kendilerine ne olduğunu hiç umursamadılar. Bunun ne denli hastalıklı bir şey olduğunda (çoğumuz) hemfikiriz. Büyük olasılıkla gözlerini cennette açmayacaklarını düşünerek teselli bulabiliriz.</p>

  <p class="normal">Yaşamlarımızda (özellikle ölümsüzlük pek olası olmadığından) ölümsüzlüğümüze bağlı olmayan bir anlam elbette bulabiliriz. Ölümsüzlükten bağımsız olarak, birçok insan da büyük, kozmik bir tasarının parçası olmadıkları sürece yaşamın anlamsız olacağına inanmaktadır. Onlara göre anlam sadece dışsal, daha yüksek bir otoriteden gelebilir.</p>

  <p class="normal">Ama niçin anlamı içsel olarak bulamayalım? Neden anlam illa yukarıdan verilmeli? Çağlar boyunca filozoflar yaşanmaya değer bir yaşamın nasıl olması gerektiğine dair çeşitli öneriler sunmuşlardır. <span class="ideitalik">Nikomakhos'a Etik</span> adlı kitabında Aristoteles insanların iyi ve mutlu yaşamasını sağlayabilecek üç yaşam biçiminden söz eder: bedensel hazza adanmış yaşam, siyasi faaliyetlere adanmış yaşam, tefekküre adanmış yaşam.<sup class="calibre3"><a href="../Text/tanri_split_362.html#footnote-100-347" id="footnote-100-347-backlink">[347]</a></sup> Tanrıların etkinliğine en yakın olduğu için Aristoteles bunların arasından en iyisinin tefekküre adanmış yaşam olduğuna karar vermiştir. Sanırım aklındaki Homeros'un <span class="ideitalik">İlyada</span>'sındaki tanrıları değildi.</p>

  <p class="normal">Birçok teist, Tanrı olmazsa insanların sadece bedensel zevklerin ve diğer bencil çıkarların peşinde koşacağını iddia edecektir. Ama toplumsal hayvanın doğası bu değildir. Biz toplum içinde başkalarından haz alırız ve başkalarının ıstıraplarıyla empati kurarız. Uygarlığın gelişimiyle birlikte bugün katılabileceğimiz birçok önemli ve güzel faaliyete sahibiz. Benim merakım da kedilerle aynı yerden geliyor, ama ben merakımın peşinden milyon dolarlık aletlerin ve binlerce başka biliminsanının yardımıyla doğa hakkındaki en derin sorulara kadar koşabilmekteyim. Din bize anlamlı hedefler sağlamak yerine, kendi kabilemizi sevmek, başka kabilelere düşmanlık beslemek, aklı örten imana uymak, rezilce otoriteye tapmak gibi kabile değerlerini salık verir.</p>

  <p class="normal">Tefekkürde veya toplumsal faaliyetlerde potansiyellerini gerçekleştirebilenler için Tanrı lüzumsuzdur. Ahlak filozofu Peter Singer'in belirttiği gibi "nesnel olarak zahmete değer hedefler için çalışarak anlamlı yaşamlar sürebiliriz,"<sup class="calibre3"><a href="../Text/tanri_split_363.html#footnote-100-348" id="footnote-100-348-backlink">[348]</a></sup> Önerdiği yollardan biri gayet basittir: önlenebilir ıstırabı azaltmak için çalışmak. Singer'a göre bu iç anlam sağlayabilecek ve dahası Tanrı var olsa da olmasa da yapılabilecek nesnel olarak değerli bir hedeftir.</p>

  <p class="normal">Filozof Kai Nielsen benzer bir saptamada bulunur: "‘Tanrı öldüyse hiçbir şeyin önemi yok,' diyen insan, başka bir insana hiç şefkat ve merhametle bakmamış şımarık bir çocuktur."<sup class="calibre3"><a href="../Text/tanri_split_364.html#footnote-100-349" id="footnote-100-349-backlink">[349]</a></sup></p>

  <p class="normal1">TESELLİ VE İLHAM</p>

  <p class="normal">Birçok insan evrende yalnız olmadığı, başındaki esirgeyen, müşfik ve ebedi yaşam bağışlayan bir babayla birlikte kozmosun özel bir parçası olduğu düşüncesini teselli edici ve ilham verici bulmaktadır. Yine pek çok insan ölümlü yaşamı boyunca dinin kendilerine maddi varoluşlarının sınırlarının ötesine uzanan daha büyük işler yapabilme ilhamı verdiğini iddia etmektedir.</p>

  <p class="normal">Ölümden sonra yaşam fikri muhtemelen sadece ilkel atalarımızın bir gün öleceklerini fark edebilecek bilişsel gelişime erişmesiyle değil, ölümün son olup olmadığını, mezarın ötesinde başka bir şey bulunup bulunmadığını sormalarıyla da başlamıştır. Mezarın ötesinde bir şey olabileceği olasılığını kuvvetle destekleyen şey ölmüş birisinin düşünce ve düşlerde hâlâ "canlı" olması gerçeğidir. Düş ve düşünceler süreksizdi; o yüzden maddi beden hareket etmeyi kesip çürümeye başladığında bir "ruhun" yoluna devam ettiği kavrayışı ortaya çıktı.</p>

  <p class="normal">3. bölümde ruhun gelişimini bugün artık insanın mekanik bir robottan daha fazla bir şey olmasını belirleyen sevgi ve iyilik gibi nitelikleri kuşatan "kişiliğini" temsil etmek için kullanılan bir sözcükten biraz daha fazla bir şey olduğu yere kadar izledik. Bugün bu niteliklerin ölümsüz bir ruh veya gayri maddi başka bir şeyden kaynaklanmadığı, son derece karmaşık olsa da tamamen maddi olan beynin işlemleri sonucu ortaya çıktığı neredeyse kesindir. Biz öldüğümüzde beyin de ölür ama anılarımız ve düşüncelerimiz başkalarının beyinlerinde yaşamaya devam eder.</p>

  <p class="normal">Bilim kaybettiğimiz sevdiklerimizle günün birinde yeniden buluşacağımızı ve yaratıcımızın bağrında ebediyen yaşayacağımızı iddia eden Hıristiyanlığın ve İslamın vaadini ne yazık ki onaylayamıyor.<sup class="calibre3"><a href="../Text/tanri_split_365.html#footnote-100-350" id="footnote-100-350-backlink">[350]</a></sup> Ölümden sonra yaşamın rasyonel olasılığı sıfıra yakındır. Ama, bilim en azından yanlış Tanrı'ya tapmayı seçenlerin ebediyen yanmayacağını, kıskanç Tanrı icat edilmeden önce yaşamış ve ölmüş milyarların ebediyen acı çekmeyeceği teminatını veriyor. Bir ateistin tişörtünde yazdığı gibi: "Hadi gülümse. Cehennem yok."</p>

  <p class="normal">Bilim sahip olduğumuz yılları daha iyi yaşamamızı sağlayabilir. Kuşkusuz insanların çoğu (evrim gibi) bilimsel ilerlemelerin doğrudan sonucu olarak yaşamlarını bu ilerlemelerin olmadığı (özellikle de insanlığın tümüyle dinsel öğretilere bel bağlamış olduğu) zamanlara göre çok daha uzun ve rahat yaşıyorlar. Bilim beraberinde nüfus patlaması, hava kirliliği ve nükleer savaş tehdidi gibi yeni sorunlar getirmiş olabilir ama bu sonuçlardan kaçınmak için bilimden vazgeçmeyi hemen hiç kimse düşünmüyor. Bunların yine bilim ve rasyonel politikalarla çözülebileceğini umuyoruz.</p>

  <p class="normal">Bütün bunlara ek olarak bilim, boş inançlar dünyasını bertaraf ederek bilinmeyenden daha az korkarak yaşamamıza da yardım ediyor. İnsanlar şimşeklerin çaktığı fırtınalarda artık mağaraların derinliklerine sığınmıyor; artık meydana çıkacak bilgiye sahibiz. İnsanlar artık dinsel sapkınlık veya cadılık suçlamalarıyla yakılmıyor. Bilim, Tanrı'nın dünyasını ortadan kaldırarak, bizlere yaşamlarımızı eylemlerini ilahi iradeye dayandıran rahiplerin ve kralların keyfi otoritesine göre düzenlemek yerine kendimizin kontrol etmesinin yolunu açıyor.</p>

  <p class="normal">Dinin hayatımızı zenginleştiren pek çok büyük sanat ve müzik eserine ilham verdiğini inkar edecek değilim. Şahsen dinsel sanat eserlerini hayranlıkla izlediğim pek çok müze gezdim ve yine konserlerde ve plaklardan dinsel müzik dinleyerek harika saatler geçirdim. Michelangelo'nun San Pietro'da bulunan Pieta'sından daha güzel, daha etkileyici (veya büyüleyici) bir şey düşünemiyorum. Gençliğimde kilise korosunda Bach'ın "Magnificat"ını, Handel'in <span class="ideitalik">Mesih</span>'ini ve Brahm'ın <span class="ideitalik">Requiem</span>'ini coşkuyla söyledim.</p>

  <p class="normal">Birçok dinsel öykü bizi şiir ve oyunların cezbettiği gibi cezp eder. Bunlar insanlık durumunu anlatan mesellerdir. Değerlerinin doğaüstüyle veya doğru olup olmamalarıyla ilgisi yoktur. Pek çoğu hem dinsel hem dünyevi/seküler biçimlerde var olmuştur: Sazlığa bırakılan çocuk Musa; çirkin ördek yavrusu; Tatooine gezegeninde Luke Skywalker. Her genç içinde büyük bir şeylerin varlığını hissetmez mi? Hem neden hissetmesin? Davut ve Golyat, Dev katil Jack, Odysseus ve Tepegözler. Bize gereken asla pes etmeme cesareti, karşılaştığımız devler önünde becerilerimize ve girişkenliğimize başvurabilmektir...</p>

  <p class="normal">Güzellik ve ilham dünyevi kaynaklardan da doğabilir. Pek çok büyük sanat ve edebiyat eserinin doğası kesinlikle dünyevidir. İngiliz dilinin en büyük şairi Shakspeare'in dinle işi pek az olmuştur... Romantik aşk sıklıkla büyük şiire ilham verir. Tıpkı Romeo'nun gün doğarken bahçeden Juliet'e seslenişindeki gibi:</p>

  <p class="indentmetin">Yüksel ey güzel güneş, öldür şu kıskanç ayı,</p>

  <p class="indentmetin">Bak nasıl da sararıp soluvermiş kederden,</p>

  <p class="indentmetin">Sen ondan çok daha güzelsin diye.<sup class="calibre3"><a href="../Text/tanri_split_366.html#footnote-100-351" id="footnote-100-351-backlink">[351]</a></sup></p>

  <p class="normal">Çoğu insan bilimi soğuk ve kişisellikten uzak sanır. Bilim insanları buna doğanın güzelliği ve ihtişamı yanı sıra bilimin bilimle uğraşanlara verdiği büyük haz ve ilhama dikkat çekerek karşılık vermeye çalışır. Astronom Carl Sagan 1980'lerdeki başarılı televizyon programı <span class="ideitalik">Kozmos</span>'ta evrenin, yaşamın ve beynin ihtişamını övmüştü. Sagan, <span class="ideitalik">Pale Blue Dot</span> [Soluk Mavi Nokta] adlı kitabında, "Başat dinlerin herhangi birinin bilime bakıp, ‘Yahu bu bizim düşündüğümüzden daha iyi! Evren peygamberlerimizin söylediğinden daha büyük, daha müthiş, daha zarifmiş!' sonucuna varmaları nasıl zor olabiliyor? Bunun yerine, ‘Hayır, hayır! Benim tanrım ufak bir tanrı ve böyle kalmasını istiyorum,' diyorlar. Bilim tarafından gözler önüne serilen evrenin muazzamlığını vurgulayan eski veya yeni bir din geleneksel dinlere nazaran çok derin bir hürmet ve huşu uyandırabilir."<sup class="calibre3"><a href="../Text/tanri_split_367.html#footnote-100-352" id="footnote-100-352-backlink">[352]</a></sup> demiştir.</p>

  <p class="normal">Richard Dawkins, 1998 tarihli <span class="ideitalik">Unweaving the Rainbow</span> [Gökkuşağını Sökmek] adlı kitabında Sagan'ın açtığı yolu izlemiştir: "Bilimin bize verebileceği karşısında duyulan hayret ve huşu hissi insan psikesinin yaşayabileceği en müthiş deneyimlerden biridir. Bu deneyim, müzik ve şiirin verebileceği en güzel duygularla eşdüzeyde olan derin bir estetik duygulanımdır. Yaşamı yaşamaya değer kılan şeylerden biridir ve bunu öyle, bize hiçbir şey değilse bile, yaşamak için sahip olduğumuz zamanın ne kadar kırılgan olduğunu düşündürerek çok daha etkili bir şekilde yapar."<sup class="calibre3"><a href="../Text/tanri_split_368.html#footnote-100-353" id="footnote-100-353-backlink">[353]</a></sup></p>

  <p class="normal">Dawkins kitabının başlığını Keats'ten almıştı:</p>

  <p class="indentmetin">Felsefe kırpacak bir Meleğin kanatlarını,</p>

  <p class="indentmetin">Fethedecek tüm gizemleri cetvel ve çizgiyle,</p>

  <p class="indentmetin">Boşaltacak büyülü havayı ve cinli madenleri</p>

  <p class="indentmetin">Sökecek gökkuşağını...<sup class="calibre3"><a href="../Text/tanri_split_369.html#footnote-100-354" id="footnote-100-354-backlink">[354]</a></sup></p>

  <p class="normal">Keats, Newton'un gökkuşağını prizmatik renklere indirgeyerek "gökkuşağının şiirselliğini" mahvettiğini düşünüyordu.<sup class="calibre3"><a href="../Text/tanri_split_370.html#footnote-100-355" id="footnote-100-355-backlink">[355]</a></sup> Dawkins bu görüşe karşı çıkar; gökkuşağının sökülmesinin –bileşenlerinin farklı dalga boylarına ayrılmasının– onun güzelliğini ve şiirselliğini azaltmadığını aksine artırdığını öne sürer. Gökkuşağının çizgileri modern fizik ve biyoloji bilimlerinin güzelim halısına yeniden dokunmuştur. Görülebilir ışığın tayfının çizgilerinden maddenin atomik yapısının modeli dokunmuştur. Biyolojik maddenin atomlarından yansıyan x-ışınlarının ipliğinden, yaşamın anahtarı olan yapının (DNA) modeli dokunmuştur. Yıldızların ve galaksilerin ışık çizgilerinden ve daha yakın zamanda arkaplan mikrodalga ışınımından evrenin yapısının modeli dokunmuştur...</p>

  <p class="normal">Darwin, biliminsanı olmanın getirdiği doygunluğu şöyle ifade etmişti:</p>

  <p class="indentmetin">Yüz milyonlarca yüzyıl uyuduktan sonra renklerle parıldayan, yaşamla dolu görkemli bir gezegende gözlerimizi açtık. On yıllar içinde bir kez daha hayata gözlerimizi yummak zorunda kalacağız. Güneş altındaki şu kısacık zamanımızı evreni ve nasıl olup da böyle bir yerde uyandığımızı anlamaya çalışarak geçirmek soylu bir uğraş değil midir? Bana sabahları kalkmaya niye zahmet ettiğim sorulduğunda –ki şaşırtıcı ölçüde sık soruluyor– bu yanıtı veriyorum. Başka türlü söyleyeyim: Neden doğduğunuzu hiç merak etmeden mezara gitmek hazin değil midir? Bu düşüncede olan kim dünyayı keşfetmeye ve onun bir parçası olmanın zevkini çıkarmaya devam etmek için hevesle yatağından fırlamaz?<sup class="calibre3"><a href="../Text/tanri_split_371.html#footnote-100-356" id="footnote-100-356-backlink">[356]</a></sup></p>

  <p class="normal">Dawkins, William Blake'in aşağıdaki dizelerini yazabilmiş olmayı istediğini, ama yazabilseydi dizelerin anlamının ve ilhamının gizemci Blake'inkinden çok daha farklı olacağını belirtir:</p>

  <p class="indentmetin">Görmek bir kum tanesinde bir dünya</p>

  <p class="indentmetin">Ve bir cennet bir yaban çiçeğinde</p>

  <p class="indentmetin">Tutmak sonsuzluğu avucunda</p>

  <p class="indentmetin">Ve ebediyeti bir saat içinde...<sup class="calibre3"><a href="../Text/tanri_split_372.html#footnote-100-357" id="footnote-100-357-backlink">[357]</a></sup></p>

  <p class="normal">Çoğu insan bilimin yararlarını takdir etmektedir elbette. Bugünlerde nereye gitseniz cep telefonlarıyla konuşan insanlar görürsünüz. Bu telefonları kullanmadan önce elektromanyetik dalgalar teorisi dersini geçmeleri gerekmez. Ama bu insanlar büyük bir zevkten de mahrum kalmaktadır: <span class="ideitalik">Maxwell denklemleri</span> olarak bilinen elektromanyetizmanın dört güzel denklemini yazma ve onları elketromanyetik dalgaların tam ışık hızında hareket eden bir vakum içindeki yayılımını betimleyen diğer denklemlerden türetme zevkinden.</p>

  <p class="normal">Bununla birlikte, cep telefonu kullanıcıları da sanat, müzik, edebiyat, ve –aile, çalışmak, tatil yapmak gibi– daha sıradan ama günlük yaşamın eşit derecede önemli işlerinden bolca haz ve ilham alabilirler. Bilim en azından insanları tüm zamanlarını sadece hayatta kalmak için harcama gereğinden kurtarmıştır. Ne yazık ki hâlâ herkesin bu özgürlüğün tadını doyasıya çıkaramadığı bir dünyada yaşıyoruz.</p>

  <p class="normal">Bilim insanların çoğunun erişebileceği değerli bir alet olmasına rağmen sadece çok küçük kesim için ilham ve teselli kaynağıdır. Dininse herkese teselli sağladığı sanılmaktadır. Ancak dinsel teselli hiç de abartıldığı gibi değildir. Yakın dönemli bir araştırma dindar Protestanlarda, daha az dindar veya dinsiz olanlardan çok daha fazla obsesif-kompulsif bozukluk belirtisi görüldüğünü ortaya çıkarmıştır.<sup class="calibre3"><a href="../Text/tanri_split_373.html#footnote-100-358" id="footnote-100-358-backlink">[358]</a></sup> Ölümden sonra yaşam vaadi beraberinde bu ebedi yaşamın Tanrı'nın bağrından başka yerde de sürebileceği korkusunu getirmektedir. Herkes günahkârdır ve en münzevi rahibeler bile bitmek tükenmek bilmez duaları arasında akıllarından geçecek bir anlık günahkar düşünce yüzünden affedilemeyebilecekleri endişesiyle yaşar. Aynı şekilde, reenkarnasyona inanan bir insan da bir sonraki yaşamında fare olarak doğabileceği endişesiyle yaşar. Müslüman intihar bombacıları işleyecekleri cinayetler sayesinde cennetteki yerlerinin garanti olduğuna inandırılırlar. Öte yandan ateistler ölümden sonra yaşam olduğu korkusundan kurtulmanın rahatlığı içindedir ve kendilerini havaya uçurma dürtüsünden yoksundurlar...</p>

  <p class="normal">Dua ederken veya meditasyon yaparken geçici bir zihin huzuruna erişilebildiğinden hiç kuşkum yok. Bu zihinden düşüncelerin, özellikle benlik düşüncesinin boşaltılmasının sonucudur. Dünya'daki dinler arasında süreci anlamaya yönelik en açık yolu, ilgili her türlü mekanizmanın tamamen fiziksel olduğunu göstermekle birlikte, Budizm sunmaktadır.<sup class="calibre3"><a href="../Text/tanri_split_374.html#footnote-100-359" id="footnote-100-359-backlink">[359]</a></sup> Birey aydınlanmaya ancak tüm benlik arzularını yok ettiğinde ulaşabilir; nirvana cennet değildir. Nirvana, hiçliktir.</p>

  <p class="normal">Ama şahsen ben henüz hiçliğe hazır değilim. Nirvana yerine daha en az birkaç yıl için yaşamın neşesi ve kederini yeğlemeye razıyım.</p>
</body>
</html>
