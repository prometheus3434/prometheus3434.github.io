<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tanri</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:50f524cc-87d0-4b2a-ad39-de7de18d0067" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_3">1<br class="chapter" />
  MODELLER VE YÖNTEMLER</h1>

  <p class="indentmetinitalik">Bunca cehalet ve karanlık içinde insan anlayışına tek kalan kuşkucu veya en azından temkinli davranmak ve olabilir görünmeyen hiçbir hipoteze az veya çok teslim olmamaktır.</p>

  <p class="sagnormal">— David Hume</p>

  <p class="normal1">DELİL YOKLUĞU</p>

  <p class="normal">Birçok teolog ve teist biliminsanı Museviliğin, Hıristiyanlığın ve İslamın Tanrısının varlığına veya en azından doğaüstü güçlere sahip bir varlığa dair delillerin bulunduğunu öne sürüyor. Ancak bu delillerinin, bilim insanlarının büyük bölümünü tatmin etmeye yetecek kadar ikna edici olmadığını da inkâr edemiyorlar. Gerçekten de, giriş bölümünde belirttiğim gibi, önde gelen Amerikalı bilim insanlarının ezici çoğunluğu Tanrı'nın var olmadığı sonucuna varmıştır. Peki, Tanrı varsa, nerededir? Filozof Theodore Drange, <span class="ideitalik">delil yokluğu kanıtlamasını</span> formel olarak şu şekilde ifade eder:</p>

  <p class="indentmetin"><span class="idebold">1.</span> Olasıdır ki, eğer Tanrı var olsaydı, varlığına dair sağlam nesnel deliller olurdu.</p>

  <p class="indentmetin"><span class="idebold">2.</span> Ama onun varlığına dair hiçbir sağlam nesnel delil yoktur.</p>

  <p class="indentmetin"><span class="idebold">3.</span> Öyleyse olasılıkla Tanrı yoktur.</p>

  <p class="normal">Drange, delil yokluğu kanıtlamasının 1. öncülünü eleştirirken, Tanrı'nın nesnel delil kanalını kullanmayı seçmeyip bilgiyi doğrudan insan zihnine yerleştirmiş olabileceğine işaret eder.<sup class="calibre3"><a href="../Text/tanri_split_027.html#footnote-100-12" id="footnote-100-12-backlink">[12]</a></sup> Ancak onun ve başkalarının belirttiği gibi, bu türden bir ilahi varlık pek de vedûd bir Tanrı olmazdı; dünya üzerindeki, bu tür inanca direnmemiş inanmayanların varoluşu, onun varoluşuna karşı delildir.<sup class="calibre3"><a href="../Text/tanri_split_028.html#footnote-100-13" id="footnote-100-13-backlink">[13]</a></sup><span class="ideitalik">Tanrısal gizlilik sorunu</span> teologların yeteneklerini yıllar yılı zorlamıştır– neredeyse mutlak kudretli, mutlak bilgili ve mutlak iyi olan bir Tanrı'nın bu gezegende yaşayan insanların ve hayvanların bu kadar gereksizce ıstırap çekmesine nasıl izin verdiğini sorgulayan <span class="ideitalik">kötülük sorunu</span> kadar. Bu sorunların ikisine de döneceğiz.</p>

  <p class="normal">Ancak, sonsuz kudret ve bilgeliğe sahip hipotetik bir varlığın bilinmeyen niyetlerine bağlı kalmadan da, tanrısal özelliklere sahip bir kendiliğe dair nesnel delillerin elde edilebilmesi gerekir. Ne de olsa Tanrı'nın, dünyadaki her oluşumda belirleyici bir rol oynadığı kabul edilir. Durum buysa, bunun işaretlerini gözlerimizle, duyularımızla, özellikle de en hassas bilimsel aletlerimizle yaptığımız nesnel gözlemlerde kesinlikle görmemiz gerekir.</p>

  <p class="normal">Büyük dinlerin kurucuları ve önderleri daima Tanrı'nın etrafımızdaki dünyada görülebileceğini iddia etmişlerdir. Örneğin, Aziz Paul, Romalılar 1:20'de şöyle der: "Dünyanın yaratılışından beri, Tanrı'nın görünmeyen doğası, yani ebedi kudreti ve uluhiyeti, yapılan şeylerde anlaşılarak açıkça görülüyor." Biz de yapılmış şeylerde Tanrı'nın delilini arayacağız.</p>

  <p class="normal1">BİLİMSEL DELİLİN DOĞASI</p>

  <p class="normal">Özgül verileri incelemeden önce, "bilimsel delilin" neden oluştuğuna bakalım. Burada kendimi mevcut bilginin ötesine geçen sıradışı bir iddianın geçerliliğini tesis etmek için gerekli olan delillerle sınırlayacağım. Böyle bir şey için sıradan bir iddia için aranandan çok daha yüksek bir standart koyulması gerektiği açıktır.</p>

  <p class="normal">Örneğin, günde 81 miligram aspirin almanın kalp krizi ve felç riskini azaltacağı sıradan bir iddia sayılabilir. Bu sıradan bir iddiadır çünkü elimizde böyle bir etkinin kanın hafifçe seyreltilmesiyle elde edilebileceği yönünde akla yatkın bir mekanizma mevcuttur. Buna karşılık, böyle bir tedavinin AIDS için kullanılabileceğini iddia etmek, sıradışı bir iddia olurdu. Herhangi bir güvenilir, akla yatkın mekanizma olmadığından, bu durumda birincisinden çok daha fazla onaylayıcı veriye gerek duyardık.</p>

  <p class="normal">Gerçekleşen rüya örneklerini aktaran öyküleri sıkça duyarız. Bunlar, zihnin bilinen fizik kapasitelerinin ötesine uzanan bir güce sahip olduğunu ima ederler. Oysa bu durumda, milyonlarca başka rüyanın gerçekleşmediği gerçeğini göz ardı eden güçlü bir seçme süreci devrededir. Aksi kanıtlanmadığı sürece en başta bertaraf edilmesi gerekecek makul açıklama, söz konusu rüyanın bu tür dramatik sonuç vermeyen pek çoğu arasından "şansına" gerçekleştiğidir.</p>

  <p class="normal">Peki, şans veya diğer yapay olgular nasıl bertaraf edilir? Bilimsel yöntemin işi budur. Yüzlerce deneğin her sabah kalkar kalkmaz rüyasını kaydettiği kontrollü bir deney yürütebilirdik. Ardından çıkacak sonuçtan hiçbir beklentisi veya çıkarı bulunmayan bağımsız araştırmacılar elde edilen verilerin özenli bir istatistiksel analizini yapardı. Bu sayede rüyaların sonuçlarının, piyangoda kazanacak numara gibi basit ve niceliksel bir şey olup olmadığını görebilirdik. Daha sonra da bu sonuçları, kolayca hesaplanan şans eseri olabilecek beklentilerle karşılaştırabilirdik.</p>

  <p class="normal">Aşağıda bilimsel topluluğun sıradışı iddiaları değerlendirmede başvurduğu kurallardan birkaçını sıralıyorum. Liste tam değildir; bilim insanlarını ve filozofları bütünüyle tatmin edecek, resmi bir bilimsel yöntem listesini hiçbir yerde bulamayız. Bununla birlikte, bilimde sıradışı deneysel iddialara dair deneysel delil iddialarını değerlendirmemize şu beş koşul yeterli olacaktır:</p>

  <p class="indentmetin"><span class="idebold">1.</span> Çalışma protokolleri tüm hata olasılıklarının değerlendirilebileceği şekilde açık ve kusursuz olmalıdır. Mümkün her bir hata kaynağını belirleme, bu kaynakların nasıl asgariye indirildiğini açıklama ve her bir hatanın etkisinin niceliksel tahminini yapma yükü, çalışmayı gözden geçirenlere değil, araştırmacılara aittir. Bu hatalar (deneysel düzenekteki yanlılığa atfedilebilen) sistematik veya (şans dalgalanmalarının sonucu olan) istatistiksel hatalar olabilir. Tüm hatalar beklenen etkinin kaynağı olamayacak kadar küçük olmadığı sürece yeni bir etkiden söz edilemez.</p>

  <p class="indentmetin"><span class="idebold">2.</span> Sınanan hipotezler, veriler alınmaya başlamadan önce açıkça belirlenmeli ve süreç ortasında veya verilere bakıldıktan sonra değiştirilmemelidir. Özellikle, verilerin ilginç ama beklenmedik sonuçlar verdiği durumlarda hipotezlerin bunlara uyacak şekilde değiştirildiği "veri madenciliği" uzak durulması gereken bir tavırdır. Bu, ok nereye vurursa orayı "<span class="ideitalik">bull's eye</span>" olarak boyamaya benzer. Bu, örneğin astronomide olduğu gibi, ayrıksı fenomenler için birtakım tetkik niteliğinde gözlemlerin araştırılamayacağı anlamına gelmez. Ama bunlar hipotez sınamada kullanılmaz. Yeni hipotezlere yol açabilirler, ama o zaman da bu hipotezlerin, anahatlarını verdiğim protokollere göre bağımsız olarak sınanması gerekir.</p>

  <p class="indentmetin"><span class="idebold">3.</span> Çalışmayı yürüten, yani verileri alan ve analiz eden kişiler bu işi sonucun ne olması gerektiğine dair hiçbir önyargı taşımadan yürütmelidir. Çoğu araştırmacı kendilerine şöhret ve kazanç getirecek dikkate değer bir buluş yapma peşinde koştuğundan, belki de harfiyen uyulması en zor koşul budur. Araştırmacılar çoğunlukla araştırmanın esasını belirlediği görülen olumsuz sonuçları kabul etmekte gönülsüz davranırlar. Bu yüzden olumsuz sonuçlar karşısında, aradıklarını bulduklarına kendilerini inandırana kadar "veri madenciliğine" girişirler.<sup class="calibre3"><a href="../Text/tanri_split_029.html#footnote-100-14" id="footnote-100-14-backlink">[14]</a></sup> Bu koşulu sağlamlaştırmak ve söz konusu "yanlılığı" engellemek için protokole ne araştırmacıların ne de verileri alanların ve analiz edenlerin hangi veri örneklemiyle uğraştığını bilmediği "körlemesine işlem" benzeri bazı teknikler eklenebilir. Söz gelimi, duanın etkisi üzerine bir çalışma yapılırken, araştırmacıların, tüm veriler gelip analiz edilmeye hazır olana dek kim için dua edildiğini ve kimin dua ettiğini bilmemeleri gerekir.</p>

  <p class="indentmetin"><span class="idebold">4.</span> Sınanan hipotez, kendi yıkımının tohumlarını içinde taşımalıdır. Hipotezi yanlışlayabilecek mümkün deney sonuçlarını sağlama yükü hipotezi öne sürenlere aittir. Böylesi bir yanlışlamanın gerçekleşmediğini kanıtlamalıdırlar. Yanlışlanması mümkün olmayan bir hipotezin hiçbir değeri yoktur.</p>

  <p class="indentmetin"><span class="idebold">5.</span> Önceki ölçütleri geçseler bile, rapor edilen sonuçlar bağımsız deneylerde tekrarlanabilecek yapıda olmalıdır. Bu sonuçlar, benzer koşullar altında farklı (tercihen kuşkucu) araştırmacılar tarafından tekrar elde edilene kadar bilimsel bilgi düzeyine erişemezler.</p>

  <p class="normal">Sonraki bölümlerdeki izleyeceğimiz yordam, belli birtakım özellikleri tek tek seçmek ve bu sıfatlara sahip bir tanrı hipotezince makul olarak beklenebilen deneysel sonuçları incelemek olacak. Bundan sonra da bu deneysel sonuçlara ilişkin delilleri arayacağız.</p>

  <p class="normal1">YANLIŞLAMA</p>

  <p class="normal"><span class="ideitalik">Yanlışlama</span>, 1930'larda filozoflar Karl Popper<sup class="calibre3"><a href="../Text/tanri_split_030.html#footnote-100-15" id="footnote-100-15-backlink">[15]</a></sup> ve Rudolf Carnap<sup class="calibre3"><a href="../Text/tanri_split_031.html#footnote-100-16" id="footnote-100-16-backlink">[16]</a></sup> tarafından bilimsel modelleri bilimsel olmayan sanılardan ayırmak amacıyla önerilmiş bir sınır çekme ölçütüdür. Ancak sonraları bilim filozofları yanlışlamayı bu amaç için yetersiz bulmuşlardır.<sup class="calibre3"><a href="../Text/tanri_split_032.html#footnote-100-17" id="footnote-100-17-backlink">[17]</a></sup> Örneğin astroloji yanlışlanabilir (ve yanlışlanmış) olmasına rağmen bir bilim olarak kabul edilmez. Yine de yanlışlama mümkün olduğunda hâlâ kullanılan güçlü bir araçtır. Bir hipotez doğrudan deneysel bir sınamayla yanlışlanabiliyorsa o zaman hipotez gönül rahatlığıyla çöpe atılabilir.</p>

  <p class="normal">Bilimsel modellerin sınanmasında belli bir asimetri vardır. Gerekli bir sınamayı geçememek bir modeli yanlışlamaya yeterken, sınamadan geçmesi modelin doğrulanması için yeterli değildir. Bunun nedeni, günün birinde sınananla aynı deneysel sonuçları verecek başka ve rakip modellerin bulunup bulunamayacağını <span class="ideitalik">a priori</span> bilemememizdir.</p>

  <p class="normal">Bilimde deneysel sınamayı geçemeyen modellerin ikinci veya üçüncü bir seferde sınamayı geçecek şekilde tadil edilmesine sıkça rastlanır. Kimi filozoflar bunun yanlışlamanın pratikte gerçekleşmediğini gösterdiğini öne sürseler de, değiştirilmiş modeli yeni bir model, dolayısıyla da eskisini hâlâ yanlışlanmış olarak görmek mümkündür. Kırk yıllık temel parçacık fiziği ve astrofizik araştırmalarım boyunca önerilen birçok modelin yanlışlandığını gördüm; yanlışlama pratikte de gerçekleşmektedir.<sup class="calibre3"><a href="../Text/tanri_split_033.html#footnote-100-18" id="footnote-100-18-backlink">[18]</a></sup></p>

  <p class="normal">Popper, (<span class="ideitalik">çürütülebilirlikle</span> eşanlamlı kullandığı) yanlışlanabilirliği deneysel içerikli önermelerle sınırlamıştır. Bu durumda ona göre "felsefi teoriler veya metafizik teoriler, <span class="ideitalik">tanım gereği çürütülemez</span> olacaklardır."<sup class="calibre3"><a href="../Text/tanri_split_034.html#footnote-100-19" id="footnote-100-19-backlink">[19]</a></sup> Ayrıca bazı deneysel önermelerin de çürütülemez olduğuna dikkat çekmiştir. Bu tür önermelere "sıkı ya da salt varlıksal önermeler" demiştir. Öte yandan "sınırlandırılmış" varlıksal önermeler çürütülebilir önermelerdir. Popper şu örneği verir:</p>

  <p class="indentmetin">"Diğer en büyük inciden on kat büyük bir inci vardır." Bu açıklamada eğer "vardır" sözcüğünü uzay ve zaman içinde sınırlı bir bölgeyle sınırlandırırsak, o zaman elbette o çürütülebilir bir önerme olabilir. Örneğin şu önermenin deneysel olarak çürütülebilir olduğu açıktır: "Şu anda ve şu kutuda, bu kutudaki diğer en büyük inciden on kat büyük bir inci vardır." Ancak bu durumda önerme artık sıkı veya salt varlıksal bir önerme değil, <span class="ideitalik">sınırlandırılmış</span> bir varlıksal önermedir. Sıkı veya salt varlıksal önerme bütün evrene uygulanır ve onu çürütülebilecek bir yöntemin olmamasından dolayı çürütülemez. Bütün evrenimizi araştırmayı başarsak bile, aradığımız inci her zaman bakmadığımız bir yerde saklı olabileceği için, sıkı veya salt varlıksal önerme inciyi bulamamızla çürütülmüş olmaz.<sup class="calibre3"><a href="../Text/tanri_split_035.html#footnote-100-20" id="footnote-100-20-backlink">[20]</a></sup></p>

  <p class="normal">Bu ölçüte göre, Tanrı'nın varlığı deneysel olarak çürütülemez görünmektedir, çünkü bu tüm evrene (artı ötesinde ne varsa ona) uygulanan bir varlıksal önermede bulunmayı gerektirecektir. Ama Popper'ın örneğine baktığımızda, bunun Tanrı için geçerli olmadığını görüyoruz. Doğru, Popper'ın örneğindeki kutunun dışında bir yerde bulunan inci gibi, sözgelimi bir başka galaksideki bir Tanrı'nın varlığını çürütemeyiz. Ancak Tanrı'nın, her kutu dahil, her yerde olduğu kabul edilir. O halde, Tanrı'yı, ne kadar küçük olursa olsun tek bir kutuda aradığımızda, ya onu bulmamız ve dolayısıyla varlığını onamamız ya da bulmamamız ve dolayısıyla varlığını reddetmemiz gerekir.</p>

  <p class="normal1">BİLİM DOĞAÜSTÜNÜ ARAŞTIRABİLİR Mİ?</p>

  <p class="normal">Bilimi destekleyen çoğu bilimsel kurum ve örgüt, bilimin işinin doğal süreç ve olaylarla ilgilenmekle sınırlı olduğuğunu ifade eden bildiriler yayınlamıştır. Örneğin ABD Ulusal Bilimler Akademisi, "Bilim, doğal dünyayı bilmenin bir yoludur. Doğal dünyayı doğal nedenler yoluyla açıklamakla sınırlıdır. Bilim, doğaüstü hakkında hiçbir şey söyleyemez. Tanrı'nın var olup olmadığı, bilimin tarafsız kaldığı bir meseledir,"<sup class="calibre3"><a href="../Text/tanri_split_036.html#footnote-100-21" id="footnote-100-21-backlink">[21]</a></sup> açıklamasını yapmıştır.</p>

  <p class="normal">Bilimi doğal nedenlerin araştırılmasıyla sınırlandıran bu bilim insanları ve bilim örgütleri farkında olmadan, bilimin dogmatik biçimde doğalcı olduğu saptamasına destek vermektedir. Hukuk profesörü Philip Johnson, 1990'larda yayınlanan bir dizi kitapta, doğanın "var olanın tümü" olduğu öğretisinin, sadece doğa bilimlerinin değil, bütün entelektüel çalışmaların temelini oluşturan sorgulanmamış varsayım olduğunu öne sürüyordu.<sup class="calibre3"><a href="../Text/tanri_split_037.html#footnote-100-22" id="footnote-100-22-backlink">[22]</a></sup> Bugün izlediğimiz kamuya açık tartışmaların çoğunda bilim, evrende doğal süreçlerden başka bir gücün rol oynayabileceğini dogmatik olarak reddetmekle suçlanmaktadır.</p>

  <p class="normal">Pek çok biliminsanı ve örgütünün toplumdaki konumlarına baktığımızda Johnson ve taraftarlarının bilimin dogmatik olarak materyalist olduğuna dair savlarını dayandırabilecekleri temellerin bulunduğunu görürüz. Ancak dogmatizmin her türü aslında bilimin antitezidir. Copernicus ve Galileo'dan bugüne kadar bilim tarihi, bilimde dogmatizmin varlığını yalanlayan örneklerle doludur.</p>

  <p class="normal">Tarih bize şunu gösteriyor: Bilim fazlasıyla müşkülpesenttir ve her yeni fikri körlemesine kabul etmez. Yeni iddiaların, özellikle de bunlar yerleşik bilgiyle çatışıyorlarsa, verilerle tam anlamıyla desteklenmesi gerekir. Hangi araştırmacı biliminsanına sorarsanız sorun size, yeni bilgi keşfetmenin, şeytanın avukatlığına soyunmaya hazır meslektaşları ikna etmenin ve ardından sonuçların hakemli dergilerde yayınlanmasının ne kadar zor bir süreç olduğunu söyleyecektir. Bilim insanları evrendeki akıllı tasarımı destekleyen deliller olduğuna dair iddialara itirazlarını ifade ederken hiç de dogmatik davranmıyorlar. Onlar sadece diğer herhangi bir sıradışı iddiada uygulayacakları standardı uyguluyor ve sıradışı deliller talep ediyorlar.</p>

  <p class="normal">Ayrıca bir biliminsanı, dikkate değer veriler varsa neden akıllı tasarım kavrayışına veya diğer doğaüstü fenomene itiraz etsin ki? Birçok biliminsanı, ciddi ödeneklerin ayrılacağı kesin olan heyecan verici yeni bir araştırma alanının açılmasından memnun olacaktır. Ama göreceğimiz gibi, bugünkü haliyle akıllı tasarım iddiası ne böylesi bir ilgiyi hak edecek deliller ne de teorik argümanlar içermektedir.</p>

  <p class="normal">Dahası, bilimin doğaüstünü araştırmadığına ve doğaüstü hipotezlerin sınanamaz olduğuna dair saptamalar olgusal olarak da doğru değildir. Bu yönde bildiriler yayınlayan ulusal bilim örgütlerinin önderlerinin tam da burnunun dibinde birçok yetenekli, saygın bilim-insanı doğaüstü nedenlerin olabilirliklerini araştırmaktadır. Sonraki bölümlerden birinde, Mayo Clinic, Harvard Üniversitesi ve Duke Üniversitesi gibi saygın kurumların, doğrulanması halinde evrende maddesel olmayan bir öğenin varlığına dair güçlü bir deneysel destek sağlayabilecek olayları incelediğini göreceğiz. Bu deneyler, uzaktan körlemesine yapılan şefaat duasının şifa gücünü sınamak üzere tasarlanmıştır. Sonuçlarıysa hakemli tıp dergilerinde yayınlanmıştır.</p>

  <p class="normal">Dua literatürü maalesef çok zayıf deneysel çalışmalar yüzünden zarar görmüştür. Ama en saygın örgütlerin yayınlanmış makalelerinin en iyilerine baktığınızda bunlarda uygun bilimsel yöntemlerin kullanıldığını görürsünüz. Bunlar da bilim değilse ben bilim başka nedir, bilmiyorum.</p>

  <p class="normal">Bilimin kendi kendisine koyduğu, araştırmayı dünyaya dair nesnel gözlemlerle sınırlandıran ve genellikle her fenomen için doğal açıklama arayan uylaşıma <span class="ideitalik">yöntembilimsel doğalcılık</span> denir. Yöntembilimsel doğalcılığın, gerçekliğin tümüyle doğal olduğunu, yani sadece maddi nesnelerden oluştuğunu varsayan <span class="ideitalik">metafizik doğalcılık</span> ile karıştırıldığını da not etmiştik.</p>

  <p class="normal">Yöntembilimsel doğalcılık, metafizik doğalcılığa dogmatik bağlanmayı gerektirmeksizin uygulanabilir. Bu kitabın tezi, doğaüstü Tanrı hipotezinin yerleşik bilimsel yöntemlerle sınanabilir, doğrulanabilir ve yanlışlanabilir olduğudur. Yöntembilimsel doğalcılığın sunduğu araçlarla gözlemlenmesi halinde metafizik doğalcılıkla tutarlı olması pek mümkün olmayan bir gerçekliğin varlığına işaret edecek her tür fenomeni hayal edebiliriz.</p>

  <p class="normal">Örneğin, dikkatle kontrol edilmiş bir dizi deney, belirli bir tür şefaat duasının, sözgelimi Katoliklerin şefaat dualarının belli hastalıkları iyileştirdiğine ama diğer cemaatlerin dualarının ise iyileştirmediğine dair bağımsız, tekrar edilebilir ve istatistiksel olarak anlamlı deliller sağlayabilir. Böylesi bir hipotetik sonuç için herhangi bir makul doğal açıklama hayal etmek zordur.</p>

  <p class="normal1">İMKÂNSIZ TANRILAR</p>

  <p class="normal">Tanrı hipoteziyle ilgili bilimsel delillere devam etmeden önce, Tanrı'nın varlığını çürütmeye yönelik felsefi argümanlara kısaca göz atalım. (Yakın dönemden bir inceleme için <span class="ideitalik">bkz</span>. Nicholas Everitt, <span class="ideitalik">The Non-Existence of God</span>.<sup class="calibre3"><a href="../Text/tanri_split_038.html#footnote-100-23" id="footnote-100-23-backlink">[23]</a></sup>)</p>

  <p class="normal">Filozoflar Michael Martin ve Ricki Monnier, çeşitli özelliklere sahip tanrıların imkânsızlığını gösterdiklerini iddia eden mantıksal kanıtlamaları bir cilt içinde toplamışlardır.<sup class="calibre3"><a href="../Text/tanri_split_039.html#footnote-100-24" id="footnote-100-24-backlink">[24]</a></sup> Bu tür çürütmeleri şu şekilde sınıflamışlardır:</p>

  <p class="indentmetin">• Tanrı tanımındaki bir tutarsızlığa dayanan tanımsal çürütmeler</p>

  <p class="indentmetin">• Belli sıfatlara sahip Tanrı'nın varlığıyla kötülüğün varlığı arasındaki tutarsızlığa dayanan tümdengelimli kötülük çürütmeleri</p>

  <p class="indentmetin">• Tanrı'nın sıfatlarıyla belli bir dinsel öğreti, anlatı veya mezhep arasındaki tutarsızlıkları temel alan öğretisel çürütmeler</p>

  <p class="indentmetin">• İki veya daha fazla ilahi sıfat arasındaki tutarsızlığa dayalı çok sıfattan hareketle çürütmeler,</p>

  <p class="indentmetin">• Sadece bir sıfat içindeki tutarsızlığa dayanan tek sıfattan hareketle çürütmeler</p>

  <p class="normal">Bu çürütmeler, bilim insanları ve filozofların bilimsel modellerin yanlışlanmalarına doğrulanmalarından daha fazla itibar etmesiyle aynı nedenden dolayı güven duyulmayı hak etmektedir. Oyunun kuralları veya daha sık rastlandığı üzere, kanıtlamada kullanılan sözcüklerin tanımları değiştirilmediği sürece bu mantıksal çürütmelerin ortaya çıkışları kaçınılmaz görünmektedir.</p>

  <p class="normal">Aşağıya, sırf okura felsefi tartışmanın tadını vermek adına "var olmama argümanlarını" listeliyorum. Ana tezimi oluşturan bilimsel kanıtlamalardan bağımsız olduklarından bunları burada tartışmayacağım;bu kitabın vardığı sonuçlar hiçbir şekilde onların geçerliliğine bağlı değildir. Burada, onları tamlık ve bilimsel kanıtlamalarla zıtlık adına veriyorum. Ayrıntılar için Martin ile Monnier'nin derlemesindeki ilgili makalelere bakılabilir.<sup class="calibre3"><a href="../Text/tanri_split_040.html#footnote-100-25" id="footnote-100-25-backlink">[25]</a></sup></p>

  <p class="normal">İlk ikisi tanımsal çürütme örnekleridir:</p>

  <p class="normal">Tümüyle Erdemli Bir Varlık Var Olamaz</p>

  <p class="indentmetin">1. Tanrı (tanım gereği) kendisinden daha yüce bir varlığın tasavvur edilemeyeceği bir varlıktır.</p>

  <p class="indentmetin">2. Yücelik erdemde yüceliği de içerir.</p>

  <p class="indentmetin">3. O halde Tanrı, hiçbir varlığın ondan daha erdemli olamayacağı bir varlıktır.</p>

  <p class="indentmetin">4. Ama erdem, ıstırapların ve tehlikelerin üstesinden gelmeyi içerir.</p>

  <p class="indentmetin">5. Bir varlığın, ancak ıstırap çekebiliyor veya yok edilebiliyorsa erdemli olduğu söylenebilir.</p>

  <p class="indentmetin">6. Istırap çekebilen veya yok edilebilen bir Tanrı, kendisinden daha yücesinin düşünülemeyeceği bir varlık olamaz.</p>

  <p class="indentmetin">7. Çünkü ıstırap çekmeyen veya yok edilemeyen daha yüce bir varlık düşünülebilir.</p>

  <p class="indentmetin">8. Öyleyse Tanrı yoktur.<sup class="calibre3"><a href="../Text/tanri_split_041.html#footnote-100-26" id="footnote-100-26-backlink">[26]</a></sup></p>

  <p class="normal">Tapınma ve Ahlaki Faillik</p>

  <p class="indentmetin">1. Herhangi bir varlık Tanrı'ysa, o uygun bir tapınma nesnesi olmalıdır.</p>

  <p class="indentmetin">2. Tapma, özerk bir ahlaki fail olma rolünün terk edilmesini gerektirdiğinden, hiçbir varlık uygun bir tapınma nesnesi olamaz.</p>

  <p class="indentmetin">3. Öyleyse Tanrı olan herhangi bir varlık olamaz.<sup class="calibre3"><a href="../Text/tanri_split_042.html#footnote-100-27" id="footnote-100-27-backlink">[27]</a></sup></p>

  <p class="normal">Kötülük sorununa kısaca değinmiştik ve bu konuda daha çok şey söyleyeceğiz. Şimdilik sadece formel kanıtlamayı verelim:</p>

  <p class="normal">Kötülük Sorunu</p>

  <p class="indentmetin">1. Eğer Tanrı varsa, o zaman Tanrı'nın sıfatları kötülüğün varlığıyla tutarlıdır.</p>

  <p class="indentmetin">2. Tanrı'nın sıfatları kötülüğün varlığıyla tutarlı değildir.</p>

  <p class="indentmetin">3. Öyleyse, Tanrı yoktur ve var olamaz.<sup class="calibre3"><a href="../Text/tanri_split_043.html#footnote-100-28" id="footnote-100-28-backlink">[28]</a></sup></p>

  <p class="normal">Mükemmel Bir Yaratıcı Var Olamaz</p>

  <p class="indentmetin">1. Eğer Tanrı varsa, mükemmeldir.</p>

  <p class="indentmetin">2. Eğer Tanrı varsa, evrenin yaratıcısıdır.</p>

  <p class="indentmetin">3. Bir varlık mükemmelse, yarattığı her şey mükemmel olmalıdır.</p>

  <p class="indentmetin">4. Ama evren mükemmel değildir.</p>

  <p class="indentmetin">5. O halde mükemmel bir varlığın evrenin yaratıcısı olması mümkün değildir.</p>

  <p class="indentmetin">6. Dolayısıyla Tanrı'nın var olması mümkün değildir.<sup class="calibre3"><a href="../Text/tanri_split_044.html#footnote-100-29" id="footnote-100-29-backlink">[29]</a></sup></p>

  <p class="normal">Aşkın Bir Varlık Aynı Anda Her Yerde Olamaz</p>

  <p class="indentmetin">1. Eğer Tanrı varsa, aşkındır (yani, uzay ve zamanın dışındadır).</p>

  <p class="indentmetin">2. Eğer Tanrı varsa, aynı anda her yerde vardır.</p>

  <p class="indentmetin">3. Aşkın bir varlık uzayda herhangi bir yerde var olamaz.</p>

  <p class="indentmetin">4. Aynı anda her yerde olan bir varlık uzayda her yerde var olmalıdır.</p>

  <p class="indentmetin">5. Dolayısıyla aşkın bir varlığın aynı anda her yerde var olması mümkün değildir.</p>

  <p class="indentmetin">6. Öyleyse Tanrı'nın var olması mümkün değildir.<sup class="calibre3"><a href="../Text/tanri_split_045.html#footnote-100-30" id="footnote-100-30-backlink">[30]</a></sup></p>

  <p class="normal">Kişisel Bir Varlık Bedensiz Olamaz</p>

  <p class="indentmetin">1. Eğer Tanrı varsa, fiziksel bir varlık değildir.</p>

  <p class="indentmetin">2. Eğer Tanrı varsa, bir kişidir (veya kişisel bir varlıktır).</p>

  <p class="indentmetin">3. Bir kişinin (veya kişisel varlığın) fiziksel olması gerekir.</p>

  <p class="indentmetin">4. Öyleyse Tanrı'nın var olması imkânsızdır.<sup class="calibre3"><a href="../Text/tanri_split_046.html#footnote-100-31" id="footnote-100-31-backlink">[31]</a></sup></p>

  <p class="normal">Bir de tek sıfattan hareket eden bir çürütme örneği verelim:</p>

  <p class="normal">Mutlak Kudret Paradoksu</p>

  <p class="indentmetin">1. Tanrı kaldıramayacağı bir taşı ya yaratabilir ya yaratamaz.</p>

  <p class="indentmetin">2. Eğer Tanrı kaldıramayacağı bir taşı yaratabilirse, o zaman o mutlak kudretli değildir.</p>

  <p class="indentmetin">3. Eğer Tanrı kaldıramayacağı bir taşı yaratamazsa, o zaman o mutlak kudretli değildir.</p>

  <p class="indentmetin">4. O halde Tanrı mutlak kudretli değildir.<sup class="calibre3"><a href="../Text/tanri_split_047.html#footnote-100-32" id="footnote-100-32-backlink">[32]</a></sup></p>

  <p class="normal">Okurun bu formel önermelerde açıklanmaya veya netleştirmeye muhtaç pek çok şey göreceğine kuşku yoktur. Bu tür çürütmelerin ayrıntıları için bir kez daha özgün kaynaklara başvurulmasını öneriyorum. Çoğu felsefi tartışmada olduğu gibi, burada esas tartışma sözcüklerin anlamları ve onların tutarlı önermeler halinde ifade edilmesidir. Bu çürütmeleri formüle eden filozoflar kullandıkları terimleri özenle tanımlarlarken, onlara karşı çıkanlar ise genellikle bu tanımlara veya tanımların yorumlanışına katılmazlar. Bu yüzden de tartışma sürüp gider.</p>

  <p class="normal1">ÇIKIŞ YOLLARI</p>

  <p class="normal">Katışıksız mantıksal kanıtlamalardan çıkış yolu her zaman bulunabilir. Bunun için yapılması gereken öncüllerden veya, daha önce belirttiğimiz gibi, tanımlardan birini gevşetmektir. Örneğin, Tanrı'nın mutlak iyi olmadığını varsayalım. Gerçekten de kutsal kitaplarını harfi harfine anlayan tutucu Musevilerin, Hıristiyanların ve Müslümanların Tanrısının mutlak iyi olduğunu, hatta çok iyi olduğunu söylemek bile zordur. Kutsal Kitap'ı veya Kuran'ı lafzen okuyan hiç kimsenin, bu kitaplarda betimlenen Tanrı'yı "tümüyle iyi" sayması mümkün değildir. Bu örneklere sonra bakacağız, ama şimdilik okurdan eline bir Kutsal Kitap veya Kuran alıp gelişigüzel bir bölüm açıp okumasını öneriyorum. Tanrı'nın, bildiğiniz iyilik kavramıyla örtüşmeyen bir eylemi veya cümlesiyle karşılaşmanız uzun sürmeyecektir. Ve yine göreceğimiz gibi, İnciller'de yazanların büyük kısmına "iyi" demek de epey güçtür.</p>

  <p class="normal">Her durumda, bilimsel mesele mutlak iyi, mutlak kudretli, mutlak bilgili bir tanrıyla sınırlı değildir.</p>

  <p class="normal">Bilimsel yöntem, bir meselede tarafların dillerini sürekli yeniden tanımlayıp arıttıkları için asla bir noktada buluşamaması yüzünden dönüp durmaya mahkûm tartışmalar için hüküm verici, sonuca bağlayıcı bir yol sunar. Bizler bilimsel alanda bu tür kısır döngüleri deneysel gözlemleri nihai yargıç rolüne koyarak kırabiliyoruz. Elbette Tanrı'yı yeniden tanımlayarak veya deneysel olguları tartışmaya açarak bilimsel kanıtlamalardan da kaçış yolları bulunabilir. Ancak bilim saf aklın dışında kalan bir bölgeye, duyularımızın dünyasına başvurmak suretiyle, bazı önermeleri, yüzde yüz kesinlikle değilse bile, en azından makul kuşkunun ötesinde ispatlayabilir.</p>

  <p class="normal1">MODELLER VE TEORİLER</p>

  <p class="normal">Bilim sadece gözlemler yapma işi değil, bu gözlemleri betimleyecek modeller kurma işidir de. Aslında filozoflar, bilimde yaptığımız her gözlemin veya ölçümün bir modele veya teoriye dayandığına işaret ederek, tüm gözlemlerin "teori yüklü" olduğunu vurgulamışlardır. Örneğin, bir parçacığın bir noktadan diğerine gidiş süresini ölçmek için önce parçacıkları uzay ve zamanda hareket eder halde gösteren bir model varsaymamız gerekir. Model ise uzay ve zamanın tanımlanmasıyla başlamalıdır.</p>

  <p class="normal">Gözlemlerin basitleştirilmiş resimleri olan modellerin kullanımı profesyonel bilim uygulamalarıyla sınırlı değildir. Modeller gündelik yaşamın sıradan sorunlarıyla uğraşılırken de sıklıkla kullanılırlar. Örneğin güneşi doğudan yükselip batıdan batan bir küre olarak modellendiririz. Batı yönüne giden yolcular sürekli güneşin battığı yönü izleyip mevsime göre hafif kuzey veya güney sapmaları yaparak hedeflerine rahatça ulaşabilirler. Bu modele hiçbir ilave öğe, özellikle de metafizik öğe eklemeye gerek yoktur. Kadim Yunan uygarlığında güneş, gökte altın savaş arabasını süren altın miğferli Apollo olarak görülüyordu. Kadim Çinliler ise güneşin altın bir kuş olduğunu düşünüyorlardı. Her iki metafizik model de yolcuya yönünü bulmada ek bir yardım sağlamaz. Bu gereksiz ekleme başka bir delilin de olmamasıyla birleşince bu tür bir tanrı veya kuşun var olmadığı yönünde güçlü bir tanıklıktır.</p>

  <p class="normal">Modellerin gündelik yaşamda kullanılması normal bir işlemken bilimsel modeller yordamı nesnelleştirir ve mümkün olduğunda nicelleştirir– bu sayede de neyin işlediği ve neyin işlemediği arasında ayrım yapmanın rasyonel bir yolunu sunar. Matematik ve mantık, mümkün olduğunda, günlük konuşma dilinin cümlelerinde her zaman rastlanmayan tutarlılığı pekiştirici araçlar olarak kullanılır. Örneğin, bir hekim tansiyonunuzun yükseldiğini söylemek yerine onu ölçer ve, söz gelimi, 10'a 13 der. Sonra da size, tansiyonunuzu 8 ile 10'a düşürecek dozu hesaplanmış bir ilaç yazar.</p>

  <p class="normal">Duyularımızın gücünü yükselten bilimsel aletlerin ortak noktası nicelleştirilebilir ölçüler vermeleridir. Bu da bilim insanlarının, tüm gözlemcilerin üzerinde anlaşabileceği (aynı şekilde nicelleştirilebilir hatalar içinde) sayısal değere sahip değişkenlerle uğraşabilmelerini sağlar. Bazı bilim dalları sayısal olmayan değişkenlerle uğraşabilirken, fiziksel modeller neredeyse daima nicelikseldir ve kullanımlarında matematiğin mantıksal gücü büyük fayda sağlar.</p>

  <p class="normal">Bilimsel modellerin çoğu, gözlemlenebilirlerini operasyonel olarak tanımlar – yani işe onları iyi saptanmış, tekrarlanabilir bir ölçme yordamı uyarınca karakterize ederek başlar . Örneğin (Einstein'ın vurguladığı gibi) zaman bir saat kadranında gördüğünüz şey olarak tanımlanır. Sıcaklık, termometrede okuduğunuz şeydir. Belli araçlar standart olarak seçilir. Böylece diğer değişkenleri gözlemlenebilirlerin işlevleri olarak tanımlayan ve bu nicelikler arasında bağlantılar varsayan bir matematiksel çerçeve oluşturulur.</p>

  <p class="normal"><span class="ideitalik">Model</span> terimi genellikle bilimsel sürecin hâlâ önemli ölçüde sınama ve ileri çalışma yapılmasının gerekli olduğu ilk aşamaları için kullanılır. Bu çabadan çıkan "teoriler", bilimsel yöntemden habersiz olanların ya da bilimsel yöntemi küçümseme peşinde olanların suçladığı gibi, "desteksiz atışlar" değildir. Bilimsel bilgi katına kabul edilmek için teorilerin çeşitli ve riskli deneysel sınamalardan geçmeleri ve yararlı olduklarını göstermeleri gerekir. Bu sınamaları geçemeyen, veya yararlı olduklarını ispatlayamayan teoriler ıskartaya çıkarılır.</p>

  <p class="normal">Bu kitapta sıklıkla temel fiziğin ve kozmolojinin <span class="ideitalik">standart modellerinden</span> bahsedeceğiz. Konuyla ilgili literatürde muhtemelen öyle tanındıklarından hâlâ "modeller" olarak anılmaya devam edilse de, aslında bunlar artık rahatlıkla standart <span class="ideitalik">teoriler</span> olarak adlandırılacak kadar ilerleyip gelişmiştir. Evrim karşıtlarının evrim teorisini "sadece bir teori işte" demekle zayıflattıklarını düşünebilmelerini pek gülünç ve ironik bulduğumu söylemeliyim.</p>

  <p class="normal">Bilimsel yöntemin geçerliliği eriştiği muazzam başarıyla temellenir. Ancak ne kadar sağlam tesis edilmiş olurlarsa olsunlar, modellerin ve teorilerin sonuçta insana ait buluşlar olduklarını, dolayısıyla gelecekteki gelişmelere göre değişebileceklerini unutmamamız gerekir. Bu durum, kayıtsız şartsız doğru olan ve tashih edilemeyen Tanrı'dan gelen vahiylerle tam bir karşıtlık içindedir. Dahası, bilimsel modellerin öğelerinin, özellikle kuantum fenomenlerinin en derin düzeyinde, duyularımız ve aletlerimizle aldığımız sinyallerin ötesinde yer alan dışarıdaki "hakiki gerçeklik" her neyse onun öğelerine tamamıyla tekabül etmesi gerekmez. Eski modeli geride bırakacak yeni bir modelin ne zaman ortaya çıkacağını asla bilemeyiz. Ancak biz böyle bir şeyi önceki yapıyı yerle bir eden, onu değersiz kılan yıkıcı bir devrim olarak değil, sevinçle karşılanacak bilimsel bir ilerleme olarak görürüz.</p>

  <p class="normal">Örneğin, genel yanlış kanının aksine, yirminci yüzyıldaki görelilik ve kuantum mekaniği alanındaki gelişmeler Newton mekaniğinin modellerini hiç de yararsız kılmamıştır. Newton fiziği çağdaş bilim ve teknolojide geniş kapsamlı kullanılırlığını hâlâ sürdürmektedir. Öğrencilerin büyük bölümü hâlâ okullarında bu fiziği öğrenmektedir ve mühendislerle diğer meslek üyeleri işlerinde bu fiziği kullanmaktadırlar.</p>

  <p class="normal">Parçacık fiziğinin gayet başarılı bir standart modelinin üyeleri olmalarına rağmen belki de kuarklar ve elektronlar gerçek değildir. Bu konuda bir şey söyleyemeyiz. Ama kesine yakın bir şekilde söyleyebiliriz ki eski modellerin esir gibi bazı öğeleri gerçek dünyanın parçaları değildir. Ayrıca her tanrı veya tin çeşitlemesinin duyularımızın ötesinde bir âlemde var olmadığını ispatlayamazsak bile, bu varlıkları nesnel dünyamıza dâhil etmek için elimizde, güneşin gökte at arabası süren bir tanrı olduğunu varsaymamız için sahip olduğumuzdan daha fazla rasyonel bir temel yoktur. Dahası modellerimizi hiçbir metafizik sorunu halletmeden pratikte kullanabiliriz. Metafizik şaşırtıcı ölçüde az işe yaramaktadır, ve işin doğrusu, eğer içimizde nihai gerçeği anlama yönünde böylesine güçlü bir arzu olmasaydı metafiziği tartışmaya bile değmezdi.</p>

  <p class="normal">Bilimsel modellerin bileşenleri doğrudan gözlemle desteklenen malzemeyle sınırlı değildir. Örneğin temel parçacıkların ve kuvvetlerin standart modeli, atom çekirdeğini oluşturduğu varsayılan ama hiçbir zaman serbest parçacık olarak görülmemiş <span class="ideitalik">kuarklar</span> gibi nesneleri içerir. Aslında şimdiki biçimiyle teori, kuarkların serbest <span class="ideitalik">olmamalarını</span> gerektirmektedir. Serbest bir kuarkın gözlemlenmesi kuark fikrini gayet güzelce onaylarken standart modelin bu yönünü yanlışlardı.</p>

  <p class="normal">Aslında simetri ilkeleri gibi mantıksal ve matematiksel güzellik düşüncesi fizikte modellerin geliştirilmesinde sıklıkla teşvik edici bir rol oynar. Ama her durumda onların da gözlemlerle sınanmaları gerekir.</p>

  <p class="normal">Astronomik modeller, sadece dolaylı olarak gözlemlenebilen karadelikleri içerir. Kozmolojik modeller ise halen saptanamayan ama eldeki verilerden çıkarılabilen karanlık madde ve karanlık enerjiyi içerir. Modern fizik, astronomi ve kozmolojide kullanılan modeller doğrudan gözlemler üzerine sağlamca inşa edilmiştir ve en yoğun deneysel sınamaları geçmişlerdir. İşte bu başarı onların desteksiz "hokus pokus" spekülasyonlarından kesinlikle daha üstün çıkarımlarda kullanılabilmesini sağlamaktadır.</p>

  <p class="normal">Fizikçiler modellerinin, kuarklar gibi gözlemlenemeyen öğelerinden genellikle "gerçek" parçacıklarmış gibi söz ederler. Ancak bu doğrulama yollarının bulunmadığı ve aslında doğrulamaya gerek (veya arzu) duymadıkları bir metafizik varsayımdır. Fiziğin modelleri ve bu modellerin gözlemlenmeyen öğeleri insan icatlarıdır ve nesnel gerçekliği betimlemede elimizden gelenin en iyisini temsil ederler. Bir model geniş bir gözlemler yelpazesini başarıyla betimlediğinde, bu modellerin öğelerinin söz konusu gerçeklik her neyse onunla ilgisi bulunduğunu güvenle, gerçekliğin kendisini oluşturduklarını ise daha az güvenle söyleyebiliriz.</p>

  <p class="normal">Diğer yandan, bir model çalışmıyorsa, bu modele özgü herhangi bir öğenin yine de gerçekliğin bir parçası olduğu sonucuna ulaşmamızı sağlayacak bir temel yoktur. Buna bir örnek, daha önce bahsettiğimiz elektromanyetik esirdir.</p>

  <p class="normal">Bunları okuduktan sonra bu çalışmada <span class="ideitalik">postmodernizm</span> öğretisini desteklediğim kanısına lütfen varmayınız. Bilim kesinlikle sadece bir diğer kültürel anlatı değildir. Bahsedilen bilim, Avrupalıların Hindistan'dan ("sıfır" kavramı), Arap dünyasından (sayılar, cebir), ve başka kültürlerden aldıkları matematiksel içgörüleri kullanarak geliştirdikleri "Batı Bilimi"dir. Bugün en ilkel halklar dışında herkes bilimden yararlanmaktadır. Bilimi diğer bir "kültürel anlatı" saysak bile, o üstün gücü, kullanışlılığı ve evrenselliğiyle diğer anlatılardan çok farklıdır.</p>

  <p class="normal1">TANRI'YI MODELLEMEK</p>

  <p class="normal">Tanrıların varlığına dair tartışmalara katılmış herkese yukarıda anahatları çizilen yaklaşımı göz önüne almasını tavsiye edebiliriz. Kuarklar gibi, tanrılar da insani kavramları temel alan insan icatlarıdır. İnsanların bahsettiği tanrıların dış nesnel gerçeklikle ilgisinin olup olmadığını söyleyip söyleyemeyeceğimiz, bu hipotetik kendilikler etrafında kurulmuş modellerin deneysel başarılarına bağlıdır. Bir tanrının gerçek doğası ne olursa olsun, eğer varsa, bir tanrıdan bahsederken elimizden gelen en iyi şey bir tanrı modeli kurmaktır.</p>

  <p class="normal">Bu yordamı kabul edersek, o zaman bu kitapta formüle edilen mantıksal ve bilimsel kanıtlama türlerine karşı yapılan tüm itirazlar kümesini eleyebiliriz. Bu kanıtlamalarda Tanrı'nın belli sıfatlara sahip olduğu varsayılmaktadır. Teologlar şu soruyu sorabilirler: "Biz faniler, duyularımızın ötesinde olan bir tanrının gerçek doğasını nasıl bilebiliriz?" Bunun yanıtı şudur: Bilmemize gerek yok– tıpkı fizikçilerin kuarkların gerisindeki nihai gerçeği bilmelerinin gerekmemesi gibi. Fizikçiler, halen kuarkları içeren ve verilerle son derece uyumlu olan bir modele sahip olmaktan memnundur. Kuark modeli deneysel olarak temellendirilmiştir. Bu model, biz insanların, çekirdek ve çekirdek-altı gözlemlerin altında yatan nesnel gerçek her neyse onu betimlemede şimdiye kadar yapabildiğimizin en iyisini temsil eder. Kuarkların gerçek olup olmaması bunu değiştirmez. Bilimsel modellerin herhangi bir nesnesinin gerçek olup olmaması bu modellerin muazzam kullanışlılığını etkilemez. Yirminci yüzyıldaki görelilik ve kuantum mekaniğinde kaydedilen gelişmelere rağmen bu durum Newton fiziği için de geçerlidir.</p>

  <p class="normal">Benzer bir şekilde, eğer tikel bir tanrı modeli, bilinen diğer hiçbir yolla açıklanamayan deneysel sonuçları başarıyla öngörürse, bu modelin, tanrının gerçekten modelin ayrıntılarında betimlendiği gibi olduğunu ispatlamasına gerek kalmadan, nesnel gerçekliğin bir yönünü betimlediğini geçicilik kaydıyla makul sayabiliriz.</p>

  <p class="normal">Ancak yine de her tanrı modeli, sevgi veya iyilik gibi anlayabildiğimiz insani nitelikler uyarınca formüle edilmiş bir insan icadı olmaya devam edecektir. Zaten antik mitolojideki tanrıların da (ki buna Museviliğin, Hıristiyanlığın ve İslamın Tanrısı da dahildir) insanların anlayacağı terimlerle kurulmuş modeller oldukları son derece açıktır. Şaşırtıcı olansa bu sofistike modern çağda birçok kişinin insanlığın emekleme dönemlerinden kalma ilkel, arkaik imgelere sarılmaktan hâlâ vazgeçmemesidir.</p>

  <p class="normal">Diğer yandan, bir model veriler tarafından sağlam biçimde yanlışlandığında, o modelin gözlemlerle şiddetle sınanmış öğelerinin, nesnel bir gerçekliğin temsilcileri olamayacakları için reddedilmesi gerekir.</p>

  <p class="normal">Bu fazlasıyla incelikli kavramın anlaşılmasına şu örnek yardımcı olabilir. Elektromanyetik olayların gözlemlenmesi, <span class="ideitalik">elektrik monopoller</span> adını verebileceğimiz nokta gibi elektrik yükler içeren bir elektromanyetizma modelini desteklemektedir. Bunun örnekleri arasında iyonlar, atom çekirdekleri, elektronlar ve kuarklar vardır. Simetri argümanları sizi modele nokta manyetik yükleri –<span class="ideitalik">magnetik monopolleri–</span> katmaya yöneltecektir.</p>

  <p class="normal">Ama gözlemlenen en basit manyetik kaynaklar <span class="ideitalik">manyetik diopoller</span>, yani kuzey ve güney kutbu olan basit çubuk mıknatıslardır. Hidrojen atomları gibi uzayda ayrı bir pozitif ve bir negatif nokta yüküne sahip elektrik diopoller de mevcuttur. Ama bunları bir elektron ve bir proton gibi ayrı elektrik monopollere ayırabilirsiniz. Öte yandan, bir mıknatıs çubuğunun kuzey kutup ucundan bir parça keserseniz ayrı güney ve kuzey kutupları değil, iki mıknatıs çubuğu, yani iki diopol elde edersiniz.</p>

  <p class="normal">Bu deneysel olgulara rağmen manyetik monopollere dair bazı teorik temeller mevcuttur ve manyetik monopoller, hiçbiri başarılı olmamakla birlikte hâlâ geniş çapta aranmaktadır. Şimdiki standart model belki görünebilir evrende, hiçbir şeye hiçbir etki yapmayan tek bir manyetik monopol içeriyor olabilir. Yani model bir manyetik monopol içeriyor, ama biz hiçbir manyetik monopol içermeyen konvansiyonel elektromanyetik teoriyi tüm pratik uygulamalarda kullanmaya devam edebiliyoruz.</p>

  <p class="normal">Şimdi aynı akıl yürütmeyi Tanrı'ya uygulayalım: Tikel bir Tanrı modelinin verilerle uyumlu olmadığını gösterirsek, o zaman insanların bu modeli dinsel ve kişisel faaliyetlerinde kılavuz olarak kullanmaları pek akla yatkın olmaz. Hiçbir şeye hiçbir etkisi bulunmayan yalnız bir manyetik monopole benzer şekilde bir tanrının var olması olasılığı devam etmekle birlikte, ona tapmanın artık bir anlamı yoktur. Ciddiye alacağımız tanrılar, deneysel olarak (örneğin duaların başarılı sonuçlarıyla) sınanabilen bilimsel modellerin önemli öğeleri olacaklardır.</p>

  <p class="normal1">BİLİMSEL TANRI MODELİ</p>

  <p class="normal">Öyleyse gelin bir bilimsel Tanrı modeli, bir <span class="ideitalik">Tanrı teorisi</span> tanımlayalım. Yüce bir varlığın aşağıdaki özelliklere sahip olarak var olduğu varsayılmaktadır:</p>

  <p class="indentmetin">1. Tanrı evrenin yaratıcısı, koruyucusu ve gözetenidir.</p>

  <p class="indentmetin">2. Tanrı evrenin yapısının mimarı ve doğa yasalarının yaratıcısıdır .</p>

  <p class="indentmetin">3. Tanrı olayların akışına istediği zaman müdahale edebilir – buna, örneğin insanın yakarışları karşısında kendi yasalarını çiğnemek de dahildir.</p>

  <p class="indentmetin">4. Tanrı yaşam ve (insanların diğer yaşam formlarına göre özel olduğu) insanlığın yaratıcısı, koruyucusu ve gözetenidir.</p>

  <p class="indentmetin">5. Tanrı insanları, bedenlerinden bağımsız olarak var olan ve kişinin karakteriyle benliğinin özünü taşıyan ebedi ve gayri maddi ruhlarla donatmıştır.</p>

  <p class="indentmetin">6. Tanrı, ahlakın ve özgürlük, adalet veya demokrasi gibi diğer insani değerlerin kaynağıdır.</p>

  <p class="indentmetin">7. Tanrı tarih boyunca hakikatleri kutsal yazılar ve seçtiği kimselerle doğrudan iletişim kurmak vasıtasıyla vahyetmiştir.</p>

  <p class="indentmetin">8. Tanrı, mevcudiyetine dair delil bulmaya açık hiçbir insan varlığından kendini kasten gizlemez.</p>

  <p class="normal">Bu özelliklerin çoğu geleneksel olarak Museviliğin, Hıristiyanlığın ve İslamın Tanrısıyla ilişkilendirilir ve birçoğu da diğer dinlerin tanrılarınca paylaşılır. Ancak, mutlak kudretli, mutlak bilgili, mutlak iyi olma özelliklerinin, yani genellikle Museviliğin, Hıristiyanlığın ve İslamın Tanrısıyla ilintilendirilen özelliklerin atlandığına dikkat ediniz. Bu sıfatlara sahip bir Tanrı zaten yukarda özetlenen mantıksal tutarsızlık kanıtlamalarıyla inkar edilmiştir. Bu üç özellik kimi durumda tamamlayıcı özellikler olarak ortaya çıkacaksa da bunlara nadiren gerek olacaktır. Dahası, sürekli vurgulanacağı gibi, tektanrılı dinlerin kutsal yazılarının (Eski Ahit veya Yahudi İncili, Yeni Ahit ve Kuran) Tanrısı hiç de mutlak iyi olmadığından mantıksal tutarsızlık kanıtlamalarıyla inkar edilmemiştir. Böyle bir Tanrı'dan beklenebilecek gözlemlenebilir etkiler hâlâ bilimin normal ve nesnel süreçlerince sınanabilir.</p>

  <p class="normal1">GENEL KANITLAMA</p>

  <p class="normal">Tanrı'nın varlığına karşı bilimsel kanıtlama, delil yokluğu kanıtlamasının değiştirilmiş bir biçimi olacaktır:</p>

  <p class="indentmetin">1. Evrende önemli rol oynayan bir Tanrı olduğu hipoteziyle başlayın.</p>

  <p class="indentmetin">2. Bu Tanrı'nın varlığı için nesnel deliller sunması gereken özgül özelliklere sahip olduğunu varsayın.</p>

  <p class="indentmetin">3. Bu delilleri açık fikirlilikle arayın.</p>

  <p class="indentmetin">4. Bu tür deliller bulunursa Tanrı'nın <span class="ideitalik">var olabileceği</span> sonucuna varın.</p>

  <p class="indentmetin">5. Eğer bu tür deliller bulunamazsa, makul kuşkunun ötesinde, bu özelliklere sahip bir Tanrı'nın var olmadığı sonucuna varın.</p>

  <p class="normal">Unutmayın ki bir hipotezi yanlışlamak, doğrulamaktan daha kolaydır. Eğer veriler belli bir tanrı modelini destekliyorsa yapabileceğimiz en iyi şey, böyle bir Tanrı'ya inanmanın akla yatkın olduğunu kabul etmektir. Ancak nasıl işlemeyen, başarısız bir fiziksel modeli kullanmıyorsak, verilerle uyum sağlamayı başaramayan tanrılara tapmayı gerektiren dinlere göre yaşamlarımızı yönlendirmek de akıllıca olmayacaktır.</p>
</body>
</html>
