<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p0"><span class="t9">&nbsp;</span></p>
<h1 class="h11"><a id="ncx428"></a>V</h1>
<p class="p0"><span class="t9">&nbsp;</span></p>
<p class="p4">Gordon Kalish'in duvarında vaktiyle tren istasyonlarında kullanılan eski model sarkaçlı saatlerden asılıydı. Sürekli göz atıyor ve zamanı kol saatinden kontrol ediyordu. İlk başta bana bir şeyler söylemeye çalıştığını sandım. Sonradan bunun bir alışkanlık olduğunu anladım. Hayatının ilk yıllarında, biri ona zamanın değerli olduğunu söylemiş olmalıydı. Asla unutmamıştı ama yine de kendini tamamen buna inandırmış değildi.</p>
<p>Bowdoin Emlak Şirketi'nin ortaklarından biriydi. Şirketin Flatiron Binası'ndaki ofisine saat onu birkaç dakika geçe gelmiştim ve Kalish'in zamanının bir dilimini bana ayırması için yaklaşık yirmi dakika beklemiştim. Şimdi masasının üzerine kâğıtları ve hesap defterlerini yaymış, daha fazla yardımcı olamadığı için özür diliyordu.</p>
<p>&quot;Daireyi Bayan Hanniford'un kendisine kiralamıştık&quot; dedi. &quot;Daha ilk günden bir ev arkadaşı olmuş olabilir Öyleyse bile bize bunu bildirmedi. Kontratlı bir kiracıydı. Kadın ya da erkek herhangi biriyle yaşayabilir ve biz de bunu bilmeyebilirdik. Bilsek de önemsemezdik.&quot;</p>
<p>&quot;Bayan Antonelli yönetici olarak taşındığında, Hanniford'un bayan bir ev arkadaşı varmış. O kadınla görüşmek istiyorum.&quot;</p>
<p>&quot;Kim olduğunu, ne zaman taşındığını ya da çıktığını bilmemin hiçbir yolu yok. Bayan Hanniford her ay başında kirasını ödediği ve başımıza dert açmadığı sürece onunla ilgilenmek için bir nedenimiz olmazdı.&quot; Başını kaşıdı. &quot;Eğer başka bir kadın vardıysa ve taşınmışsa postanede bir sonraki adresi olmaz mı?&quot;</p>
<p>&quot;Bunu elde etmek için adına ihtiyacım var&quot;</p>
<p>&quot;Ah, elbette.&quot; Gözleri duvar saatine gitti, sonra kol saatine sonra yine bana döndü. &quot;Babam bu işe ilk girdiğinde her şey daha farklıydı, işleri daha kişisel bir şekilde yürütürdü. Aslında o bir tesisatçıydı. Para biriktirdi ve tek tek bina satın aldı. Bütün tamir işlerini kendi yaptı, bir binadan kazandığı kârı diğerini satın almak için kullandı. Kiracılarını da tanırdı. Kiraları elden toplardı. Bazılarını her ay, bazılarınıysa her hafta. Zor günler geçiren kiracılara birkaç ay hoşgörü gösterirdi. Bazılarını ise beş gün geciktikleri için sokağa atardı, insan sarrafı olmalısın derdi.&quot;</p>
<p>&quot;Esaslı bir adammış.&quot;</p>
<p>&quot;Hâlâ da öyle. Tabii artık emekli oldu. Beş altı yıldır Florida'da yaşıyor. Kendi ağaçlarından portakal topluyor ve hâlâ tesisatçılar birliğine yıllık aidatını ödüyor.&quot; Ellerini birleştirdi, &quot;işler artık değişti. Babamın aldığı binaların çoğunu sattık. Mal sahipliği baş ağrısıdır. Mülkü başkası namına yönetmek daha az dertlidir Bayan Hanniford'un yaşadığı bina, Bethune 194 Numara'nın sahibi, binayı amcasından miras alan, Chicago'nun banliyölerinden birinde yaşayan bir ev kadınıdır. Binayı asla görmedi, yalnızca yılda dört kez bizden çekini alır&quot;</p>
<p>&quot;Demek Bayan Hanniford örnek bir kiracıydı&quot; dedim.</p>
<p>&quot;Dikkatimizi çekecek hiçbir şey yapmadı diyebiliriz. Gazeteler fahişe olduğunu söylüyorlar Belki de öyleydi. Ama onun hakkında hiç bir şikâyet almadık.&quot;</p>
<p>&quot;Onunla hiç tanıştınız mı?&quot;</p>
<p>&quot;Hayır&quot;</p>
<p>&quot;Kirasını hep zamanında mı öderdi?&quot;</p>
<p>&quot;Arada sırada bir hafta gecikirdi, herkes gibi. Daha fazlası değil ama.&quot;</p>
<p>&quot;Çekle mi öderdi?&quot;</p>
<p>&quot;Evet.&quot;</p>
<p>&quot;Kontratı ne zaman imzalamıştı?&quot;</p>
<p>&quot;Kontratı ne yapmıştım? İşte burada. Bakalım; 23 Ekim 1970. Otomatik olarak yenilenen iki yıllık stardart kontrat.&quot;</p>
<p>&quot;Ve aylık kirası dört yüz dolardı.&quot;</p>
<p>&quot;Şu anda üç yüz seksen beş. Aslında daha ucuzdu ama o zamandan beri bazı meşru artışlarda bulunduk, imzaladığında üç yüz kırk iki Dolardı.&quot;</p>
<p>&quot;Görünürde bir geçim kaynağı olmayan birine kiralamazdınız, değil mi?&quot;</p>
<p>&quot;Elbette hayır&quot;</p>
<p>&quot;Demek ki size çalıştığını söyledi. Bazı referanslar göstermiş olmalı.&quot;</p>
<p>&quot;Bunu düşünmüş olmalıydım&quot; dedi. Bir iki kâğıt karıştırıp Wendy'nin başvuru formuyla geldi. Baktım. Endüstriyel sistem analisti olarak yılda on yedi bin Dolar kazandığını iddia etmişti. İşvereni J. J. Cottrell, Şti. idi. Telefon numarası yazılıydı, bir kenara not ettim. . .</p>
<p>Referanslarının kontrol edilip edilmediğini sordum.</p>
<p>&quot;Edilmiş olmaları lazım&quot; dedi Kalish. &quot;Ama bu bir şey kanıtlamaz. Uydurmak çok kolaydır. Tek ihtiyacı, numarasını verdiği telefonun başında hikâyesini doğrulayacak birinin olması. Biz yine de kontrol için ararız ama bu zahmete girmeye değip değmediğinden emin değilim.&quot;</p>
<p>&quot;Demek ki biri bu numarayı aramış ve biri de cevap verip yalanı doğrulamış.&quot;</p>
<p>&quot;Öyle görünüyor&quot;</p>
<p>Bana ayırdığınız zaman için teşekkür ettim. Lobiye inince paralı telefona bir çeyreklik atıp Wendy'nin verdiği numarayı çevirdim. Bir teyp kaydı, çevirdiğim numaranın artık servis dışı olduğunu söyledi.</p>
<p>Çeyreği tekrar telefona attım ve Carlyle'ı aradım. Resepsiyona Cale Hanniford'un odasını sordum. İkinci çalışta telefona bir kadın cevap verdi. Adımı verip Bay Hanniford'la konuşmak istediğimi söyledim. Hanniford bir ilerleme kaydedip kaydetmediğimi sordu.</p>
<p>&quot;Bilmiyorum&quot; dedim. &quot;Wendy'den aldığınız kartlar, onlar hâlâ sizde mi?&quot;</p>
<p>&quot;Olabilir. Önemli mi?&quot;</p>
<p>&quot;Kronolojiyi saptamama yardımcı olacak. Kontratını üç yıl önce Ekim ayında imzalamış. Siz koleji ilkbaharda bıraktığını söylemiştiniz,&quot;</p>
<p>&quot;Sanırım Mart'taydı.&quot;</p>
<p>&quot;İlk kartı ne zaman aldınız?&quot;</p>
<p>&quot;Hatırladığım kadarıyla iki üç ay sonra. Karıma bir sorayım.&quot; Bir dakika sonra geri geldi. &quot;Karım ilk kartın Haziran'da geldiğini söylüyor. Bence Mayıs sonuydu. İkinci kart, Florida'dan olan, bundan birkaç ay sonraydı. Kesin tarih veremediğim için üzgünüm. Karım kartları nereye koyduğunu hatırladığını söylüyor Yarın sabah Utica'ya geri dönüyoruz. Sanırım Wendy'nin Florida'ya daireyi kiraladıktan sonra mı, yoksa önce mi gittiğini merak ediyorsunuz.&quot;</p>
<p>Oldukça yaklaşmıştı, ben de evet dedim. Onu birkaç gün; içinde arayacağımı söyledim, Utica&rsquo;daki iş telefonu zaten vardı, ev telefonunu da verdi. &quot;Ama lütfen beni işten aramaya çalışın&quot; dedi.</p>
<p>Burghash Antika ithalatçısı On Birinci ve On ikinci Caddeler arasındaki Üniversite Alanı'ndaydı. Batı Avrupa'daki çatı aralarından; boşaltılmış bir yığın antikanın arasında sıkışmış duruyordum; Gordon Kalish'in duvarında gördüğümün benzeri bir saate bakıyordum. İki yüz yirmi beş Dolar olarak etiketlenmişti.</p>
<p>&quot;Saatlerle ilgilenir misiniz? Bu çok iyi bir tanedir.&quot;</p>
<p>&quot;İyi çalışır mı?&quot;</p>
<p>&quot;Ah, bu sarkaçlı saatler kesinlikle bozulmaz. Mükemmel ayarlanmışlardır. Daha hızlı ya da yavaş çalışması için ağırlığı alçaltmanız ya da yükseltmeniz yeterlidir. Özellikle sizin baktığınızın kasası çok iyi bir durumda. Elbette nadir bir parça değil ama bu kadar iyi durumda olanını bulmak çok zordur. Eğer gerçekten ilgileniyorsanız fiyatında ayarlama yapabiliriz.&quot;</p>
<p>Adamı daha iyi görebilmek için döndüm. Yirmilerinin ortalarında ya da sonlarında, kumaş pantolon ve açık mavi balıkçı yaka süveter giymiş bir gençti. Saçı oldukça itinalı taranmıştı, favorileri kulak memelerinin hizasına kadar geliyordu. Kusursuz bir bıyığı vardı.</p>
<p>&quot;Aslında saatlerle ilgilenmiyorum. Eskiden burada çalışan bir çocuk hakkında konuşmak istiyorum.&quot;</p>
<p>&quot;Ah, Richie'yi kastediyor olmalısınız! Polis misiniz? Ne kadar inanılmaz bir şey değil mi?&quot;</p>
<p>&quot;Onu iyi tanır mıydınız?&quot;</p>
<p>&quot;Aslında çok az tanırdım. Burada çalışmaya Şükran Günü'nden hemen önce başladım. Eskiden, biraz aşağıda müzayede galerisinde çalışıyordum ama bana göre çok yoğun bir tempoydu.&quot;</p>
<p>&quot;Richie burada ne kadar çalıştı?&quot;</p>
<p>&quot;Doğrusunu söylemek gerekirse bilmiyorum. Bunu Bay Burghash söyleyebilir Arkada, ofisinde. Bu olay hepimiz için bir cehennem oldu. Hâlâ inanamıyorum.&quot;</p>
<p>&quot;Olayın olduğu gün çalışıyor muydunuz?&quot;</p>
<p>Başını salladı. &quot;Onu sabah görmüştüm. Perşembe sabahı. Sonra bütün öğleden sonra dağıtımdaydım, bir kamyon dolusu kesinlikle iğrenç Fransız mobilyasını Syosset'te aynı derecede iğrenç bir şatoya götürdüm. Syosset Long Island'dadır.&quot;</p>
<p>&quot;Biliyorum.&quot;</p>
<p>&quot;Ben bilmiyordum. Bütün bu yılları Syosset adında bir yerin olduğunu bilmemenin, mutluluk verici cehaletliğiyle yaşadım.&quot; Konuşmakta olduğumuz konunun önemini hatırladı ve yüzü tekrar ciddileşti. &quot;Buraya dükkânı kapamak için tam zamanında, saat beşte döndüm. Richie erken ayrılmıştı. Tabii her şey çoktan olmuştu değil mi?&quot;</p>
<p>&quot;Cinayet saat dört civarında işlendi.&quot;</p>
<p>&quot;Ben Long Island otoyolunda trafikle cebelleşirken.&quot; Teatral bir biçimde titredi. &quot;O gece on bir haberlerine kadar hiçbir fikrim yoktu ve onun bizim Richard Vanderpoel olduğuna inanamadım, ta ki firmanın adını söylemelerine kadar.&quot; İçini çekti ve ellerini yanlarına düşürdü. &quot;Kim bilebilirdi ki?&quot; dedi.</p>
<p>&quot;Nasıl biriydi?&quot;</p>
<p>&quot;Onu tanımak için çok zamanım olmadı. Hoş biriydi, kibardı, insanları memnun etmek için çabalardı. Antikalar hakkında büyük bir birikimi yoktu ama onlarla ilgili olarak iyi bir sezgisi vardı, bilmem anlatabildim mi?&quot;</p>
<p>&quot;Bir kızla yaşadığını biliyor muydunuz?&quot;</p>
<p>&quot;Bunu nasıl bilebilirdim ki?&quot;</p>
<p>&quot;Bahsetmiş olabilir.&quot;</p>
<p>&quot;Şey, hayır Neden?&quot;</p>
<p>&quot;Bir kızla birlikte yaşaması sizi şaşırttı mı?&quot;</p>
<p>&quot;Bu konuyu düşündüğümü hiç hatırlamıyorum.&quot;</p>
<p>&quot;Eşcinsel miydi?&quot;</p>
<p>&quot;Bunu nasıl bilebilirim?&quot;</p>
<p>Ona biraz daha yaklaştım. Ayaklarını oynatmadan geriye doğru kaykıldı. &quot;Şu safsatayı neden kesmiyorsun?&quot; dedim.</p>
<p>&quot;Efendim?&quot;</p>
<p>&quot;Richie gay miydi?&quot;</p>
<p>&quot;Ona kişisel olarak hiçbir ilgim yoktu, onu başka bir erkekle hiç görmedim ve birini ayartmaya çalıştığını da görmedim.&quot;</p>
<p>&quot;Gay olduğunu düşündün mü?&quot;</p>
<p>&quot;Şey, onu başından beri öyle varsaydım. Tanrı aşkına, kesinlikle gay gibi görünüyordu.&quot;</p>
<p>Burgash'i ofisinde buldum. Kırışık alnı neredeyse başının tepesine kadar devam eden küçük bir adamdı. Karışık bir bıyığı ve iki günlük sakalı vardı. Polis ve gazetecilerin artık kulaklarından fışkırdığını, onun ise yürütmesi gereken bir işi olduğunu söyledi. Fazla zamanını almayacağımı söyledim.</p>
<p>&quot;Birkaç sorum var&quot; dedim. &quot;Perşembe'ye, cinayet gününe geri dönelim. Richie'nin hareketlerinde her zamankinden farklı bir şeyler var mıydı?&quot;</p>
<p>&quot;Sayılmaz.&quot;</p>
<p>&quot;Heyecanlı görünüyor muydu, ya da öyle bir şey?&quot;</p>
<p>&quot;Hayır&quot;</p>
<p>&quot;Eve erken gitti.&quot;</p>
<p>&quot;Doğru. Öğle yemeğinden döndüğünde kendini iyi hissetmiyordu. Köşedeki Hint lokantasında biraz köri yemişti ve midesine dokunmuştu. Her zaman daha hafif yemekler yemesini söylerdim, bildiğimiz sade Amerikan yemeklerini. Midesi hassastı ve buna rağmen sürekli ona iyi gelmeyen egzotik yemekleri deniyordu.&quot;</p>
<p>&quot;Burayı kaçta terk etti?&quot;</p>
<p>&quot;Hiç saat tutmam. Yemekten kendini kötü hissederek geldi. Derhal günün geri kalan kısmında izin almasını söyledim. Bağırsaklarınız yanarken çalışamazsınız. Ama reddetti. Hırslı bir çocuktu, çok çalışkandı. Bazen böyle hazımsızlık sorunları olur ve bir saat sonra düzelirdi ama bu sefer düzeleceğine daha da kötüleşti ve ben sonunda cehennem olup eve gitmesini söyledim. Burayı, ah, bilmiyorum, üç gibi terk etmiş olmalı. Üç otuz ya da onun gibi bir şey.&quot;</p>
<p>&quot;Ne zamandır sizin için çalışıyordu?&quot;</p>
<p>&quot;Yaklaşık bir buçuk yıldır Benim için çalışmaya bir sene önce geçen Temmuz'da başladı.&quot;</p>
<p>&quot;Onu takip eden Aralık'ta Wendy Hanniford'un yanına taşındı. Önceki adresi sizde var mı?&quot;</p>
<p>&quot;Yirmi Üçüncü Cadde'deki YMCA. Benimle çalışmaya başladığında orada yaşıyordu. Birkaç kere daha taşındı. O adresler bende yok, sonra sanırım Aralık'ta Bethune Sokağı'na taşındı.&quot;</p>
<p>&quot;Wendy Hanniford hakkında herhangi bir şey biliyor musunuz?&quot;</p>
<p>Başını salladı. &quot;Hiç tanışmadım. Adını da hiç duymamıştım.&quot;</p>
<p>&quot;Bir kızla kaldığını biliyor muydunuz?&quot;</p>
<p>&quot;Söylediği için biliyordum.&quot;</p>
<p>&quot;Ah?&quot;</p>
<p>Burghash omzunu silkti. &quot;Biriyle birlikte yaşadığını anlamıştım ve eğer o kişinin bir kız olduğunu düşünmemi istiyorduysa, ona inanmaya hazırdım.&quot;</p>
<p>&quot;Onun eşcinsel olduğunu düşünüyordunuz.&quot;</p>
<p>&quot;Evet. Bu iş çevresinde pek görülmedik şey değildir Elemanlarım orangutanlarla da yatsa beni ilgilendirmez. Boş zamanlarında ne yaptıkları kendilerinin bileceği şey.&quot;</p>
<p>&quot;Bildiğiniz arkadaşları var mıydı?&quot;</p>
<p>&quot;Bildiğim yok, hayır. Çoğunlukla içine kapanıktı.&quot;</p>
<p>&quot;Ve iyi bir elemandı.&quot;</p>
<p>&quot;Çok iyi. Çok sorumlu ve işten iyi anlıyordu.&quot; Gözlerin tavana kilitledi. &quot;Kişisel sorunları olduğunu hissetmiştim. Onlar hakkında hiç konuşmazdı ama... ah, nasıl demeli? Çok gergindi.&quot;</p>
<p>&quot;Sinirli mi? Alıngan mı?&quot;</p>
<p>&quot;Hayır; Tam olarak değil. Gergin onu tanımlamak için düşünebildiğim en iyi sıfat. Ona ağır gelen ve onu gerginleştiren bir şeyler olduğunu hissederdiniz. Ama biliyor musunuz bu, işe ilk başladığında daha belirgindi. Geçen yıl içinde biraz daha düzeldi, sanki kendiyle barışmış gibiydi.&quot;</p>
<p>&quot;Geçen yıl. Başka bir deyişle Hanniford'un yanına taşındığından beri.&quot;</p>
<p>&quot;Hiç böyle düşünmemiştim ama sanırım doğru.&quot;</p>
<p>&quot;Onu öldürdüğüne şaşırdınız mı?&quot;</p>
<p>&quot;Şaşakaldım. Bir türlü inanamıyorum ve hâlâ şaşkınım. Birini bir buçuk yıl boyunca, haftada beş gün görüyorsunuz ve onu tanıdığınızı düşünüyorsunuz. Sonra, onu hiç tanımadığınız ortaya çıkıyor.&quot;</p>
<p>Dışarı çıkarken balıkçı yaka kazaklı çocuk beni durdurdu.</p>
<p>İşe yarar bir şeyler öğrenip öğrenmediğimi sordu. Bunu henüz bilmediğimi söyledim.</p>
<p>&quot;Ama her şey bitti&quot; dedi. &quot;Değil mi? İkisi de öldü.&quot;</p>
<p>&quot;Evet.&quot;</p>
<p>&quot;Öyleyse neden eski defterleri karıştırıyorsunuz?&quot;</p>
<p>&quot;Hiçbir fikrim yok&quot; dedim. &quot;Sence neden o kızla birlikte yaşıyordu?&quot;</p>
<p>&quot;Biri neden bir başkasıyla yaşar ki?&quot;</p>
<p>&quot;Onun gay olduğunu varsayalım. Neden bir kadınla yaşasın?&quot;</p>
<p>&quot;Belki toz alıp temizlik yapmaktan sıkılmıştı. Belki de çamaşır yıkamaktan nefret ediyordu.&quot;</p>
<p>&quot;Kızın o kadar evcil olduğunu sanmıyorum. Büyük ihtimalle fahişelik yapıyordu.&quot;</p>
<p>&quot;Ben de öyle anladım.&quot;</p>
<p>&quot;Bir eşcinsel neden bir fahişeyle birlikte yaşar ki?&quot;</p>
<p>&quot;Eee, bilmiyorum. Belki de kız fazla müşterileri ona pas ediyordu. Belki de biseksüeldi. Şahsen ben asla biriyle yaşayamam, erkek ya da kadın. Zaten kendimle yaşarken yeterince sorunlarım var&quot;</p>
<p>Bu konuda onunla tartışamazdım. Kapıya yöneldim ve yeniden geri döndüm. Birbirine uymayan çok şey vardı ve kara tahta üzerindeki tebeşir gibi ses çıkartıyorlardı. &quot;Bundan bir anlam çıkarmaya çalışıyorum yalnızca&quot; dedim hem kendime hem de ona. &quot;Onu neden öldürmüş olabilir? Tecavüz etti ve öldürdü. Neden?&quot;</p>
<p>&quot;Şey, bir rahibin oğluydu.&quot;</p>
<p>&quot;Eee?&quot;</p>
<p>&quot;Hepsi delidir onların&quot; dedi. &quot;Öyle değil mi?&quot;</p>
<p>&nbsp;</p>
</body>
</html>