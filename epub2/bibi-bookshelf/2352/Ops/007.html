<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.13"/>
<link rel="stylesheet" type="text/css" href="style.css"/>
<title></title>
</head>
<body>
<p class="p0"><span class="t9">&nbsp;</span></p>
<h1 class="h11"><a id="ncx184"></a>II</h1>
<p class="p0"><span class="t9">&nbsp;</span></p>
<p class="p4">Altıncı Şube, Batı Onuncu Cadde'deydi. Oraya vardığımda Eddie Koehler bürosunda raporları okuyordu. Beni gördüğüne şaşırmamıştı. Kâğıtları bir köşeye iterken başıyla masasının yanındaki sandalyeyi işaret etti. Oturdum ve masanın üzerinden uzanarak elini sıktım. İki onluk ve bir beşlik benim elimden onunkine yavaşça kaydı.</p>
<p>&quot;Yeni bir şapkaya ihtiyacın varmış gibi görünüyor&quot; dedim.</p>
<p>&quot;Aslında var. Yeni bir şapka her zaman kullanabileceğim bir şeydir. Hanniford hakkında ne düşünüyorsun?&quot;</p>
<p>&quot;Zavallı herif.&quot;</p>
<p>&quot;Evet, kesinlikle. Her şey o kadar hızlı oldu ki burada ağzı açık kalakaldı. Böyle olmasının nedeni, bilirsin, zaman. Bir sonuca varmak bir hafta ya da bir ayımızı alır. Mahkeme varsa bu bir yıl ya da daha fazlasına uzayabilir. Her şeyin üzerinden tekrar tekrar geçilir, bu da olaya daha sürerken alışmasını sağlar Bu sefer, bom, her şey birbiri ardına geldi. Daha kızının öldüğünü duyamadan biz katili hücreye attık ve o daha arabasının vitesini atamadan çocuk kendini astı. Hanniford bunlara alışamadı çünkü zamanı yoktu.&quot; Beni süzdü. &quot;Ben de eski bir dostun bu işten birkaç dolar çıkarabileceğini düşündüm.&quot;</p>
<p>&quot;Neden olmasın?&quot;</p>
<p>Kül tablasından sönük bir puro alarak yaktı. Gücü yenisine de yeterdi. Altıncı Şube önemli bir yerdi ve mevkii de oldukça iyiydi. Hanniford'u bir yirmi beşlik için bana göndermeyebilirdi de. Ancak eski alışkanlıklar zor ölüyor</p>
<p>&quot;Kendine bir not defteri al, çevrede şöyle bir dolaş, birkaç soru sor. Buradan kendine birkaç saatten fazlasını harcamadan bir haftalık iş çıkar. Ona günde yüz Dolar artı masrafları ödetirsin. Bu neredeyse bin papel eder&quot;</p>
<p>&quot;Dosyadaki bazı şeylere bakmak istiyorum&quot; dedim.</p>
<p>&quot;Neden dönüp durasın ki? Orada hiçbir şey bulamayacaksın, Matt. Daha açılmadan kapanmıştı. O Allah'ın cezası çocuğa daha ne yaptığını bilmeden kelepçeleri takmıştık bile.&quot;</p>
<p>&quot;Yalnızca formalite için.&quot;</p>
<p>Gözlerini biraz kıstı. Yaklaşık aynı yaştaydık ama ben teşkilata daha önce gelmiştim ve o daha akademiye giderken detektif olmuştum. Koehler şimdi çok daha yaşlı görünüyordu, gıdığı çıkmış ve masa başı işi alt tarafını iyice genişletmişti. Gözlerinde hoşlanmadığım bir şeyler vardı.</p>
<p>&quot;Zaman kaybı, Matt. Neden boşu boşuna yorulacaksın?&quot;</p>
<p>&quot;Bu benim çalışma tarzım diyelim.&quot;</p>
<p>&quot;Dosyalar sivil kişilere açık değildir; bunu biliyorsun.&quot;</p>
<p>&quot;Elinde olanlara bakmak için bir şapka daha diyelim. Ve tutuklayan memurla da konuşmak istiyorum&quot; dedim.</p>
<p>&quot;Bunu yapabilirim, bir tanışma ayarlayabilirim. Ama seninle konuşmak isteyip istememesi ona kalmış bir şey.&quot;</p>
<p>&quot;Elbette.&quot;</p>
<p>Yirmi dakika sonra büroda yalnızdım. Cüzdanımda yirmi beş Dolar eksik, önümdeki masada ise bir rapor vardı. Bu tür raporlardan birine bakmayalı epey olmuştu. Bir an şaşırttı beni. &quot;Batıya doğru rutin devriye yürüyüşü sırasında...&quot; diye başlayan paragraf &quot;...sonra olası fail, ifadesi alınması için karakola getirildi&quot; de son buluyordu . Polis jargonu oldukça özeldir.</p>
<p>Pankow'un raporunu birkaç kez daha okuyarak bazı notlar aldım. Anlaşılır bir İngilizceyle yazılmış, olan bitenleri anlatan bir rapordan fazla bir şey değildi. Dördü on sekiz dakika geçe Bank Caddesi'nden batıya doğru ilerliyormuş. Bir kalabalığın gürültüsünü duymuş ve Bethune Sokağı'nda bütün vücudu kanla kaplı olduğu halde dans eden bir delinin olduğunu söyleyen birkaç kişiyle karşılaşmış. Pankow, Bethune Sokağı'na kadar koşmuş ve &quot;sonradan Bethune Sokağı 194 numarada oturan Richard Vanderpoel olarak teşhis edilen olası faili, darmadağınık giysiler içinde, üstü başı kana benzeyen bir şeye bulanmış, müstehcen bir dille yüksek sesle bağırırken ve mahrem yerlerini yoldan geçenlere gösteriyorken bulmuş.</p>
<p>Pankow onu hemen kelepçelemiş ve nerede oturduğunu öğrenmeye çalışmış. Şüphelinin peşi sıra, bir apartmanın ikinci katındaki, Vanderpoel ve Wendy Hanniford'un kaldığı daireye çıkmış. Orada Wendy Hanniford'u &quot;büyük olasılıkla ölü, çıplak ve görünüşte keskin bir silahla açılan yaralarla parçalanmış halde&quot; bulmuş.</p>
<p>Sonra Pankow telefon etmiş ve makine çalışmaya başlamıştı. Adli tabib, Pankow'un saptadığı gerçeği yani Wendy'nin ölü olduğunu onaylamaya gelmişti. Fotoğrafçı ekibi onların fotoğraflarını, kana boyanmış dairenin ve çoğunlukla da Wendy'nin cesedinin resimlerini çekmişti.</p>
<p>Canlıyken nasıl göründüğünü söylemenin hiçbir yolu yoktu. Kan kaybından ölmüştü ve Lady Macbeth söylediklerinde haklıydı; bir insanın ölürken ne kadar kan kaybedebileceğini asla tahmin edemezsiniz. Birinin kalbine bir buz kıracağı saplarsınız, gömleğinde bir iki damla kan anca belirir ama Vanderpoel onun göğsünü, kalçalarını, karnını ve boynunu kesip biçmişti ve bütün yatak bir kan gölüydü.</p>
<p>Cesedin resimleri çekildikten sonra otopsi için götürülmüştü. Adli Tıptan Dr. Jainchill tam otopsi yapmıştı, Kurbanın yirmi yaşlarında beyaz bir kadın olduğunu, ölmeden az bir zaman önce hem oral hem de genital ilişkide bulunduğunu, büyük bir olasılıkla ustura olabilecek keskin bir aletle yirmi üç kere kesildiğini, bıçak yaraları olmadığını, (Bu, neden ustura olasılığı üzerinde durduğunu açıklıyordu), tek tek adlarını saydığı çeşitli atar ve toplardamarların tamamen ya da kısmen kesildiğini, ölümün öğleden sonra yaklaşık dört sularında meydana geldiğini ve kendi düşüncesine göre yaraların kurbanın kendisi tarafından açılmasının hiçbir yolu olmadığını belirtmişti.</p>
<p>Son noktada böylesine kesin bir karara vardığı için gurur duydum.</p>
<p>Dosyanın geri kalanı, makinenin diğer parçalarının sonradan ekledikleri resmi rapor kopyalarındaki küçük bilgi parçacıklarından ibaretti. Bir notta tutuklunun yargıç önüne çıkarıldığı ve ertesi gün resmi olarak adam öldürmekten tutuklandığı yazıyordu. Bir kağıtta mahkemenin atadığı avukatın adı verilmişti. Başka bir not ise Richard Vanderpoel'un Cumartesi sabahı saat altıdan az önce hücresinde ölü bulunduğunu belirtiyordu.</p>
<p>Dosya zaman içinde daha da kabaracaktı. Dava kapanmıştı ama Altıncı Şube'nin dosyası bir cesedin saçları ve tırnakları gibi uzamayı sürdürecekti. Richard Vanderpoel&rsquo;ü hücresinde yoklayan ve onu kalorifer borusuna asılı bulan gardiyan kendi bulgularını yazacaktı. Ölümü onaylayan doktor ile yatak çarşafının şeritler halinde bağlanıp boyunda düğümlenmesinin şüphe götürmez bir biçimde ölüme yol açtığını açıklayan öteki doktor da kendi raporlarını yazacaktı. En sonunda ise bir koroner raporu Wendy Hanniford'un Richard Vanderpoel tarafından öldürüldüğü ve Richard Vanderpoel'un de kendi hayatına son verdiği sonucuna varacaktı. Altıncı Şube ve davayla ilgilenen diğer herkes bu sonuca çoktan ulaşmışlardı. Aslında bunun ilk bölümüne daha Vanderpoel tutuklanmadan önce ulaşmışlardı. Dava artık kapanmıştı.</p>
<p>Yeniden bazı noktaların üzerinden geçtim. Fotoğrafları bir kez daha inceledim. Daire fazla dağıtılmamış görünüyordu ki bu da katilin, kurbanın tanıdığı biri olduğu anlamına geliyordu. Otopsiye geri döndüm. Wendy'nin tırnak aralarında deri parçaları yoktu. Çok açık herhangi bir mücadele belirtisi de yoktu. Ya yüzde çürük ve zedelenme izleri? Evet, var. Kesilirken bilincinin yerinde olmadığını düşünebiliriz belki de.</p>
<p>Ölüm süreci büyük bir olasılıkla uzun sürmüştü. Eğer ilk önce boğazını kesmiş ve boyundaki toplardamara ulaşmış olsaydı çok hızlı ölmüş olabilirdi. Ancak o, gövdesindeki yaralar yüzünden çok fazla kan kaybetmişti.</p>
<p>Dosyadan bir fotoğraf çıkararak gömleğimin içine soktum. Bunu neden istediğimden emin değildim ama asla aranmayacağını da biliyordum. Brooklyn'in Cobble Hill bölgesinden tanıdığım bir masa başı memuru eline geçirdiği her tüyler ürpertici fotoğrafın bir kopyasını evine götürmeyi alışkanlık haline getirmişti. Nedenini hiç bir zaman sormadım.</p>
<p>Koehler geri geldiğinde her şeyi yeniden bir sıraya koymuştum. Yeni bir puro içiyordu. Koltuğundan kalktım. Tatmin olup olmadığımı sordu.</p>
<p>&quot;Hâlâ Pankow'la konuşmak isterim.&quot;</p>
<p>&quot;Bunu çoktan ayarladım. Senin, fikrini değiştirmeyecek kadar baş belası bir inatçı olduğunu biliyorum. O karmaşada tek bir lanet şey bulabildin mi?&quot;</p>
<p>&quot;Nereden bileyim? Ne aradığımı bile bilmiyorum. Fahişelik yaptığını düşünüyorum. Bunun bir kanıtı var mı?&quot;</p>
<p>&quot;Pek sayılmaz. Eğer araştırsaydık bulurduk. İyi bir gardrobu ve çantasında iki yüzlüğü var ama görünürde hiçbir geliri yok. Bunların toplamı ne eder?&quot;</p>
<p>&quot;Neden Vanderpoel'la birlikte yaşıyordu?&quot;</p>
<p>&quot;Pazarlamadaki ustalığı için.&quot;</p>
<p>&quot;Gerçekten mi? Onun pezevenkliğini mi yapıyordu?&quot;</p>
<p>&quot;Büyük bir ihtimalle.&quot;</p>
<p>&quot;Yine de ikisi hakkında elinde hiç bir dosya yok.&quot;</p>
<p>&quot;Hayır. Hiç tutuklanma yok. Adam kızı kesmeye karar verene kadar hukuki açıdan bizim için birer hiçtiler.&quot;</p>
<p>Gözlerimi bir dakikalığına kapadım. Koehler adımı söyledi. Baktım. &quot;Yalnızca bir düşünce. Her şeyin Hanniford için çok çabuk geliştiğiyle ilgili söylediğin bir şey aklıma takıldı. Davanın çok kısa bir zaman içinde kapanmasının başka neticeleri de oldu. Bilinmeyen bir kişi ya da kişilerce öldürülmüş olsaydı kızın hayatının son iki yılını camlar arasına koyar ve mikroskopla incelerdin. Ama olay daha başlamadan bitti ye bunu yapmak artık senin işin değil.&quot;</p>
<p>&quot;Doğru, o artık senin işin.&quot;</p>
<p>&quot;Hı-hı. Neyle öldürmüş?&quot;</p>
<p>&quot;Doktor bir ustura olduğunu söyledi.&quot; Omzunu silkti. &quot;Oldukça iyi bir tahmin.&quot;</p>
<p>&quot;Cinayet silahına ne oldu?&quot;</p>
<p>&quot;Evet, bunu atlamayacağını tahmin ediyordum. Onu bulamadık. Bulsak da fazla işine yaramazdı. Dairede açık bir pencere vardı, dışarı fırlatmış olabilir.&quot;</p>
<p>&quot;Pencerenin dışında ne var?&quot;</p>
<p>&quot;Hava bacası.&quot;</p>
<p>&quot;Baktınız mı?&quot;</p>
<p>&quot;Evet. Herhangi biri onu alabilirdi, yoldan geçen herhangi bir çocuk.&quot;</p>
<p>&quot;Hava bacasındaki kan lekelerini araştırdınız mı?&quot;</p>
<p>&quot;Şaka mı ediyorsun? Village'de bir hava bacasını mı? insanlar pencereden dışarı işiyor, tamponlarını, çöplerini, her şeylerini fırlatıyorlar On hava bacasından dokuzunda kan lekeleri bulursun. Sen yerimde olsaydın araştırır mıydın? Hem de çoktan yakalanmış bir katil için?&quot;</p>
<p>&quot;Hayır&quot;</p>
<p>&quot;Her neyse, hava bacasını unut. Apartmandan dışarı elinde ha bıçağıyla fırlamış ha usturasıyla ya da her ne Allah'ın cezasıyla, ne fark eder. Onu merdivenlerde düşürmüş olabilir. Sokakta koştururken kaldırıma düşürmüş olabilir. Çöp bidonuna atmış olabilir. Lağıma düşürmüş de olabilir Matt, onu binadan çıkarken gören bir görgü tanığımız yok. Gerekli olsaydı birini bulabilirdik ama o orospu çocuğu kızı hallettikten otuz altı saat sonra ölmüştü bile.&quot;</p>
<p>Yine aynı noktaya gelmiştik. Ben, polisin yapmak zorunda olsaydı yapacağı bir işi yapıyordum, Richard Vanderpoel onları bu dertten kurtarmıştı.</p>
<p>&quot;Sokağa ne zaman çıktığını bilmiyoruz&quot; diyordu Koehler. &quot;Pankow onu yakalamadan iki dakika önce mi? On dakika mı? Bıçağı çiğneyip yutacak kadar zamanı vardı. Allah bilir ya bunu yapacak kadar da deliydi.&quot;</p>
<p>&quot;Dairede bir ustura var mıydı?&quot;</p>
<p>&quot;Gerçek bir traş usturası mı demek istiyorsun? Hayır.&quot;</p>
<p>&quot;Bir erkek traş bıçağı demek istiyorum.&quot;</p>
<p>&quot;Evet, elektrikli bir tane vardı. Neden şu Allah'ın cezası usturayı unutmuyorsun? O aptal otopsilerin nasıl olduğunu bilirsin. Birkaç yıl önce, bir tane hatırlıyorum da, tıp bölümündeki bir gerzek, kurbanın el baltasıyla öldürüldüğünü söylemişti. Biz ise o piç kurusunu iş üzerinde elinde kroket çekiciyle yakalamıştık. Birinin kafatasını kroket çekiciyle ya da el baltasıyla parçalama sonucunda çıkabilecek hasarı birbirine karıştıran biri, ustura kesiğini vajina yarığından nasıl olup da ayırabilir?&quot;</p>
<p>Başımı salladım. &quot;Neden yaptığını merak ediyorum&quot; dedim.</p>
<p>&quot;Çünkü o lanet olası aklını kaçırmıştı, işte bu yüzden yaptı, Sokaklarda kızın kanına bulanmış bir halde çığlıklar atarak ve penisini dünyaya sallayarak bir aşağı bir yukarı koşturdu. Ona neden yaptığını sorsan bunu kendisi bile bilemez.&quot;</p>
<p>&quot;Ne dünya ama.&quot;</p>
<p>&quot;Tanrım. Hem de nasıl. Bu mahalle gittikçe daha da kötüleşiyor. Hiç başlamayayım bu konuda konuşmaya.&quot; Başını salladı ve birlikte ofisinden çıkıp ekip odasına doğru yürüdük. Sivil giysili ve üniformalı polisler daktilolarının başına oturmuş, olası şüpheliler ve kesin failler hakkında hikâyeler yazmaya çalışıyorlardı.</p>
<p>Bir kadın, üniformalı bir memura zaman zaman ağlayarak İspanyolca bir rapor yazdırıyordu. Ne yaptığını ya da ona ne yapıldığını merak ettim.</p>
<p>Ekip odasında tanıdığım kimseyi göremedim.</p>
<p>&quot;Barney Segal'i duydun mu? Terfi ettirdiler. On Yedinci Şube'nin başına geldi&quot; dedi Koehler.</p>
<p>&quot;İyi bir adamdır.&quot;</p>
<p>&quot;En iyilerden biri. Ne kadardır teşkilattan ayrısın Matt?&quot;</p>
<p>&quot;Sanırım birkaç yıldır&quot;</p>
<p>&quot;Anita ve oğlanlar nasıl? İyiler mi?&quot;</p>
<p>&quot;İyiler&quot;</p>
<p>&quot;Demek onlarla görüşüyorsun.&quot;</p>
<p>&quot;Zaman zaman.&quot;</p>
<p>Danışma masasına yaklaşırken durdu ve boğazını temizledi. &quot;Rozetini geri almayı hiç düşündün mü Matt?&quot;</p>
<p>&quot;Asla Eddie.&quot;</p>
<p>&quot;Çok yazık, bunu biliyorsun değil mi?&quot;</p>
<p>&quot;İnsan yapması gerekeni yapar&quot;</p>
<p>&quot;Evet.&quot; Birden ciddileşti ve konuya döndü. &quot;Pankow işini ayarladım, dokuz civarında seni bekleyecek. Johnny Joyce'un Yeri adlı bir barda olacak. İkinci Cadde'de ama ara sokağın adını unuttum.&quot;</p>
<p>&quot;Orayı biliyorum.&quot;</p>
<p>&quot;Oralarda onu tanırlar; barmene göstermesini söylemen yeter Bu akşamı sana boş vaktinden ayırıyor bu yüzden karşılığını ona vereceğini söyledim.&quot;</p>
<p>Şüphesiz bu karşılığın bir kısmının teğmene gitmesi gerektiğini de söylemişti.</p>
<p>&quot;Matt?&quot; Döndüm. &quot;Bu arada, ona ne soracaksın Allah aşkına?</p>
<p>&quot;Vanderpoel'un ne çeşit müstehcen bir dil kullandığını merak ediyorum.&quot;</p>
<p>&quot;Ciddi misin?&quot; Başımı salladım. &quot;Senin en az Vanderpoel kadar deli olduğunu düşünüyorum&quot; dedi. &quot;İstersen bir şapka parasına dünyadaki bütün pis kelimeleri duyabilirsin.&quot;</p>
<p>&nbsp;</p>
</body>
</html>