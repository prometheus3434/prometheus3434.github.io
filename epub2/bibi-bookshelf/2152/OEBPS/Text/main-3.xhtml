<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 id="u7d96831c-d4ee-4ddc-9a9e-d57b73ef36e8" style="text-align: center;"><a id="bookmark0"></a><span style="font-weight:bold;">Açıklama</span></h3>

  <p>Yaşlı insanlarla, hafiften bunamaya başlayanlarla bile birlikteyken, o sıradan yüzlerin gerisinde koskoca deneyim kıtalarının yattığı aklınıza bile gelmez. Anlamanın tek yolu, kendinizin de yaşlanmasıdır, tabii eğer, gözünü dört açmak zorunda olduğundan duyarlılaşan, bir bakışın, küçücük bir jestin uyarı mı ödül mü anlamına geldiğini anında çıkaran, sezgileri, algısı gelişkin çocuklardan biri değilseniz. İki yaşlı insan arasında, gözyaşlarını gereksiz kılan bir bakışma geçebilir; bazen, salt “Anımsıyor musun...” demeleri, o şeyin tam otuz yıldır anımsanmaya değdiğine işaret edebilir. Yalnızca sesin tonu, tınıdaki bir sıcaklık, bir kızgınlık, on yıllık bir aşk macerasını ya da bir husumeti vurgulamaya yeter. Ana babamızı yazarken, en uyanık evlatlar, çocuklar bile altın madenini gözden kaçırabilir. “Ah, evet, o sırada Doncaster’da, Mavis’le yaşıyordum.”</p>

  <p>“Ne yapıyordun? Ama bundan hiç bahsetmemiştin.”</p>

  <p>Babamın ve annemin hayali yaşamlarını yazarken, sırf insana tahminde bulunma, çıkarsama yapma olanağı tanıyan kişilik özelliklerine değil, seslerin tınılarına, iç çekişlere, yüzlerdeki dalgın, özlemli ifadelere de bel bağladım; usta bir iz sürücü böylesi hafif, belirsiz işaretlerden de yararlanır.</p>

  <p>Babamın gençliğinden tanıdığı bir kızdan söz ederken, pek çok kez, tatlı bir kahkaha eşliğinde şöyle dediğini duydum: “Ama annesini ondan daha çok severdim.” İşte, Alfred’in Mary Lane’le yakınlığı için, buradan yola çıktım.</p>

  <p>Bert çocukluk arkadaşıydı, delikanlılık dostu. O eğlenceli avarelik yıllarında, güzel günler geçirmişlerdi; babam at yarışlarına ilk kez Bert’le birlikte gittiğini söyler, eklerdi: “Ah, atlara âşık olmuştum.” Hayvanların kendisini kastediyordu. “Bert’le her fırsatta Doncaster’a giderdik. Ama kendimi tutuyordum -aksi halde, her an olayın büyüsüne kapılıp gidebilirdim-, güneş pürüzsüz tenlerinde parlarken, dörtnala son dönemece giren atlar, kokuları; bir atın, sağrısını okşarken elinin altından kayan derisi. Bert ise o kadar dikkatli değildi; ne bu konuda ne de herhangi bir konuda. Ona sürekli göz kulak olmam gerekiyordu. Kendini doğru dürüst kollayamıyordu.”</p>

  <p>Bir keresinde, Rodezya’daki Banket’te, Danimarkalı bir kadın bizi ziyarete gelmişti; hangi nedenle, anımsayamıyorum. îriyarı, güleç, al yanaklı bir kadındı, bense küçük bir kızdım; kucağında, kollarının arasında oturuşum ve, beni seviyor, beni annemden bile daha çok seviyor, diye düşünüşüm bugün bile aklımda. Babamın kadından hoşlandığıysa kesindi. İşte Betsy, yani Alfred’in karısı, o yıllar önceki ikindiden doğdu: Babama böyle sıcakkanlı, sevecen bir eş vermekten büyük bir zevk aldım.</p>

  <p>William, yani Emily McVeagh’ın kocası için, yaşamını annemin tuvalet masasının üzerindeki küçük resimde sürdüren, büyük aşkından esinlendim. Ancak tuhaftır ki, o deri çerçevenin içindeki resim bir gazete kesiğiydi, stüdyoda ya da bir arkadaş tarafından çekilmiş bir fotoğraf değil. Yine de annem, onunla evlenmesine ramak kalmış gibi konuşurdu. Duyarlı, sakıngan bir çehreydi; bir filmde, sevgilisine aşkını açamayacak kadar çekingen ya da genç yaşta ölen aşkının yasını tutan, bir daha asla sevemeyen erkek rolünü vereceğiniz yüzlerdendi. Henüz çocuk olduğum halde, o yüze bakar, içimden, eh, bununla evlenseydin hiç eğlenemezdin, derdim. Eğlence derken, babamın anlattığı, savaştan önce Londra’da geçirdikleri güzel günleri kastediyordum.</p>

  <p>Daisy, annemin hayattaki en yakın dostu oldu, ta ki, yıllarca İngiltere’den Afrika’ya, Güney Rodezya’dan</p>

  <p>Londra’ya yazıştıktan sonra, yeniden kavuştukları ve kanaatimce, pek bir ortak nokta bulamadıkları güne kadar. Daisy gerçek hayatta hiç evlenmedi; koca bulamayan kızlar kuşağındandı: Erkekler o büyük, bütün savaşları sona erdiren savaşta can vermişlerdi.</p>

  <p>Hem Emily hem de Alfred, gençken Londra’nın tadını doyasıya çıkardılar. Tiyatroya gittiler - babam müzikhollere bayılırdı; annem konserlerden hoşlanırdı; Trocadero’da, Cafe Royal’de akşam yemekleri yediler. Ne tükenmez bir enerjileri varmış; her ikisinin de. Kriket, tenis, hokey, piknikler, partiler, danslar.</p>

  <p>Cedric ile Fiona, Emily’den hoşlanan şu genç çift için, annemin sürekli görüştüğü, arkadaşlık ettiği, kendinden genç çiftleri örnek aldım. Annemin etrafından hayranları hiç eksik olmadı; yaşça ondan küçük, bazen oldukça zengin, onun canlılığına, mizah anlayışına, albenisine, hayata karşı girişken, tez canlı tavrına tutulan insanlar. Erkek hayranları da vardı. Annemin düşsel yaşamını yazarken, bu konuya değinmeye ciddi anlamda cüret edebildiğim tek yer, Alistair’le olan ilişkisi oldu. Adam ona âşıktı, annemse bunu bilmiyordu ya da bilmek istemiyordu. Buradaki esin kaynağım, babamın ölümünden sonra, erkek kardeşimle birlikte onu yeniden evlenmeye razı etmeye çalıştığımız dönemdi.</p>

  <p>Kısmen bencilceydi: O muazzam enerjinin doğruca, sadece bize yönelmesini istemiyorduk. Ama aynı zamanda onun için üzülüyorduk da. Ömrünün büyük bir bölümünü, her an ona gereksinen, çok hasta bir adama bakarak geçirmişti. Şimdiyse onunla evlenmek isteyenler vardı; düzgün, aklı başında, oldukça etkileyici erkekler; bir banka müdürü -mahalledeki bankanın, elbette-, oldukça varlıklı bir çiftçi, gibi. En azından parayı dert etmekten kurtulur, doğru düzgün tatiller yapabilir, bir can yoldaşına sahip olurdu. Ama çabalarımıza kayıtsız kaldığı gibi, bize söz konusu bile olamayacak bir öneride bulunduğumuzu hissettirdi. İyi de, neden? diye sordu erkek kardeşim. Neden evlenmeyesin? diye bastırdım. Bizi susturan, anlayışsızlığıydı. Böylesine olanaksız, akıl almaz bir şeyi nasıl önerebilirdik? Nasıl yapardık bunu? “Babanızdan başka biriyle nasıl evlenebilirim? Ayrıca, kendimi çocuklarıma adamak zorundayım.” Yaşamlarını ondan uzakta kurmuş, yetişkin, koskoca insanlardan söz ediyordu.</p>

  <p>Her ne kadar duyguları dile getirmek gibi bir alışkanlığımız olmasa da, oturup konuştuk; kardeşimle ben. “Ama neden içlerinden biri olmasın?” diye sordu erkek kardeşim. “Şu ya da bu kişi... Son derece düzgün bir adam, öyle değil mi? Derek’in ya da Charles’ın ne kusuru var? Adam ona resmen âşık,” diye ekledi Harry, kullandığı bu aşın dilden kızararak. “Neden, nihayet karşısına çıkan bir güzellikten mahrum kalsın ki?” Ama hayır, olmayacaktı. Gören de onu King Kong’la evlenmeye zorladığımızı sanırdı.</p>

  <p>Kardeşim bir kez daha denedi. “Anne, biliyor musun,” dedi, utançtan al basmış bir yüzle, “bence Charles senden gerçekten hoşlanıyor.”</p>

  <p>“Çok komiksiniz; ikiniz de,” diye kestirip attı annem.</p>

  <p><img alt="Image" src="../Images/03.jpg" /></p>

  <p><img alt="Image" src="../Images/04.jpg" /></p>

  <p>Ben Weinreb ve Christopher Hibbert tarafından,</p>

  <p>1983’te yayıma hazırlanan</p>

  <p><span style="font-style:italic;">The London Encyclopaedia</span>’dan</p>

  <p><a id="bookmark1"></a>Royal Free Hastanesi, Pond Caddesi, Hampstead, NW3</p>

  <p>William Marsden adında, genç bir cerrah tarafından kurulmuştur; çıkış noktasıysa, HOLBORN’DAKI ST. ANDREW’S KİLİSESİ’nin basamaklarında bulduğu, ölmek üzere olan genç kadını, o dönemde hepsi de bir kefil mektubu istediği için, Londra’daki hiçbir hastaneye yatıramamış olmasıdır. Marsden, 14 Şubat 1828’de, Gray’s Inn kafesinde, CORDWAINERS’ ŞİRKETÎ’nin üyeleriyle buluşur ve hastaları peşin ödeme yapmaya ya da kefil mektubu getirmeye zorlamaksızın kabul edecek bir hastane kurma kararı alınır. Hastane, Kral IV George’un himayesinde, 17 Nisan 1828’de açılır, ilk başkanı da Gloucester Dükü olur. Kraliyet himayesi o günden beri sürmektedir. Özgün bina, HATTON GARDEN, Greville Sokağı, 16 numaradaki, yalnızca birkaç yatağı olan, küçük, kiralık bir evdi. Yaygın adıyla “The Free Hospital”<a id="footnote1"></a><sup><a href="#bookmark2">1</a></sup> olarak anılan hastanenin resmi adı, Londra Habis Hastalıklar Bedelsiz Tedavi Merkezi’ydi. 1837’de, Kraliçe Victoria hastanenin hâmisi olunca, bundan böyle Royal Free Hastanesi olarak anılacağını ilan etti. İlk yıl, 926 hasta tedavi edildi. İkinci yıl, hastane 1 551 vakaya baktı. 1832’de tedavi gören koleralı hasta sayısı 700’ün üstündeydi. Sırf bu amaçla işe alınan bir amir kadınla bir hastabakıcı, salgın sona erinceye kadar çalıştılar. 1839’da bir ev daha alındı ve yatak sayısı 30’dan 72’ye çıktı.</p>

  <p>Hızla büyüyen kamu desteğiyle, daha büyük bir bina ihtiyacı baş gösterdiğinde, 1843’te hastane GRAY’S INN YOLU’nda bulunan ve daha önce Hafif Süvari Gönüllülerinin kışlası olan binaya taşındı. Kira sözleşmesinin tarihi 31 Ağustos 1843’tür. Hastane yeni yerinde hizmet binalarını genişletti, 1856 yılında Sussex Dükü’nün anısma, Sussex Kanadı açıldı. 1877’de öğrenci eğitimi başladı, böylece hastane, Londra’nın üniversite hastanelerinin öncülerinden oldu. Dışarıdan başvuran, ayakta tedavi edilen hastalara ayrılmış bir bölümü de bulunan Victoria Kanadı, 1878’de eklendi; Alexandra Binası ise Galler Prensi tarafından, 1895’te açıldı. Hastanenin sayısız hayırseveri arasında Lord Riddell, Sir Albert Levy, Özgür Masonlar ve çeşitli ŞEHÎR LONCALARI sayılabilir. Royal Free, özgün kuruluş ilkesinin yanı sıra, tıp dünyasında iki önemli adımın atılmasında da öncü rolü oynamıştır: 1877’de, tıp öğrencilerinin arasına kızları da kabul etmek, 1895’te Lady Almoner<a id="footnote2"></a><sup><a href="#bookmark3">2</a></sup> uygulamasını başlatmak.</p>

  <p>Tıp eğitiminin kapılarını kızlara açmak, hastaneler tarihinde bir çığırdı; klinik binalarının kız öğrencilere göre düzenlenmesi ise, bir grup yürekli ve kararlı kadının Elizabeth Garrett Anderson ve Sophia Jex-Blake önderliğinde yıllardır sürdürdüğü tanınma, kabul edilme mücadelesinin zaferini simgeliyordu. 1894 yılma kadar, danışman ve uzman hekimlerin tamamı erkekti, ama o yıl, Bayan L.B. Aldrich-Blake onursal anestezi uzmanlığına atandı. Ertesi yıl MS Londra “kalifiye cerrah” belgesi alan ilk kadın oldu, sonunda da hastane kadrosunun seçkin cerrahlarından biri haline geldi. 1901’de kadınlar, hastanenin Uzman hekimleri arasına kabul edildiler.</p>

  <p>1921’de Royal Free, İngiltere’nin doğum ve jinekoloji birimine sahip ilk hastanesiydi. 1926-30 arasında, Burnet,</p>

  <p>Tait ve Lorne’un tasarımları doğrultusunda Eastman Diş Hastanesi yaptırıldı. Hastane, İkinci Dünya Savaşı’nda büyük hasar görmüş, hatırı sayılır sayıda yatak kaybetmiştir.</p>

  <p>1948’de, Ulusal Sağlık Hizmeti’nin yürürlüğe konmasıyla, Royal Free bir grup hastanenin merkezi haline geldi; bunların arasında HAMPSTEAD GENERAL HASTANESİ, ELIZABETH GARRETT ANDERSON HASTANESİ, Londra Ateşli Hastalıklar Hastanesi (Liverpool Yolu), North Wesk Ateşli Hastalıklar Hastanesi (Lawn Caddesi), daha sonra katılan New End ile Coppetts Wood Hastaneleri de vardır. ELIZABETH GARRETT ANDERSON HASTANESİ daha sonra gruptan ayrılırken, HAMPSTEAD GENERAL, North West Ateşli Hastalıklar ve Londra Ateşli Hastalıklar Hastaneleri, ana hastaneye ve onun tıp okuluna dahil edildi; özgün arsasında, projesini Watkins, Gray, Woodgate International şirketinin yaptığı yeni Royal Free yükselmekteydi. İlk hastası, Ekim 1974’te kabul edildi; Mart 1975’te hastane tam kapasite çalışmaktaydı; resmi açılışı 15 Kasım 1978’de, Kraliçe tarafından yapıldı. Şu an, 852’si yeni binada, 144’ü New End Hastanesi’nde (New End, NW3), 74’ü de Coppetts Wood Hastanesi’nde (Coppetts Yolu, MUSWELL HILL, N10) olmak üzere toplam 1070 yataklı bir kuruluştur.</p>

  <p><img alt="Image" src="../Images/05.jpg" /></p>

  <h2 id="u6de6b06d-48cf-41b4-aa09-de56776a5b44" style="text-align: center;"><span style="font-weight:bold;">İKİNCİ BÖLÜM</span></h2>

  <h3 id="u5911a092-fe65-45fe-9ae3-e29c2a5e86a2" style="text-align: center;"><span style="font-weight:bold;">Alfred ile Emily; İki Yaşam</span></h3>

  <p><img alt="Image" src="../Images/06.jpg" /></p>

  <p>Ve hayal meyal, insan ruhunun en büyük yasalarından birini algıladı: Duygusal ruh, yaralayan ama bedeni öldürmeyen bir sarsıntı yaşadığında, beden iyileşirken ruh da onunla birlikte sağalır gibidir. Ama bu yalnızca görünüşte böyledir. Aslında bu, sonradan edinilmiş alışkanlık mekanizmasından başka bir şey değildir. Ruhta açılan yara yavaş yavaş kendini hissettirmeye başlar, tıpkı korkunç acısı ancak zamanla derinleşen, yoğunlaşan, sonunda bütün varlığı dolduran bir darbe gibi. Ve biz artık iyileştiğimizi, atlattığımızı düşünürken, işte ancak o zaman, korkunç yan etkilerin en zalim çehresiyle karşı karşıya geliveririz.</p>

  <p>D.H. LAWRENCE, <span style="font-style:italic;">Lady Chatterley’in Âşığı</span></p>

  <p>Babamdan, yazının çeşitli tarzlarını kullanarak defalarca söz ettim; kısa ve uzun öykülerde, romanlarda. Hep açık seçik, dolambaçsız bir biçimde dile geldi; olduğu gibi. İnsan bir yaşamı beş ciltte de anlatabilir, tek bir cümleyle de. Şuna ne dersiniz? Alfred Tayler, bu hayat dolu, sağlıklı adam Birinci Dünya Savaşı’nda çok kötü yaralandı, sakatlanmamış, âcizleşmemiş gibi yaşamaya çalışsa da, hastalıklara yenik düştü; kısalan ömrünün sonunda, o artık yalvaran biriydi: “Yaşlı, hasta bir köpeğin acısına son veriyorsunuz, aynı şey neden bana da yapılmasın?”</p>

  <p>Bu cümle bir sürü etkileyici, çarpıcı anıyı yok sayıyor. İran’daki Kermanşah’ta, çalıştığı bankaya at sırtında giderdi. Bir seleye binip, dışarı uzanmış tahta bacağı kayalık kenarlara çarpa çarpa, çetin bir maden ocağına inişini kendi gözlerimle gördüm. Erkek kardeşimin okulundaki babalar yarışma katıldı, topallayarak koştu. Kardeşimle yaptığımız ağaç evi görmek için, oldukça zorlu bir ağaca tırmandı. Çalıların arasından, düşe kalka ama kararlılıkla ilerler ya da sürülmüş bir tarladaki koca koca keseklerin üstünden aşardı.</p>

  <p>Bütün bunları yapmasını sağlayan mekanizma, kendisinin “tahtai bacağım” dediği şeydi ve yedeğiyle birlikte, ebeveyn yatak odasında, bir duvara yaslanmış olarak yaşardı. Burroughs and Wellcome geçenlerde, eski ve yeni ürünlerini British Museum’da sergiledi; bir vitrinde, artık müzelik bir parça olan, babamın tahta bacağını gördüm. Kesilen bacaktan geriye kalan, zavallı, işe yaramaz çotuğun içine sokulduğu, tahtadan, çanak biçiminde bir kovuğu, metal bir bacakla ayağı ve akşamı yerinde tutan, kalın kayışları vardı. Kesik çotuk için, elde örülen, özel çoraplar bulunurdu; havanın ve çotuğun durumuna göre, bazen üst üste on tanesi birden geçirilirdi. Hava sıcaksa, çoraplar fena halde kaşındırır, rahatsız ederdi. Babam şeker hastası olup kilo verince, büyüyen gediği kat kat yünle doldurmaya başladı. Tahta bacağı ve aşman kısımlarını Savaş Bakanlığı karşılamaktaydı. Bacağa normal, bildiğimiz çorapla ayakkabı geçirilirdi. Diz yeri esnekti, metaldendi. Şimdilerde kullanılan ve her şeyi yapabilen, hafif, akıllı yapay bacaklarla uzaktan yakından ilgisi yoktu.</p>

  <p>O özet cümle, şekere değinmiyor; yeni bulunmuş olan insülinin, hiç de şimdiki kadar mahirce, incelikle kullanılamadığı hastalığa.</p>

  <p>Babam hakkında yazdıklarımı okurken, söylediklerini zihin kulağımla bir kez daha dinlerken, bir şey öne çıkıyor. Tıp öylesine gelişti, ilerledi ki, şimdi insanların çoğu, babamın yaralandığı günlerdeki tıbbın hantallığını, beceriksizliğini kavramakta zorlanacaktır. Hastanede yatarken, beyninde korkunç, dehşet verici düşüncelerin cirit attığını söylemişti: “Tüyler ürpertici şeyler, korkunç, berbat. Kendi çığlıklarıma uyanırdım.” Ona bakan, hasta bakıcısı olan annem doğrulardı: “Uyumaya korkar olmuştum.”</p>

  <p>Travma sonrası stres bozukluğuna benziyor; o zamanlar henüz adı konmamış, tanımı yapılmamış olsa da, sorun mevcuttu elbette. Travma kavramı, “mermi şoku” teşhisinin hecelerine sinmişti zaten. Babamın “şu kibar, tatlı dilli delikanlı” dediği doktor, mermi şoku yaşamadığı için şanslı olduğunu söylemiş.</p>

  <p>Bugün bunun, büyüğünden bir depresyon olduğuna kalıbımı basabileceğim bu sorunun ilaçları var: “Kapkara bir bulutun içindeydim. Çevremi kuşatmıştı. Öldürülen, yaralanan o adamlar, birliğimdeki askerler, ah, hepsi de öyle tatlı çocuklardı ki. Onları bir türlü aklımdan çıkaramıyordum. Yüreğimin üzerinde koca bir ağırlık vardı. Kalbim kocaman, buz gibi bir taş parçasıydı sanki...”</p>

  <p>Derin bir acıyı tadanlar, onu doğruca yüreklerinde hissettiklerini, yüreklerine buz gibi bir ağırlığın çöktüğünü doğrulayacaklardır.</p>

  <p>Oysa ilaçların hiç sözü geçmiyordu. Bromür müydü neydi o? Kullanıldıysa bile, babama pek bir faydası dokunmamıştı anlaşılan.</p>

  <p>O travma sonrası stres bozukluğunu ya da girdiği o ciddi ruhsal bunalımı bugün yaşasaydı, kullanılan mucizevi ilaçlarla çabucak atlatırdı.</p>

  <p>Şimdi geriye, o günlere bakınca, babamın sonunu getiren o korkunç, yavaş süreçte, bunalımda olduğunu açıkça görebiliyorum. Yaşlı insanların girdiği şu gaddar, dehşetli depresyonlar hepimizin malumu. Babam en kötü kısmını ilaçlarla atlatabilirdi. Ama o sıralarda hiç kimsenin aklına, babamın çift kutuplu ya da bir başka depresyon yüzünden hastalanmış olabileceği, ciddi bir ilaç tedavisine gereksindiği gelmemişti.</p>

  <p>Babam yaşadığı sürece, buna ne kadar yaşamak denebilirse elbette, uykusuzluk çekti; rüyalarında eski yoldaşlarını görür, yaslarını tutardı. Evet, ölüm acısı zamanla hafifler ve biter, ama kahvaltı masasında anneme şöyle dediğini duyardık: “Rüyamda yine Tommy’yi gördüm,” ya da Johnny’yi veya Bob’u. “Karşımdaydı, bana bir fıkra anlatıyordu.” İşte bu! Ölü askerler, korkunç yaralarını insanın gözüne sokan, kızgın hayaletler olmamalıydı. Belli ki Tommy, Johnny ya da Bob hayattayken neşeli, şakacı tiplerdi ve bana kalırsa bunun sorumlusu da, evimizde çok sevilen Bairnsfather çizgi romanlarıydı. Britanyalı Tommy’ nin<a id="footnote3"></a><sup><a href="#bookmark4">3</a></sup> kaynağı, prototipi Yaşlı Bili, bir bomba çukurundaki durgun suya beline kadar batmış ya da pırıl pırıl bir dolunayın altında bombardımandan saklanmaya çalışıyor olsa bile, asla umutsuzluğa kapılmaz, karalar bağlamazdı. Çizgi romandaki karelerden birinin başlığı şöyleydi: “Sevgili, ihtiyar ay dedemiz yukarıdan <span style="font-style:italic;">ona</span> bakıyor.” İngiltere’de, saçları omuzlarına dökülmüş, genç bir kız yatak odasının penceresinden gökyüzündeki aya bakar, bu arada sevgilisi de aynı ayın altında, bir mermi sağanağına karşı çömelmiştir. “Sevgili, kadim ay dedemiz yukarıdan bakarken...” bizim için -çocuklar dahil- slogan haline geldi.</p>

  <p>İşte böyle. Parlak ay ışığında, bir tepede duruyoruz; aşağıda uzanan engin mısır tarlası ay ışınlarında dalgalanıyor, bir an yeşil, bir an sonraysa yeşil değil. Yer yer insanları da görmek mümkün, çünkü tarlanın bazı kısımları hafiften çalkalanıyor. “Hırsızlar,” diyor babam, her şeyin tam da tahmin ettiği gibi gelişmesinden hoşnut. “Böylesine parlak bir dolunayda, mısır koçanı soymaya çıkmanın mantığı ne?” diye soruyor geceye, evrene.</p>

  <p>“Üstelik eski dostumuz, sevgili ay dede yukarıdan bizi gözlerken,” diyor annem.</p>

  <p>Belki de, uzakta, yatılı okulda olan erkek kardeşime duyduğu özlemi dile getiriyor: “Aynı, sevgili ay...”</p>

  <p>“Aa, saçmalama ama,” diyor, onun tadını doyasıya çıkardığı duygusallıktan rahatsız olan babam.</p>

  <p>Annem böyle aşırı duygulandığı, içlendiği anların kocasını neden utandırdığını hiçbir zaman anlayamadı. Biz çocuklarınsa ödümüz kopardı bunlardan. Öte yandan, bazı duygusallık türleri, içlerinde bir panzehir barındırırlar. Annem duygulanır, sesi gözyaşlarından boğuklaşırdı. îliklerine kadar hissediyordu, evet. îyi de, aşırı duygusallık, asılsız, yapay bir duygu olduğu için katlanılmaz değil midir? Annem, Oates karlı yollara düştüğü için (“Bir süre dönemeyebilirim”) ya da frekansı bir türlü tutturulamayan, cızırtılı radyodan yükselen Son Posta yüzünden kolayca ağlayabilen bir kadındı. Ancak, yapılması gereken korkunç bir şey varsa da yapardı; hasta bir köpeği vurmak ya da kedi yavrularını boğmak gibi; sıkılı dudakları, asık yüzüyle. Babamı taş kalpli olmakla suçlardı.</p>

  <p>Çiftliğe yerleştikten kısa bir süre sonra, hastalanınca, annem katlanılamaz ölçüde duygusallaştı, buysa beni doğruca, anlamaya çalıştığım şeyin en zor kısmına götürüyor.</p>

  <p>Kendisi hakkında söylediği ya da onun hakkında anlatılan hiçbir şey, o yoğun, başarılarla dolu, inanılmaz genç kızlığından ya da tanıkların en sağlamından, babamızdan dinlediğimiz hastabakıcılık döneminden ya da İran’da geçirdiği, alabildiğine eğlenceli, alabildiğine sosyal yıllardan derleyebildiğimiz hiçbir şey, annemin sonuçta olup çıktığı kişiyle, benim tanıdığım annemle uyuşmuyor.</p>

  <p>Hiçbir şey örtüşmüyor; sanki karşımızda bir değil, birkaç kadın var.</p>

  <p>Çocukken anneme müthiş acırdım; hatta kaçıp gitmeyi (nasıl? çalılık bozkırın ortasında? nereye?) tasarlarken bile. Onun için üzülürdüm, çünkü sessizce çile çeken bir kadın değildi. İşte, sorumuz da tam burada ortaya çıkıyor; Emily McVeagh ne zaman kendine acıyan, sürekli hayıflanan, dertlenen biri olmuştu? Baştan beri böyle biri olduğunu hiç sanmıyorum. Öte yandan, özünde olmalı ki, “kalp krizi” geçirdiğini söyleyerek yatağına sığındığında, kendine duyduğu acıma yüzünden gözyaşları sel olup aktı.</p>

  <p>Şimdi bu, sağlığı mükemmel, enerjik kadına bir bakalım; biri beş, öteki üç yaşındaki iki çocuğunu ta Tahran’dan Londra’ya getiren, gemiyle Cape Town’a, Beira’ya, oradan trenle Salisbury’ye götüren, sakat kocasına kuş uçmaz kervan geçmez bir ıssızlığın ortasında, bir çiftlik yeri seçtirten, hayatında hiç görmediği, adını bile duymadığı malzemelerden bir ev yapılmasını, evin dayanıp döşenmesini sağlayan, bütün “yerleşimciler” gibi, kendi elleriyle, boyalı un çuvallarından perdeler, parafin kutularından komodinler, sehpalar yapan ve kocasıyla birlikte yakalandığı sıtmayı -hem de iki kez- atlatan bir kadın. Buralara gizlenmiş bir ipucu olabilir mi? Sıtma insanı gerçekten de güçten kuvvetten düşürür, evet. Ama annem o çamurla sazdan yapılmış evde, yolun sonu olarak gördüğü, kısılıp kaldığını düşündüğü yerde, bir kalp krizi iddiasıyla yatağına çekildi.</p>

  <p>Bunu yapan da bir hastabakıcıydı üstelik. Dünyanın en önemli hastanelerinden birinde, yıllarca çalışmıştı. Bir dünya savaşının yaralılarına bakmıştı; şimdi geriye bakınca, berbat bir anksiyetenin pençesine düştüğünü, paniklediğini, kendini çıkışsız bir kapana kısılmış hissettiğini anlamak çok kolay. Kalp krizi. Aynen böyle söyledi. Ve yorganı başına çekti; bu arada babam en küçük bir bilgisinin bulunmadığı konularla, çalıların temizlenmesi, makinelerin alınması, işçilerin bulunması, kendine kâhya diyen, ayyaş dulun yardımıyla, iki küçük çocuğa bakılması gibi sorunlarla boğuşuyordu. Bu hiç de annemin tarzı değildi. Böyle biri değildi ki o. Küçük çocuklarını yanına çağırır, kucaklar, sızlanırdı: “Zavallı anneciğiniz, zavallı, biçare anneciğiniz.”</p>

  <p>O günlerde duyduğum öfkeyi bugün bile hissedebiliyorum. Öfkeden kuduruyor, ateş püskürüyordum ve elbette, bütün kalbimle ona acıyordum. Hasta mıydı? Evet, nedeni kalp krizi olmasa bile, hastaydı. Ve kendinde değildi. Mesele de buydu zaten. Peki, bizim ne yapmamız gerekiyordu? Onu öpmek? Sımsıkı kucaklamak? Fakat bizden istediği tek şey, ona acımamız ve en az onun kadar gözyaşı dökmemiz değildi. Talepleri bu kadarla kalmıyordu.</p>

  <p>Altı-yedi kilometre kadar ilerideki bıçkıhaneyi işleten ve anneme hayran olan bir adam, annem kitap okuyabilsin diye, yatağın üstüne asılan, sağa sola döndürülebilen bir mekanizma yapmıştı. O da, annemin bir mucize olduğuna inananlardan biriydi. Annem bizi bu okuma tertibatının yanına çağırdı, ilk dersimizi verdi. Neler söylediğini tam anımsamıyorum. Her yanıma ateş basmıştı, çok da kızgındım. “Küçük kardeşine bakmak zorundasın,” dedi bana, duygu yüklü bir sesle. İyi de, küçük kardeşime bakmak zaten oldum olası benim yüküm, görevim, sorumluluğum, gurur kaynağımdı. Şimdi neden ansızın, böyle önemle vurguluyordu ki?</p>

  <p>Bize daha sonra söylediğine göre, tam bir yılı yatakta geçirmişti, oysa o kadar uzun sürmemişti. Yataktan çıkmasını elzem kılan, şu ayyaş kâhya mıydı? Yoksa ayyaş kâhyanın kontrolden çıkmış, kedileri, köpekleri döven, bize kabadayılık taslayan, on iki yaşındaki oğlu mu?</p>

  <p>Yataktan kalktı; bunun ona nelere mal olduğunu kestirmeye hâlâ hazır değilim. Kenya’daki Mutluluk Vadisi türünden bir şey olduğunu tahmin ettiğim bu kolonide, yaşamdan beklediği her şeye veda etmişti. (İşin kötüsü, Mutluluk Vadisi’nde yaşaması gerekseydi, iğrenirdi oradan.) Gece elbiseleri, eldivenler, tüyler, şapkalar, Liberty malı perdenin gerisindeki sandığa tıkılmıştı. Bir yerlere kaldırılmış olan el çantasında, özellikle bu yaşam için bastırılmış kartvizitler duruyordu.</p>

  <p>Ama piyano, lombar biçimindeki pencereleri çalılık araziye bakan oturma odasındaydı; annem sık sık piyanonun başına geçerdi. Neredeyse her telden çalardı - büyürken öğrendiğim şeylerden biri de, Chopin’le Beethoven’in en iyi eşlikçilerinin, yerli davulların boğuk gümbürtüsü olduğu.</p>

  <p>Şimdi geriye bakınca, eskisiyle yeni benliği arasındaki fark yüzünden çok ciddi bir bunalım geçirdiğini anlayabiliyorum. Yatağında, “Bana acıyın, halime üzülün,” diye sızlanan kadın, o değildi.</p>

  <p>Ancak biraz hızlı gittim, belki de uzaklaştım. Nedeni, Zaman’ı kendi sınırları dahilinde yorumlamanın, anlamlandırmanın olanaksızlığı. Bizce bilinen sınırları, yani; mesele de bu zaten. Beşinci yaşımı Atlantik’te, bir Alman gemisinde kutladım, yedi yaşımdayken de bir manastıra gönderildim. İki yıldan biraz daha fazla sürdü bu. Bu süreye, aşağıdaki olaylar sığdırılmak. Ailece posta treniyle Salisbury’ye ulaşıldı, orada çocuklar “Lilfordia” denen pansiyona bırakıldı, ana baba bir çiftlik aramaya gitti. Öyle güzel, hızlı bir arabayla değil, tek atlı, hafif bir posta arabasıyla. Çiftlik bulundu, biz çocuklarla sandıkları arkadan yolladılar; filmlerde gördüğümüz şu üstü tenteli at arabalarından biriyle.</p>

  <p>Çiftliğimizde ev yoktu, aile küçük bir madenin sahibi olan Whitehead’lerin yanında pansiyoner kaldı, ta ki ev yapılıncaya, arazinin sınırları belirlenip çalılık bozkırdan ayrılıncaya kadar. Eh, çamur duvarları dikip üzerine de saz bir dam atmak fazla vakit almadı tabii. Bir de, sıtma -hepimiz, ikişer kez.</p>

  <p>Şimdi tam buraya Biddy O’Halloran’ı sıkıştırmam gerekiyor; anneme çocuklar için güya yardıma gelen kızı. Şimdi olsa, <span style="font-style:italic;">au pair<a id="footnote4"></a><sup><a href="#bookmark5">4</a></sup></span> derdik. Kız, her iki ebeveyn için de tam bir baş belasıydı. Yukarıdan izleyen Yazgı duruma kahkahalarla gülmüş olmalı. Biddy modern bir kızdı: o günlerde sürekli savunulması gereken, bir başka deyişle sürekli saldırılan bir kimlik. Sigara içer, saçlarını kısacık keser, dudaklarını boyardı; aynı şeyi kısa bir süre sonra annem de yapmaya başladı, ama bu arada Biddy'yi utanmazlıkla suçlamayı da sürdürdü. Sorun şuydu ki, annemle babam o yoğun, hararetli savaş sonrası yılları İran'da geçirmişlerdi. Cazı, çarlistonu, kızların daha sonra sutyenlerini yakacakları bir <span style="font-style:italic;">şevkle</span> saçlarını kestirivermelerini kaçırmışlardı. Etek boyları dize kadardı - ya da mini sayılabilecek kısalıkta. Kızlar içki içiyor, küfrediyor, erkekler kadar özgür olmayı talep ediyordu.</p>

  <p>Biddy O'Halloran babamı da dehşete düşürüyordu. Yöredeki yeni kız yüzünden, etrafta genç erkekler dolanıp durmaktaydı. Çoğu bir eş istiyordu, hem de fena halde istiyordu. Kansı olmayan bir erkek çiftçilikte kesinlikle başarılı olamazdı. Babam, Biddy'yi soran bir delikanlıya tokadı yapıştırdı. “Bayan O'Halloran demek istedin, sanırım?” diye haykırdı. “Ben onun babası sayılırım. O benim sorumluluğumda.” Daha bulanık bir durum söz konusu olabilir mi? Babam Biddy'den -biz çocukların resmi diliyle söylersek- “hoşlanıyor muydu”? Annem Biddy’yi kıskanıyor muydu? Emily Tayler'ın İran yıllan, babamın artık dayanamayıp karşı çıkacağı kadar eğlenceli geçmişti: “Daldan dala konan bir kelebekle evlendiğimi bilmiyordum.” İngiltere'de fazla eğlence yoktu, ama gemi vardı. Annemle kaptan o kadar iyi anlaşmışlardı ki, herkesin dikkatini çekmişti. Babam hastaydı, ranzasmdaydı. Bir gemi yolculuğunun tadını hiç kimse annem kadar iyi çıkartamaz: Güverte oyunlarına, danslara, giyinip kuşanmaya -her fırsatta- bayılıyordu, Alman kaptan da ona. Nefis gece elbiseleriyle dolu sandığının da yardımıyla, tam bir balo kraliçesiydi o, ama sonra kendini bir çiftlikte, küstah Biddy'yle karşı karşıya buldu ve her şey ters gitmeye, hayat çok hızlı akmaya başladı.</p>

  <p>Sahip olduğum en kayda değer anılardan birini, Biddy'ye borçluyum.</p>

  <p>Madende, biz çocuklar (erkek kardeşim, ben ve Whitehead<sup>,</sup>ler) geniş bir kulübede uyurduk. Dört yatak, her birinin üstünde de uzun, beyaz bir cibinlik. Yerdeki çamurun üzerine hindistancevizinden hasır seriliydi. Dam sazdandı.</p>

  <p>Biddy elinde mumla kulübeye girdi ve onu koyacak yer arandı. Yatağımın başucunda, boyanmış bir parafin kutusundan bozma, küçük bir komodin vardı. Biddy mumu onun üzerine koydu; mumun alevi tül cibinlikten iki santim uzaktaydı, azıcık parlasa, çakılan bir kibrit ya da bir maytap gibi tülü tutuşturabilirdi. Biddy’nin hemen arkasından annem içeri girdi. Kızın ne yaptığını gördü. Yavaşça, alevin canlanıp cibinliğe değmesine yol açacak bir hava akımı oluşturmamaya özen göstererek yaklaştı, mumluğu usulca kaldırdı, götürüp tehlikeden hayli uzak bir sehpanın üzerine koydu. Yüzü bembeyazdı, eliyle boğazını kavramıştı. Bir iskemleye oturduğu, daha doğrusu yığıldığında tir tir titriyordu. Eğer alev o tüle -benimkine- değseydi, bir anda tutuşur, alevler diğer üç cibinliğe de sıçrardı. Tül bir cibinlikten daha çabuk alev alacak bir şey bulamazsınız; beyaz pamukludan yapılma, havadar bir sütun. Cibinlikler tutuşsaydı, tepemizdeki sazlar da yanmaya başlar, bizim kulübeyi saran yangın diğer saz damlı kulübelerin tamamına yayılırdı.</p>

  <p>“Ne yapıyorsun?” diye sordu annem Biddy’ye; sesi çatallaşmıştı, fısıltılıydı. Zihni göğe yükselen alevlerle, çığlık çığlığa bağıran çocuklarla, tepemize çöken kulübeyle, diğer kulübelerden yükselen çığlıklarla doluydu...</p>

  <p>Zihnindeki imgeler bana ulaştı: Yaşım yangını bilmeye, ondan korkmaya eriyordu. Ağlamaya başladım.</p>

  <p>“Bir sorun mu var?” diye sordu Biddy çabucak. O sırada, bol yüzüklü parmaklarından biriyle bir tutam saçını kıvırıp duruyor ya da şen bir İrlanda halk türküsü mırıldanıyor olabilirdi, tam hatırlayamıyorum. Benim ağlamamı saymasak bile, bir sorun olduğunu annemin ses tonundan anlamıştı. “İyi ama, hiçbir şey olmadı ki,” dedi sonunda, arsızca. Olmamıştı.</p>

  <p>Oysa annemin zihninde olaylar hâlâ sürüyordu. Oturduğu yerde gözünü dikmiş Biddy’ye bakmaktaydı; benim zihnimden asla çıkmayacak olansa, işte bu görüntü. Aklı almıyordu, sersemlemişti. Dudakları bembeyazdı. Bu dünyanın zeki, öngörülü, basiretli insanlarıyla hayal gücünden yoksun insanları arasında, belki de bir gün hepimizin düşeceği bir uçurum yatar. Biddy’nin -ya da herhangi birinin- böylesine vahim bir hata yapabileceğini, annemin aklı almıyordu.</p>

  <p>Biddy, “Ben gidip yatayım,” dedikten sonra kendi kulübesine gitti. Annem hiç kıpırdamadan oturuyordu, sonra yüzünü titreyen ellerinin arasına gömdü, kuru, çaresiz hıçkırıklarla ağlamaya başladı. “Ah, Tanrım, ah, yüce Tanrım.”</p>

  <p>Biddy’nin özellikle çocuklar konusunda kafası hiç çalışmıyordu. Erkek kardeşime, çenesini kapamazsa çekirgelerin içeriye atlayacağını ve midesini yiyip bitireceklerini söylemişti. Bana da, içimden bir ağaç fışkıracağını söyledi, tıpkı <span style="font-style:italic;">Jack ve Fasulye Sınğ</span>ı’ndaki gibi. Kardeşim kâbuslar görmeye, avaz avaz haykırmaya başladı. Ben ağaca inanmamıştım, ama küçük çocukların o hayran olunası dengesine ben de erken yaşta kavuşmuştum. Aynı anda hem inanma hem de inanmama yetisine sahiptim. Ağaç yok - yok, ama ya olsaydı, kim bilir ne eğlenceli olurdu...</p>

  <p>Biddy ayrıldı, annem de yatağına sığındı. Biddy daha sonra İrlanda’da, soylu bir ailenin küçük oğluyla evlendi, sosyete sütunlarında boy gösterir oldu. İşte, ayyaş kâhyayla acınası oğlunun ortaya çıkışı, o döneme rastlıyor; her ikisinin de parçalanan bir evliliğin kurbanları olduğunu görmek, şimdi ne kadar da kolay. Annem hükümetin iletişim kursuna yazıldı. Dersler her hafta trenle eline ulaştırılıyordu. Sonra bir dönem, tatlı, sevimli insanlarla dolu, sevecen bir yere gönderildim. Bana orada yıllarca kalmışım gibi geldi. Ardından, Avondale Ortaokulu’na yakın bir ailenin yanına yerleştirildim, ama zalim, budala insanlardı. Orada daha uzun kaldım. Sonra beni manastır okuluna yolladılar. Aradan yalnızca iki yıl geçmiş olmasına karşın, şimdi bile olayların sırasını, akışını yerli yerine oturtamıyorum. Bir sürü kişi, olay, dram, sıtma, evin yapılışını izlemek. Okumayı bir sigara paketinden söktüm. “Bakın, okuyabiliyorum.” Sonra, manastırdaydım. Çocuklar henüz yedi yaşındayken evden uzağa gönderilmemeli. Onlara iyi gelmiyor, hem de hiç.</p>

  <p>Ancak tatsızlıkları, yatak odamı paylaşan sarhoş kadını, yatağa çakılıp kalan annemi olanca canlılığıyla anımsarken, çocukluğuma ait, annem yatağından nihayet çıktığı zaman başlayan, çok keyifli bir şeyi de anımsıyorum.</p>

  <p>Bize öykü anlatırdı. “Bir tane daha... Lütfen devam et... biraz daha, ne olur.” Kilerdeki farelerden, sıçanlardan, kediler, köpekler, kümesteki tavuklardan koskoca söylenceler yaratırdı. Bu masalların temel unsurlarından biri, kilerdeki yumurta piramidiydi; fare ve sıçanlar bu yumurtaları, son derece zekice bir yöntemle, kuleyi devirmeden aşırmanın yolunu biliyorlardı.</p>

  <p>Annem olağanüstü bir anlatıcıydı. Bize kitaptan, harika masallar okuduğu da olurdu, ama hiçbiri onun öyküleriyle kıyaslanamazdı.</p>

  <p>Yıl 1924; iki küçük insan rıhtımda durmuş, bavullarının tek tek havalanışmı, sağa sola sallanarak geminin yan tarafına alınışını seyrediyorlar. Annem parçaları sayıyor: Bir başkasının kendisi kadar yetkin, becerikli olabileceğine asla inanmazdı. “Yolculukta Gerekli”. “Yolculukta Gereksiz”. Eşyalar geleceğe yelken açmak üzereydi, Jamestown’ın ilk yolcuları olarak, ya da daha sonra, <span style="font-style:italic;">Mayflovoer</span> gemisiyle Amerika’nın doğu kıyısına doğru yol alırken, onları bekleyen yaşam hakkında hiçbir fikirleri yoktu.</p>

  <p>Annemle babamın hayalini kurdukları yaşam için gereken her şey o sandıklarda, bavullardaydı. Babammkilerde, her türlü kriket teçhizatı ve giysileri: İran’da neredeyse hiç oynamamıştı, ama şimdi bir Britanya kolonisine gidiyordu, dolayısıyla kriket mutlaka olacaktı. Bir sandığa, binicilik malzemeleri konmuştu. İngiliz tarzı, tilki ve geyik avı için gerekenlerden değil, yürümek yerine daima at binmeyi yeğleyen bir beyefendinin ihtiyaç duyacağı türden malzemeler. Uzun, tahta bir kutuda, babamın takma bacağı vardı. Annemin orada sürmeyi düşlediği yaşamsa daha geniş bir çeşitliliği içeriyordu. Öncelikle, düzinelerce, bordo deri ciltli nota kitabıyla -Liszt, Beethoven, Chopin, Grieg; tamamı- popüler parçaların, müzikhol şarkılarının, küçük bir kızken, Edward dönemine özgü bir piyanonun başında söylediği baladların ciltlenmemiş notalarıyla dolu bir sandık. Sonra, üzerinde “Yolculukta Gerekli” yazısı bulunan, gece elbiselerinin, eşarplar, eldivenler, şapkalar, kürk yakalar, el çantaları, gümüşsü çoraplar, brokarlı ayakkabıların olduğu sandık.</p>

  <p>Bu sabık hemşire, eski yaşamını da yanında götürüyordu: kateterler, lavmanlar, şırıngalar, stetoskoplar, ölçü kapları. Bunlar bir sandığın alt yarısını kaplıyordu, üzerlerine de babamın fena halde diline doladığı Masonluk ıvır zıvırı dizilmişti. Bütün bunları Afrika’ya neden götürüyorlardı?</p>

  <p>Bir tane de, çocukların eğitiminde kullanılacak malzemeyle, boya kalemleri, tebeşirler, kitaplarla dolu bir kutu ya da sandık vardı. İşte bu çeşitlilik, bu şaşırtıcı erzak bolluğu daha ilk günden beri çiftlikteydi.</p>

  <p>Nereden başlamalı?</p>

  <p><span style="font-style:italic;">A Child’s Garden of Verses,</span> Stevenson.</p>

  <p><span style="font-style:italic;">The House at Pooh Comer,</span> A.A. Milne’in bütün eserleri.</p>

  <p>Çocuk dergileri ve seçkileri. Her türden okuma kitabı. Yanına aldıkları bunlardı. Çiftlikte, bizim için İngiltere’den kitap getirtirdi. Bunun anlamı, yemek masasının üzerine Croxley yazı kâğıdını, dolmakalemleri, mürekkebi yerleştirmesi ve özene bezene, uzun kitap listeleri hazırlaması demekti. Üzerine Londra’daki kitapçıların adresleri yazılan, pul yapıştırılan zarflar, bisikletli oğlan tarafından istasyona götürülür, oradaki postaneye teslim edilirdi. Banket tren istasyonu, Rodezya’daki garların çoğu gibi, en önemlisi postane olmak üzere, pek çok yapıyı barındırırdı: biri beyazlara, diğeri siyahlara hizmet eden iki manav, bir kasap, bir “otel” - tel sineklikli, tuğla bir verandası, içinde de yarım düzine masayla üç-beş iskemlesi bulunan bir yemek salonu. İki yatak odası. Bir de istasyon binası vardı. Gerçek bir bar, ama salt beyazlar için. Amerika’daki insanların, alkol başlarına vurunca neler yaptıklarını unutmayan yetkililer, yerlilerin kendi yaptıkları “darı birasından” başka bir şey içmesine izin vermiyorlardı. Kısa süre sonra, bu politik bir mesele olup çıkacaktı.</p>

  <p>Mektup trenle Salisbury’ye götürülür, oradaki postaneye bırakılır, sonra Beira ya da Cape Town’a giden trene teslim edilirdi. Sonra da bir gemi değerli mektubu İngiltere’ye taşırdı. Londra’da mektup okunur, kahverengi kâğıtlara sarılı, büyük koliler hazırlanır, sicimle bağlanır, Cape Town ve Beira gemisine yüklenirdi. Ve tersine yolculuk başlardı: trenle Salisbury’ye ve oradaki postaneye, sonra yine trenle Banket’e; koliler orada, istasyondaki postanede, “oğlanın”, bazen de annemin gelip almasını beklerdi. Ve açılan kolilerin, yemek masasına, odamdaki boş yatağa yayılan kitapların yarattığı müthiş sevinç. Tatillerde eve döndüğümde, koliler beni bekliyor olurdu: Anriem ben gelmeden açmazdı onları. Erkek kardeşim mi? Hiçbir zaman ilgilenmedi.</p>

  <p>Londra’da yayımlanan bir <span style="font-style:italic;">Children’s Newspaper</span> vardı; çocuklar için baştan yazılmış genel haberler, şiirler, öyküler, Walter de la Mare ve Eleanor Earjeon’un yapıtlarını içeren, olağanüstü bir dergi; her sayısı saatlerce süren bir zevkti. Bu, Mısır’da ve Ur’da -Irak- kazıların yapıldığı zamanlardı. Buluntuların öykülerinden, hâzinelerin resimlerinden oluşan dergiler çıkartılıyordu. Annem bunları ısmarlayıp getirtir, saz damın altındaki odalar günlerce Tütankamon ve Nefertiti’nin, mezarlarına istiflenmiş değerli eşyaların, Ur’dan çıkarılan altın sanat eserlerinin resimleriyle aydınlanırdı.</p>

  <p><span style="font-style:italic;">Alice Harikalar Diyarında Gizli Bahçe</span></p>

  <p><span style="font-style:italic;">The Wind in the Willows Struvovoelpeter Homer’den Çocuk Masalları Çocuklar için Yunan Mitolojisi Çocuklar için Efsaneler Siyah İnci</span></p>

  <p><span style="font-style:italic;">Biffel a Trex Ox</span> - bir öküzün, <span style="font-style:italic;">sığır vebası</span> salgını sırasındaki mücadelesini anlatan bir Güney Afrika hikâyesi. Ah, o gözyaşları, o keder.</p>

  <p><span style="font-style:italic;">Jock of the Bushveld Kim</span></p>

  <p><span style="font-style:italic;">The Just So Stories</span></p>

  <p><span style="font-style:italic;">Orman Masalları</span></p>

  <p><span style="font-style:italic;">The Scarlet Pimpemel</span></p>

  <p><span style="font-style:italic;">Huckleberry Finn</span></p>

  <p><span style="font-style:italic;">Peter Pan</span></p>

  <p><span style="font-style:italic;">Rhodes’un Hayatı</span></p>

  <p><span style="font-style:italic;">Florence Nightingale’in Hayatı</span></p>

  <p><span style="font-style:italic;">Wilberforce’un Hayatı</span></p>

  <p>Walter de la Mare’dan <span style="font-style:italic;">Sarayın Üç Maymunu</span> ve <span style="font-style:italic;">Şiirler</span></p>

  <p>Longfellow</p>

  <p>Beatrix Potter’dan <span style="font-style:italic;">Masallar Remus Amca</span></p>

  <p>Daisy Ashford’un <span style="font-style:italic;">Genç Ziyaretçiler'</span>i <span style="font-style:italic;">Küçük Siyah Sambo</span>; ancak bu kahraman, çevremi saran siyah insanlara hem sima olarak, hem de konuşma ve giyinme tarzı açısından hiç mi hiç benzemediği için, bu <span style="font-style:italic;">gollivûog<a id="footnote5"></a><sup><a href="#bookmark6">5</a></sup></span> benzeri yaratığın insan olduğunu ancak bir yetişkin olduğumda anlayabildim. Karikatür, öznesinden bu kadar da uzak, kopuk olmamalı.</p>

  <p>Amerika’dan gelen çocuk kitapları da vardı, bazıları özellikle kızlar içindi:</p>

  <p>Louisa May Alcott, <span style="font-style:italic;">Küçük Kadınlar, İyi Eşler, Küçük Erkekler</span></p>

  <p>L.M. Montgomery, <span style="font-style:italic;">Green Gables’li Anne, Avonlea’lı Anne, Anne'in Düşler Evi</span></p>

  <p>Eleanor Hodgman’ın <span style="font-style:italic;">Polyanna</span> kitapları Gene Stratton Porter, <span style="font-style:italic;">Limberlost’lu Kız, Laddie, Bakıcı</span></p>

  <p>Harriet Beecher Stowe, Tora <span style="font-style:italic;">Amca’nın Kulübesi</span> Susan Coolidge’den <span style="font-style:italic;">Katy Ne Yaptı</span> ve diğer Katy öyküleri</p>

  <p>Ve sırf çocuklar için yazmayan Amerikalı yazarlar; en iyileri de Ernest Thompson Seton’dı. Hayvanları yazıyordu, bir sürü kitabını okumuştum, en iyileri ve unutulmazları <span style="font-style:italic;">Lobo</span> ve <span style="font-style:italic;">Bir Kurt</span> idi, ama kır köpeklerine, ayı, erkek geyik, gümüş tilki gibi hayvanlara dair başka kitapları da vardı.</p>

  <p>Jack London, <span style="font-style:italic;">Vahşetin Çağrısı, Beğaz Pençe, People of the Abyss, Deniz Kurdu Tennyson’dan Şiirler</span></p>

  <p><span style="font-style:italic;">Kral Arthur ve Yuvarlak Masa Şövalyeleri</span> Hans Christian Andersen Grimm Kardeşlerin masalları Charles Kingsley, <span style="font-style:italic;">Su Bebekleri</span></p>

  <p>Brezilya’dan, delice romantik çizimleriyle aklımı başımdan alan, hiç umulmadık, nefis bir masal kitabı.</p>

  <p>Nathaniel Hawthorne, <span style="font-style:italic;">Sleepy Hollovo</span> John Bünyan, <span style="font-style:italic;">Pilgrim’s Progress</span></p>

  <p>Sarı vernikli parafin kutularından yapılma kitaplıkta, Dickensin, Kipling’in yumuşak, kırmızı deri ciltli yapıtlarının tamamının, bütün Walter Scott ve Ruskinierin yanı sıra, 1924 yılının sevilen romanları da diziliydi: örneğin,</p>

  <p>Maurice Hewlett’tan <span style="font-style:italic;">Orman Âşıkları</span>, H.G. Wells<sup>,</sup>in artık unutulmuş olan, ama ana babamın kuşağının eğitim konusundaki görüşlerini fazlasıyla etkileyen <span style="font-style:italic;">Joan ile Peter'</span> ı.</p>

  <p>İşte, bu çocuk kitapları seli evimize durmaksızın doluyor, bazen de dışarıya taşıyordu, çünkü annemin yakındığı ama içten içe pek memnun olduğu gibi, insanlar onu bir tür kütüphane gibi görmekteydi. Babam, merkezi İngiltere’de bulunan, Avrupa’daki Büyük Savaş’a ilişkin kitapları kapsayan bir kitap kulübüne üyeydi. Generallerin yazdığı kitaplar, anılar, hayat hikâyeleri, belli bir yerdeki savaş yılları... her türden kitap, ama pek azı kadınlar tarafından kaleme alınmıştı - onlar daha sonra geldi. Rusya’ da, erkek kılığında savaşa katılan ve foyası savaş sonuna kadar ortaya çıkmayan bir kadının serüvenlerini anlatan roman. Sırp yaralılara bakan iki kadın hakkmdaki kitap. Yardım Gönüllüleri’ne ilişkin bir kitap - Fransa’daki.</p>

  <p>Bu savaş kitapları belli bir tema izlerdi: İki cins asker eskisi vardı; girdikleri savaşı anlatmadan duramayanlar ve çenesini kapatan, tek sözcük etmeyenler. Bu İkincisine ihtimal vermiyorsanız, size Amerika Birleşik Devletlerinde tanıştığım adamdan söz edeyim; işi (hâlâ da öyle) İkinci Dünya Savaşı askerlerine eşlik edip onları eskiye, savaştıkları yerlere geri götürmekti. Orada, hayret verici bir şey keşfetmiş. Bu adamların yanlarında karıları da varmış; kocalarının neler yaşadığı hakkında o güne dek tek kelime duymadıklarını söylemişler: Olup biteni ilk kez, olayların geçtiği mahallerde, kocalarının yanında dururken dinlemişler.</p>

  <p>Babam ilk gruptandı. Daha çocukken bile, saplantılı bir şekilde Siperler’den söz edip durmasının, yaşanan dehşetleri içinden söküp atma çabası olduğunun farkındaydım. Dolayısıyla, çocukluğum boyunca Siperler’i, tankları, işaret fişeklerini, şarapnelleri, havan toplarını -ne varsa, tekmilini- olanca şiddetiyle yaşadım; öyle ki, sözünü ettiği o kara bulutun tepeme çöktüğünü, üzerime abandığını hissederdim. Çalıların arasına çömeldiğimi, ellerimle kulaklarımı tıkadığımı hatırlıyorum: “Yapmayacağım, yapmayacağım. Dur artık. Seni dinlemeyeceğim.” Annemin sesi mi? Onu dinleyebilirdim, ama bütün bunlar kaldıramayacağım kadar ağırdı. Çocuklarının onları dinlemesine, kendi özdeklerinden bir şeyler “kapmasına” fena halde gereksinen ebeveynlerin kaderi genellikle çakışır, biri ötekinin yolunu tıkar. Babamın duyduğu ihtiyaç meşru, geçerliydi. Siperler, evet, bunu kabullenebilirdim. Ama annemin de bir dinleyiciye ihtiyacı vardı, onun ihtiyaçlarına karşı kayıtsız kalmaya çalıştım. Daha sonra, çok daha sonra, annemin savaş yıllarında katlandığı sıkıntıların, verdiği sınavların onu içten içe mahvettiğini anladım, tıpkı Siperlerin babamı için için kemirmesi gibi.</p>

  <p>Annem savaş sırasında, yıllarca, Siperler’de yaralanan erkeklere bakmıştı. Kurtarılabilecek yaralılar yöredeki pansuman merkezlerine getiriliyor, sonra trenle Londra’ya ya da Britanya'nın diğer şehirlerine gönderiliyordu. Büyük muharebelerin ardından, Londra’nın bütün hastaneleri yaralı akınına, cankurtaranlar, kamyonlar, hatta at arabalarıyla getirilip koridorlara, eldeki bütün boş yerlere yatırılacak askerlere karşı alarma geçiriliyordu. “Hiç yerimiz yoktu, anlıyor musun,” diye kederlenirdi annem. “Onları yatıracak yer yoktu. Yataklar yetersizdi. Zavallı, biçare çocuklar, hepsi de öyle gençti ki; insanın tüylerini ürpertecek kadar genç. Ölüyorlardı. Kimileri, geldiğinde çoktan can vermiş oluyordu. Elimizden geleni yaptık. Koridorlarda onlar için koğuşlar yapardık. Ama ölürlerdi, anlıyor musun, genellikle hiçbir şey yapamazdık. İşte, en korkunç yanı buydu. Bazen, elimiz kolumuz bağlanırdı. İlaçlar dayanıyordu, ancak birkaç kez bitmesine ramak kaldı. Anımsıyorum, bir keresinde morfinimiz bitmişti, tam bir felaketti. Öyle korkunçtu ki, anlıyor musun...”</p>

  <p>Ve yaşanan dehşetler sürüp giderdi; bir yıl daha, sonraki yıl, ertesi yıl. Hemşire McVeagh ile onun yürekli ekibi. “Bazen öyle bitap düşerdik ki, kızlardan birinin tam hastayla ilgilenirken uyuyakalıp yatağa devrildiğini görebilirdin.” Ve bu böylece sürüp gitti. Kocasına, ameliyatta bacağı kesilirken ölmesine ramak kalan Alfred Tayler’a baktı, dehşet devam etti, aynen sürüp gitti. “Mesele de buydu işte, anlıyor musun? Hiç bitmeyecek gibiydi. Bir çarpışmanın, örneğin Passchendaele’nin ardından, canımız çıkıncaya kadar çalışır, yapabileceğimiz her şeyi yapardık, tam işimiz bitti derken yeni bir çarpışma olur, yaralılar yine akın akın gelmeye başlardı. Sesleri şu an bile kulağımda: ‘Hemşire, hemşire.’ İnlemelerini duyabiliyorum. ‘Ah, çok acıyor, hemşire, ah, hemşire, çok acıyor.’” Ve annem, isteseydi çok iyi bir aktris olabileceğinden hiç kuşku duymadığım annem, morfin için yalvaran zavallı delikanlıların seslerini, acı dolu inlemelerini yıllar, yıllar sonra bile birebir taklit ederdi. “En kötüsü, biliyor musun, en kötüsü de annelerine seslenmeleriydi. Daha çocuktular, ana kuzuları. Bir tanesini çok iyi anımsıyorum, henüz on altısındaydı, on sekizinde olduğunu iddia ediyordu, ama yalnızca... Annesini sayıklayarak öldü, bense...” Ve hemşire McVeagh, annesiymiş gibi yapışını anımsarken, bunca yıldan sonra, gözyaşlarına boğulurdu. ‘“Buradayım, canım, yanındayım,’ dedim ona. Ah, şimdi düşünüyorum da...”</p>

  <p>Eh, düşünüyordu da gerçekten, hem de çok fazla düşünüyordu; bazen savaş dehşetinin iki ırmağı birleşir, annemin “Ah, o biçare çocuklar” nakaratı, Siperler ağıtına karışırdı.</p>

  <p>Kısacası, tıpkı babamda olduğu gibi, annemin de içinde, derinlerde taş gibi bir ıstırap kütlesi vardı; şimdi lütfen bana hiç kimse kalkıp da, yıllarca taşman böylesi bir acının korkunç bedelleri olmayacağını söylemesin.</p>

  <p>Kavramak yıllarımı - ve yıllarımı - ve yıllarımı aldı: Annemin gözle görülebilir yaralan, sakatlıkları yoktu, ama o da en az bahtsız babam kadar savaş mağduruydu.</p>

  <p>O yılları düşündüğümde, şimdi, deneyimleri ortak, iki paralel ırmak oldukları duygusuna kapılıyorum; kitaplar, savaştan konuşmak, hatıralar, sonra hastalıklar; hem bedensel hem de ruhsal. Ve bütün bunlardan daha baskın, daha güçlü olan çalılık arazi; onun içinde olmak. İnsanın, Alfred ile Emily banliyöde yaşadığı için kendini bir çemberin içindeymiş, her türlü eğlenceden uzakmış gibi hisseden bir kız çocuğuna, bir ergene şöyle diyememesi, çok yazık: “Kendine bir bak. Hadi, bak. Dünya çocuk edebiyatı, parmaklarının ucunda. Son savaş, damıtılmış bir halde önündeki kitaplarda, dahası, ana babanın canlı konuşmalarında. BBC’yi dinliyorsun, ana babanın Avrupa’daki politikalara ilişkin sözlerini duyuyorsun. Ve yatak odanın kapısından çıktığın an, karşında akşam gezintisine çıkmış bir oklu kirpi, bir ceylan ya da kocaman bir yılan bulman, kuvvetle muhtemel. Başını kaldırıp bak, yüzlerce şahin tepende dönüp duruyor. Dünyada kaç çocuk bunlara...” vesaire.</p>

  <p>Banket’e geleli on yıl olmuştu ki (babama şeker hastalığı teşhisi konmasından ve babamın sağlığının önce yavaş, sonra hızlı bir tempoyla, ciddi bir biçimde bozulmasından, yani ölümün başlamasından kısa bir süre önce), çiftlikte işler iyice kötüledi. Hiç tadımız tuzumuz yoktu, bir uyuşukluk içindeydik. Hiçbir şey yolunda gitmiyordu; “Ama İngiltere’ye dönersek, o zaman...”lar başlamıştı bile.</p>

  <p>Suçlusu neydi?</p>

  <p>Bir şeyin önemini, değerini sonradan anlayıp temiz pak sonuçlara varmak ne kadar da çekicidir! Geriye dönük bakış açısının elbette’leri nasıl da tatmin edicidir. Şunu yaparsan, sonu <span style="font-style:italic;">elbette ki</span> bu olur...</p>

  <p>Şimdi geriye bakınca, zaten hiçbir şey yolunda gidemezdi, demek öyle kolay ki.</p>

  <p>Tamamen onların suçuydu, ama bunu nasıl görebilirlerdi ki? Öncelikle, kendinizi var olan koşullardan yola çıkarak görebilmeniz, hayallere ve “Ah, keşke...” ya da “Eğer bilseydik...” perspektiflerine gömülmüş olan o aileyi, o evi görmeniz gerekir.</p>

  <p>Annemle babam, İran’dan ayrılmak üzereyken, İmparatorluk Sergisi’ni gezmişler, Güney Rodezya pavyonunda, göz alıcı mısır koçanlarıyla ve bir çağrıyla karşılaşmışlar: “Mısırdan zengin olun.” Bir sergi pavyonundaki slogana inanacak kadar budala mıydılar? Ama bir sürü budala inandı; oraya gitti, mısır ekti ve zengin oldu. Savaş sırasında, mısır yetiştirmekten büyük servetler kazanıldı, çünkü devletler, askerleri ve hayvanları beslemek için mısır almak zorundaydı.</p>

  <p>Ama bunu yapan insanlar, yine büyük paralar kazanacakları tütüne geçmeye başlamıştı bile.</p>

  <p>Babamınsa zengin olmak gibi bir derdi yoktu. O yalnızca İngiltere’ye dönmesini ve Essex, Suffolk ya da Norfolk’ta bir çiftlik almasını sağlayacak kadarını kazanmak istiyordu; en büyük hayali bir İngiliz çiftçisi olmaktı. Annemse bambaşka bir şeyin hayalini kurmuştu. Rodezya’da çiftçilik yapmak, İran’daki canlı, hareketli yaşamı sürdürmek anlamına gelecekti; partiler, eğlenceler. İşte, bu kitapta en çok zorlandığım nokta da bu zaten; tanıdığım o gamlı, sürekli hasta, hayatı boyunca acı çekmiş, vazifeşinas, tam bir Edward dönemi kadını gibi hep başkalarının işine koşan anneyi, o “vur patlasın çal oynasın” kadınla bağdaştırmak.</p>

  <p>Güney Rodezya hükümeti eski subayları ülkeye davet ediyor, Land Bank’in vereceği kredilerle toprak ve çiftlik almaya çağırıyordu. Buradaki amaç yalın, açık bir dille ortaya konmuştu ve bunun mantığını sorgulamak hiç kimsenin aklına gelmedi, savaşta yenilen siyahların dışında, elbette: İngiltere’den gelen beyazları ülkeye yerleştirmekteki temel hedef, beyaz bir uygarlık oluşturmak ve siyahların gelişimini, kalkınmasını sağlamaktı. Aynen Romalıların düşünce tarzı; tıpkı her dönemdeki her imparatorluğun olduğu gibi. Annemle babam imparatorluğa ve yararlarına inanıyorlardı.</p>

  <p>Öyleyse, diğer bütün komşuları gibi olmalarını ve tütünden servet kazanmalarını engelleyen neydi?</p>

  <p>Kendileriydi, kişilikleriydi.</p>

  <p>Öncelikle, çiftlik herhangi bir yolla ciddi bir kâr elde edilemeyecek kadar küçüktü. Karmaşık bir araziydi, biraz şundan, biraz bundan yetiştirmeye elverişliydi; ayçiçeği, yerfıstığı, pamuk, biraz mısır, biraz tütün. Çalılık düzlükteki engin araziler dururken, neden bu çiftliği seçmişlerdi? Nedeni, evin inşa edildiği, kilometrelerce uzunluğunda bir manzara sunan tepeydi.</p>

  <p>Koloniye geldiklerinde, yağmur mevsimi başlamak üzereydi: Ekim; en sıcak aylardan biri.</p>

  <p>Aile Salisbury’ye vardı, kentin hemen dışındaki bir çiftliğe, bir “pansiyona” yerleştirildi. Adı Lilfordia’ydı ve daha sonra lan Smith’in dostu olacak, siyahların nefretini kazanacak olan Boss Lilford adındaki adama aitti. “Pansiyon” denince bizimkilerin aklına ne gelmişti? Suffolk’taki şu şirin, sevimli kır evlerinden biri mi? Karşılarında, iri yapraklı tropikal bitkilerle ve amber çiçekleriyle çevrili, kumlu, pembe toprağa serpiştirilmiş, çamurdan yapılma, saz damlı on-on iki genişçe kulübe durmaktaydı. îkisi de Afrika konusunda zırcahil olduklarından, bir hükümet görevlisinin onlara yol göstermesi gerekmişti.</p>

  <p>Sahneyi gözünüzün önüne getirin. Annem, toprak kulübelerden birinde, parafin kutularından yapılmış ve üzerine tasarımcısının keyfine bağlı olarak, belki örme hasırdan bir minder konmuş iskemlede oturuyor - birkaç haftaya kalmadan, kendi elleriyle yapacağı türden bir mobilya parçasında. Babam Land Bank’le, Tarım Bakanlığıyla görüşmelere başlamış bile.</p>

  <p>Annemin üzerinde Liberty elbiselerinden biri var.</p>

  <p>“Giysi satın alırken, havanın sertleşeceğini aklından çıkarma. Pamuklu ya da keten kıyafetler, gece için de yün bir hırka iyi olur; geceleri bayağı soğuk olabiliyor.”</p>

  <p>Hükümet görevlisinin babası da ülkeye otuz beş yıl önce, Öncü Kol’la gelmiş olabilirdi. Belki kendisi de eski bir subaydı, babam gibi. Buraya Güney Afrika’dan gelmişti belki de: Grevlerin, çarpışmaların, ayaklanmaların hiç kesilmediği Rand’daki “belalardan” kaçan öyle çok sayıda RodezyalI vardı ki.</p>

  <p>Bayan Tayler’a çiftçilikte karşılaşılabilecek sorunları anlatmak, onun göreviydi. Kendisinin çiftçi olması ya da geçmişte çiftçilik yapmış olması, ihtimal dışıydı.</p>

  <p>“Evet, Bayan Tayler, ne tür bir çiftlik düşünüyorsunuz?”</p>

  <p>Bu genç adam neyle karşı karşıya olduğundan tamamen habersizdi.</p>

  <p>Öncelikle, annem ne istiyordu? Bize benzeyen, '‘bizim sınıfımızdan”, düzgün, “kibar” insanların arasında yaşamak - bunlar o sıralarda rahatça, utanç duymaksızın kullanılabilen terimlerdi. Bir başka deyişle, orta sınıfa mensup, onun müzik zevkini paylaşan, çocuklarına uygun kitapları okutan insanlar. Bu sömürge memuruna, “kendi sınıfımızdan insanlar” sözcüklerini kullanmış mıydı? Rahatlıkla kullanabilecek biriydi. Eğer öyleyse, adam alınmaktan da fazlasını hissetmiş olmalı. “Bakın, Bayan Tayler, bu kolonide bu tür şeylere pek önem verilmez,” türünden bir şeyler söylemiş olabilir. “Şansınızı deneyeceksiniz, artık bahtınıza ne çıkarsa.”</p>

  <p>Oysa bu, annemin Güney Rodezya’daki yaşamı için birincil ve en değerli talebiydi. İşler Kenya’daki -hakkında hiçbir şey bilmediği o ülkedeki- gibi olmayabilirdi, tamam, ama “kendi sınıfımızdan insanlar” her zaman, her yerde bulunabilirdi, öyle değil mi?</p>

  <p>Orta sınıftan, müziği seven, edebiyata ve siyasete önem veren - yani Muhafazakâr Parti’yi tutan. Ve sanatı önemseyen.</p>

  <p>Bunları açık açık söyledi mi? Kesinlikle hayır. Sanat? Yanında İzlenimciler’e dair, bana zevk dolu saatler yaşatan, dev boyutlu bir kitap getirmişti. Karşısındaki genç adamın İzlenimcilik diye bir şey duyduğundansa epeyce kuşkuluydu, eminim.</p>

  <p>“Kocam çiftlikte atla dolaşmak isteyecektir,” demiş olmalı.</p>

  <p>Onlara yerleşecekleri araziyi bulan, bu Salisbury’li devlet memuru muydu - evin mutlaka bir <span style="font-style:italic;">kopje’nin<a id="footnote6"></a><sup><a href="#bookmark7">6</a></sup></span> üzerine yapılacağını aklında tutan? Evet, öğüde, akla ihtiyaçları vardı, hem de fazlasıyla, ancak yeterince aldıklarını sanmıyorum.</p>

  <p>Atlar, Mıntıka’nın bizim bulunduğumuz tarafına pek uygun değildi; toprak çoğunlukla kaba, yoğundu; bu kızılımsı kara toprağın bazı kısımları verimliliğiyle ünlüydü. Bölgedeki atların tamamı öteki tarafta, kumlu bozkırlardaydı. Yakınlarımızda at besleyen hiç kimse yoktu, ama bir süreliğine iki eşeğimiz oldu; babam birine binerdi. Bir süreliğine.</p>

  <p>“Düzgün insanlar” beklentisi çabucak suya düştü. Tamamını, çalışan sınıf, işçi İskoçların oluşturduğu komşular, annemin “bizim sınıf” tanımına girmiyor, kesinlikle kendilerinden görmedikleri annemi züppe buluyorlardı.</p>

  <p>Mıntıka’da, müzik akşamlarına katılan yarım düzine kişi vardı. Kibar, tatlı insanlardı, ama onlar da savaş kurbanıydı. İki tanesi tahta bacaklı, biri tahta kollu; bir tane de savaş dulu.</p>

  <p>Dahası, mevcut toprak yetersizdi. Su da yoktu - ne de ırmak. Çiftlik yıllarca üç kısıtlı kuyuyla idare etmek zorunda kaldı.</p>

  <p>Annemle babam çiftliğin uygunsuzluğunu anladıklarında, artık İngiltere’ye dönebilecek durumda değillerdi.</p>

  <p>Babam savaş tazminatı almışsa da, çiftliğe alman malzeme, teçhizat, sermaye yaptığı binlerce poundu yutmuştu.</p>

  <p>İngiltere’de ne yaparlardı? Yanıtı, yakında başlayacak olan ekonomik durgunluk verdi. Babam şeker hastalığına yakalandığında, annem ellisine basmak üzereydi.</p>

  <p>Çiftliğin kurulmasının üzerinden on yıl geçmiş, ailedeki duygusal dengeler değişmişti.</p>

  <p>Önce, erkek kardeşim. Annem benim erkek olacağımdan öylesine eminmiş ki, bir kız adı hazırlamamış bile. Erkek kardeşim doğunca, annemin yüreğine ışık doğdu; bense elbette biliyordum bunu.</p>

  <p>“Benim bebeğim o.” Tamam, kardeşim küçükken annem haklıydı, doğruydu, ama ona bebeğim demeyi sürdürdü, bebek Harry, bebeğim, bebeğim, ta ki kardeşim yedi yaşındayken, “Bana bebek deme,” deyinceye kadar.</p>

  <p>Annem bir gerçeği ifade ediyor olmanın güveniyle, şakacıktan feryadı bastı: “Ama sen benim bebeğimsin!”</p>

  <p>Babam devreye girdi. “Buna bir son vermek zorundasın,” diye buyurdu. “Ona haksızlık ediyorsun.”</p>

  <p>Erkek kardeşim bunun kahrını çok çekti. Annem bebek demeyi ısrarla sürdürdü; kardeşim kulaklarını tıkar, karşılık vermezdi; sonunda, ailevi konularda nadiren sertleşen babam bile çileden çıktı, tavrını koydu.</p>

  <p>Annem bebeğini elinden kaçırmıştı. Babam henüz hastalığa yenilmemişti, ama işte, annemin elinin altında kızı vardı, böylece benimle boğuşmaya başladı.</p>

  <p>Analarla kızları hakkında, bir kısmı da tarafımdan olmak üzere, öyle çok şey yazıldı ki. Şu eski, “Sırf annesinden kurtulmak için evlendi” deyişi aslında hiçbir şeyin değişmediğini anlatıyor. <span style="font-style:italic;">Martha Quest</span> kanımca, ana-kız savaşımının ilk frensiz, doludizgin anlatışıydı. Zalim bir kitap oldu. Şimdi olsa yapar mıyım? Onu yazmak, özgürleşme çabamın bir parçasıydı. <span style="font-style:italic;">Martha Quest</span>, yaşam öyküsel ve dolaysız romanlarımın ilkiydi. îlk romanım <span style="font-style:italic;">Türkü Söylüyor Otlar</span> ise <span style="font-style:italic;">gerçek</span> romanlarımın ilki.</p>

  <p>Daha geçenlerde gördüm. Tiyatro oyuncusu olan bir tanışımın önce bir kızı, sonra da oğlu oldu. Kız annesini sadece bir ev kadını olarak gördü; gebe kalan, çocuk bakan, aşırı kilolu bir kadın - onun annesi, onun malı, <span style="font-style:italic;">onun</span> annesi. Göz alıcı bir başrolle tiyatroya dönen aktrisimiz, ilk gece onu sahnede izlemesi için küçük kızını da yanında götürdü. Anne, gerçek benliği olduğunu hissettiği şeye, zeki, çekici, şık kadına dönmekten gururluydu. Küçük kız en ön sırada, babasının yanında oturuyordu; sessiz ve somurtkan. Oyunun sonunda, iyi niyetli bir ahbap, “Anneni böyle olanca muhteşemliğiyle sahnede görmek ne kadar gurur verici, değil mi?” deyince, kız nihayet bendini yıkan bir duygu patlamasıyla haykırdı: “O mu? Ah, o önemli biri değil ki, önemli biri sayılmaz, <span style="font-style:italic;">aslında</span> bir hiç o!”</p>

  <p>İşte size en çıplak haliyle rekabet; apaçık, gizlisiz saklısız.</p>

  <p>Annemden nefret ediyordum. Bu duyguyu en baştan beri anımsıyorum; erkek kardeşimin doğumuna tarihlemek, kolaya kaçmak olur. O hoyrat, sert, nasırlı, şefkatten yoksun, sabırsız eller: Onlardan ödüm kopuyordu; kendisinden de korkuyordum, ama en çok farkında olmadan kullandığı, bilinçsiz gücünden korkuyordum.</p>

  <p>İlk kaçtığımda, altı yaşındaydım. Çalılığın ortasındaki bir evden kaçmak, büyük bir kentteki ya da bir köydeki evinden kaçmaya benzemez. Gece yarısı, istasyona giden daha geniş yola bağlanan patikaya çıktım, koşmaya başladım. Çalıların arasında hayvanlar vardı, Jcopje’lerde leoparlar, yılanlar. Cinnet geçirircesine ağlıyor, bağırıyordum. Param yoktu. İstasyona <span style="font-style:italic;">varsam</span> bile, trene binmeme izin vermeyeceklerini biliyordum. Korkuya kapıldım ve kös kös eve döndüm, kimseye sezdirmeden yatağıma süzüldüm. Sonra, bir daha denedim. Bir imdat çığlığıydı; insanın bileklerini kesmesi ya da bir kutu hap içmesi gibi. Annemin tek yaptığıysa, konu komşuyu arayıp, müşfik kahkahalar eşliğinde bu gözü kara serüvenlerimi anlatmak oldu. “Matthews sapağına kadar gidebilmiş. Ah sersem çocuk.”</p>

  <p>Bunda bir hatasının olabileceği aklına bile gelmedi. Buysa beni gerçekten engin bir konuya getiriyor; bana kalırsa fazlaca kabullenilmeyen, onaylanmayan bir konuya. Tıpta, ilaçlarda büyük, devasa bir değişim oldu, ama asıl değişim sıradan, gündelik psikolojinin geniş kitleler tarafından algılanışında, idrakinde oldu. “İmdat çığlığı” terimi, ebeveyn-çocuk etkileşimine dair temel, doğal bilginin bir parçası artık. Eminim, “sorunlu çocuklar” her zaman vardı, hatta sorunlu ebeveynler de, ama onlara bugünkü gibi gazetelerde olağan bir şeymişçesine verilen öğütlerle ya da normal, sıradan bir ebeveynin didik didik edilme, yargılanma biçimiyle yaklaşılmıyordu.</p>

  <p>Alıp başını kaçmak, bu eylemin altında yatan o hınçlı, gözü dönmüş eleştiri, annemin olaya gülüp geçmesiyle donuklaşıyor, hasıraltı ediliyordu.</p>

  <p>Hemen hemen o yaşlardayken, ona benim annem olmadığını, asıl annemin İranlı bahçıvan olduğunu söyledim (adamı sevecen, hepsinden önemlisi de adil biri olarak anımsıyordum). Bahçıvanın erkek olduğunu, dolayısıyla annem olamayacağını biliyordum elbette, ama ihtiyaç öyle büyüktü ki, bu imkânsızlığı bile geçersiz kılabiliyordu. Aklıma bir kez daha, çocukların o olağanüstü yeteneği, gerçekleri hem bilip hem de bilmeme, zihinlerinin bir parçasıyla bir peri masalına inanırken, öteki parçasıyla doğru olmadığını bilme becerileri geldi. Öyle müthiş, besleyici, can kurtarıcı bir hüner ki bu, ona sahip olamayan çocuğun başı pekâlâ derde girebilir.</p>

  <p>Anneme ondan nefret ettiğimi söyledim. Pek çok çocuk ebeveyninden nefret eder, hiçbir zararı da olmaz bunun. Anneme de herhangi bir zarar gelemezdi, çünkü o artık yalnızca bir anneydi. Kaderin ona biçtiği, izin verdiği tek rol buydu.</p>

  <p>Hem nefret etmek hem de etmemek, yine ruhsal ikiyüzlülüğün bir parçası: Yatılı okula gönderildiğimde, yuva özlemiyle yanıp tutuştum. Annemi değilse, neyi özlüyordum peki? Çiftliği, köpekleri, babamı, daha sonra, eve döndüğünde erkek kardeşimi; haftalar (insan o yaştayken, hep yaptıkları gibi) uzadıkça uzuyordu, evde geçirdiğim tatillerin her anının tadını doyasıya çıkarıyordum, ama yine de, annemle sürekli kavga halindeydim.</p>

  <p>Bu böyle sürüp giderken (“Eh, aile yaşamı böyledir,” diyecek kimileri), kaçmanın, uzaklaşmanın, kurtulmanın hayallerini kuruyordum.</p>

  <p>Sonra, on üç yaşımdayken, çok iyi bir şey oldu, olabileceklerin en iyisi. Kızamığa yakalandım ve on kadar kızla birlikte, boş bir eve yerleştirildim; başımızda gözcü yoktu, ilaçlar, yemekler hastaneden getiriliyor, bir hemşire her gün uğrayıp durumumuza bakıyordu.</p>

  <p>O günlerde kızamık karantinası altı hafta sürerdi. Yetkili olmayan birine yaklaşmamayı, bizim vicdanımıza bırakmışlardı.</p>

  <p>Sürenin bitimine doğru, kızların kimisi sıkıntıdan patlayacak hale gelmişti, ama her tarafın kızıl lekelerle kaplıyken, kendini berbat hissederken, birilerine görünme arzusu pek duymazsın. Kızlardan ikisi mayolarını giydiler, çimenliğe uzandılar, arada bir gelip çite yaslanan, laf atan oğlanlara karşı kibirli bir kayıtsızlıkla, güneşlenmeye koyuldular. Oysa bahçenin dört bir yanında iri uyan levhaları asılıydı: “Kızamık Karantinası, Yaklaşmayın!” Öyle güzel bir dönemdi ki. Dört dörtlük bir yalıtım, huzur; baskı yok. Nasıl biri olabileceğimi, yaşamın nasıl olabileceğini anlıyordum. Mektuplar geliyordu. Annem her gün yazıyor, şu şu dersler için bana özel öğretmenler ayarladığını bildiriyordu. Mektupları beni sinirden delirtiyordu. Sonra, bahçeyi çeviren çitte göründü, eliyle koluyla işaret etti: Yanında yiyecek paketleri getirmişti. Hastanenin yolladığı iyi yemeklerle tıka basa doyuyorduk, keklere, tatlılara ihtiyacımız yoktu.</p>

  <p>Her zamanki gibi, annemi, bu yalnız, mutsuz, hasta görünüşlü kadını ve o yalvaran gözlerini her görüşümde olduğu gibi, içim ona duyduğum acımayla doldu, boğulacak gibi oldum; keşke, ah, keşke çıkıp gelmese, yiyecek getirmese, mektup yazmasaydı. Bir yandan da ders çalışmamız gerekiyordu; ev ödevleri muntazaman ulaştırılıyordu bize. Oturup çalıştığımızı hiç anımsamıyorum. Laklak eder, birbirimizin giysilerini denerdik - aklınıza şimdiki çeşit çeşit kılıklar gelmesin; hiçbirimizin fazla bir şeyi yoktu, bir elbise, bir bluz, bir de pantolon. Konuşurduk, hiçbir şey yapmazdık, hayal kurardık. Hayatımda başıma gelen iyi şeyler içinde, bu kızamık molası en iyilerindendir. Ancak bitti tabii; okula döndüm ve bitmek bilmez şakalara, laf atmalara yol açan, bulaşıcı konjonktivit hastalığına yakalandım; oysa işin şakaya gelir yanı yoktu. Kör olacağıma inanıyordum. Sonra tatil başladı, okuldan temelli ayrıldım, nedenini de, temelli olduğunu da bilmiyordum, tek bildiğim, bu defterin kapandığıydı.</p>

  <p>Geri döndüğüm çiftlikte durum bundan daha kötü olamazdı: Uzun karantina özgürlüğünün, o mutlak mutluluğun acısı çıkıyordu. Gözlerimin hasar gördüğünü, okuyamadığımı öne sürsem de, eskisinden de çok okuyordum.</p>

  <p>Babama şeker hastalığı teşhisi konmuştu, çok hastaydı. Şekerin o ilk ortaya çıktığı dönemlerde, tedavisi bilinmiyordu. Annem zaten sürekli hastaydı. “Nevraljisi” vardı, “bulantılı baş ağrıları” vardı, “kalbi” vardı. Her ikisinin komodini de, reçeteli ilaçlarla doluydu. Çeşit çeşit belirsiz, kuşkulu hastalığa boğulmuştum, ömrümü onlar gibi, kafayı sağlığına takmış, hastalık hastası biri olarak geçirebilirdim, neyse ki şans bir kez daha yüzüme güldü: Yerleşimci çocuklarını tatile gönderen bir hayır kuruluşu vardı, beni bu acılara gark olmuş, kasvetli evden kurtardılar, olağanüstü güzellikte, dağlık bir yere yolladılar; evinde kaldığım, seksen yaşındaki Fisher Nine, genç pansiyonerlerini cebinden çıkarırdı. Hastalık mastalık unutuldu.</p>

  <p>Çiftliğe dönmek zorunda kaldığımda, aklımdaki tek mesele, oradan ne zaman ayrılabileceğimde</p>

  <p>Şimdi ergenlerin mücadelesini şu duyguyla seyrediyorum: Kendileri olma çabaları genellikle acınası, aptalca ve sallapati, çoğunlukla da yanlış hedefe yönelik; onların da, tıpkı benim gibi, ne yaptıkları hakkında pek bir fikirleri yok, ama yine de çabalamak, savaşmak, özgürleşmek zorundalar.</p>

  <p>Özgür kalmam gerekiyordu. Annemle savaşımlarımız muazzam boyutlardaydı. Nedenleri mi? Her şey, hiçbir şey; ama ben elinden kaçtıkça, o iyice çileden çıkıyordu.</p>

  <p><span style="font-style:italic;">Senin aracılığınla yaşamama izin vermiyorsun, sen olmama izin vermiyorsun, beni öldürüyorsun.</span></p>

  <p>Bana gelince: Hayır, izin vermeyeceğim. Bırak gideyim. Hayır, izin vermeyeceğim... benim adıma tasarladığın şey her neyse, ona izin vermeyeceğim.</p>

  <p>O birkaç ay boyunca, benim (kendisinin kaçırdığı fırsatı değerlendirip) büyük bir piyanist olacağıma karar vermişti, oysa yeteneğim yoktu; büyük bir şarkıcı olacaktım, ancak sesim yoktu; büyük bir sanatçı...</p>

  <p>Bir süreliğine abartılı, olmayacak hayallere kapıldığım oluyorsa da, sonra sağduyu galip geliyor, kendimi merhametsizce uyarıyordum: <span style="font-style:italic;">İyi de, yeteneğim yok.</span></p>

  <p>Ona, yeteneği olmadığını mı söylüyordum? Tam olarak ne diyordum? “Hayır, yapmayacağım.” Hepsi bu.</p>

  <p>O sıralar aklını kaçırmış gibiydi; zavallı kadın. Kocası hastaydı. Değerli oğlu, “bebeği”, ondan kaçalı uzun zaman olmuştu, bense her şeye hayır, hayır, hayır diyordum.</p>

  <p>Çok farklı alanlarda, çok yetenekli bir kadındı. Hayatımda onun kadar becerikli birisiyle karşılaşmadım; müthiş bir örgütleyiciydi. Ve bütün yetenekleri, onca enerjisi daracık bir alana, aklı fikri ondan uzaklaşmakta olan, zarafet yoksunu, hırçın bir kız çocuğuna sıkışmıştı.</p>

  <p>Uzaklaştım da zaten. İki yıl, şimdilerde <span style="font-style:italic;">an pair</span> denen işi yaptım, ama beni bir an kendi başıma bırakmadı, yanında çalıştığım insanlara ardı arkası kesilmez mektuplar yolladı, bana nasıl davranmaları gerektiğini yazdı.</p>

  <p>O dönemde yalnızca tek bir olumlu gelişme yaşadım: Çocukluk kitaplarımın hayal âlemine, ağır çekimli rüyasına dalmış, okuyor, tekrar tekrar okuyordum, ama birden, yıllardır, savaş kitapları dışında hiç ciddi ya da yetişkin bir şey okumadığımı fark ettim. Bunun üzerine, İngiltere’ye bizzat kitap sipariş etmeye başladım; edebiyatın o muhteşem, göz kamaştırıcı keşif gemisine binmiştim ve bu serüven hayatım boyunca sürecekti. Ancak itiraf etmeliyim: Kitaplarla tanışmamı, okuma sevgimi anneme borçluyum - bütün hayatımı oluşturan şeyi, yani. Hayır, okumaya başladığım kitapları anlayamıyordu, çünkü onun yaşamında hiçbir rol oynamamışlardı. Annem H.G. Wells, Bernard Shaw ve Maeterlinck’te durmuştu; generallerin hatıratları ve dünyanın dört bir yanındaki cephe anılarıyla birlikte.</p>

  <p>Londra’dan getirttiğim kitapları şöyle bir karıştırır, kuşkulanırdı. Yaptığım her şey, onu hiçe saymak, küçümsemek içindi sanki; işin aslı, amaçlamış olayım ya da olmayayım, öyleydi de.</p>

  <p>Yazarların, şairlerin hepsi, büyük Rus yazarların onları etkilediğini, değiştirdiğini ileri sürüyordu. Bütün Avrupa için geçerliydi bu. Tolstoy, Çehov, Dostoyevski, Türgenyev ve diğerlerini getirtmeyi nasıl akıl ettiğimi anımsamıyorum, ama bir yerlerden haberi almış, okumuş ve büyülenmiştim. Hiçbir kitap bende olağanüstü Ruslar kadar çarpıcı bir etki yaratmamıştır. Bence yıllardır süren şu “Roman öldü” çığlığının nedeni, hiçbirimizin <span style="font-style:italic;">Harp ve Sulh</span>, <span style="font-style:italic;">Anna Karenina</span> ve Dostoyevski kadar iyi bir şey yazamıyor olmamız. Hiç tartışmasız, bunlar edebiyatın doruğunu, görkemini simgeliyorlar. Bunun nedenlerini irdeleyen binlerce bilimsel makale yazılmış olsa da, benim için bu olgunun kabulü yeterli.</p>

  <p>Başka kitaplarda adı geçen kitapları ısmarlıyordum; rehberim yoktu. Otuzlu yıllarda, daha sonra da savaş sırasında, kitap kolilerinin denizaltı gemilerinden paçayı kurtarmak zorunda kaldığı yıllarda, daha yavaş bir tempoda da olsa, İngiltere’den kitap getirtmeyi sürdürdüm; kolilerin gelişi yaşamımın en keyifli anlarıydı. Rusları, sonra Fransızları, en büyük aşkım Stendhal başta olmak üzere Balzac’ı, Zola’yı okudum.</p>

  <p>Amerikalı yazarlar, neredeyse Ruslar kadar heyecan verici bir keşif oldu. Theodore Dreiser -bugünlerde onu okuyan yok gibi, oysa birkaç mükemmel roman yazmıştı-, Steinbeck, Dos Passos, daha ılımlı bir hayranlıkla olsa da Hemingway. <span style="font-style:italic;">Muhteşem Gatshy</span> - bence Scott Fitzgerald’ın yazdığı tek büyük romandır; Eaulkner, ama o daha sonra geldi; bir de İngiliz yazarlar vardı elbette, fakat onların çoğunu zaten okumuştum. Hardy oldum bittim favorimdi, George Meredith -onun da modası geçti-, Daniel Defoe, George Eliot, Bronte kardeşler, Jane Austen ve o çılgın, harika <span style="font-style:italic;">Tristram Shandy.</span> Unuttuğum bir şey var mı? Evet, şairler, ama onlardan daha önce söz etmiştim. Listemin üst sıralarında olan Proust ise umulmadık bir tutkuydu benim için; tekrar tekrar okuduğum <span style="font-style:italic;">Geçmiş Zamanın İzinde'</span>nin, bilfiil yaşadığım bir şeyin panzehiri olduğunu biliyordum - Rodezya’daki savaş, o sıralar hiç kimse buna ihtimal vermese de, Britanya İmparatorluğu’nun son çırpınışları.</p>

  <p>Virginia Woolf ve D.H. Lawrence; bunlara ulaşmak kolay olmamıştı ama. Örneğin, elimdeki <span style="font-style:italic;">Lady Chatterley<sup>3</sup> in Âşığı</span>, sansürden geçirilmiş baskıydı. Karneye bağlanan kâğıt yüzünden İngiltere’de büyük güçlüklerle basılan dergilerden edinebildiklerim, <span style="font-style:italic;">New Writing</span> ile <span style="font-style:italic;">New Writing and Daylight</span> idi.</p>

  <p>Pek çoğuna değinemedim elbette, yine de bu liste, insanların o sıralar neler okuduğunu örnekliyor - okuyorlarsa, tabii. Onu size sundum, değeri artık her neyse, ancak daha şimdiden, acayip, demode bir geçmişin kalıntısı olarak görüldüğünü hissedebiliyorum.</p>

  <p>Annemin bana yazdığı mektuplar korkunçtu. Ancak deli bir kadın yazabilirdi onları. Fahişelik yolunda hızla ilerlediğim, suçlamalarından yalnızca bir tanesiydi. O yaşta bile, hasta olduğunu biliyor, mektupları alır almaz yırtıyordum. Suçlusu, muhtemelen menopozdu. Şimdi olsa, bütün o çektiklerini çekmek zorunda kalmazdı. Dönüp dolaşıp aynı yere geliyorum: Tıpta şu an sahip olduğumuz olanaklar, annemin badireyi atlatmasını sağlardı.</p>

  <p>Kendimi kurtarmak için ondan kaçtığımı biliyordum, ama bir anne ya da babanın, çocuğunun yaşamına el koyup o hayatı yaşama ihtiyacının ne kadar derin, ne kadar güçlü bir ihtiyaç olduğundan haberim bile yoktu. Burada geriye, babasıyla girdiği çatışmalara dönmemiz gerekiyor.</p>

  <p>John McVeagh ideal babaydı. Çocuklarına, Edward döneminden bir babanın vermesi gereken her şeyi vermişti. Bütün önemli, halka açık etkinliklere götürülmüşlerdi; Alman İmparatoru’nun Londra ziyareti, geçit törenleri, kraliyet doğum günleri, bando-mızıka gösterileri, Mafeking’in Kurtuluşu<a id="footnote7"></a><sup><a href="#bookmark8">7</a></sup>. Annemin belleği, bir “resmi günler” almanağı gibiydi. İyi bir okula gitmişti. Konserler, tiyatrolar önüne serilmiş, hokey ve tenis oynamıştı, piyanoda çok parlaktı. Ancak bir an gelmiş, bu adeta tapınılan, ailenin göz bebeği kız ayağa kalkıp, “Hayır, yapmayacağım,” demişti. Neden buna mecbur kalmıştı? John McVeagh, zamanın geleneklerinin aksine, zeki kızının üniversiteye gitmesini istiyordu. Okuması gereken evlat kızdı, yetersiz olan oğlan değil. O da bütün dikkatini, sınavları geçen, hep sınıf birincisi olan kızında yoğunlaştırmıştı. Ama kız ona, “Hayır,” dedi ve hastabakıcı olmak için çekip gitti, bunun üzerine, ağzından çıkanın abesliğini, saçmalığını ayrımsayamadığı açıkça belli olan baba, “Bir daha da eşiğimi aşındırma,” dedi. “Benim artık senin gibi bir kızım yok.”</p>

  <p>Şimdi, burada açıklanamayan bir nokta var. Royal Free Hastanesi, kız öğrencilere tıp eğitimi veriyordu: Annem neden doktor olmayı seçmemiş ti? Babası buna kesinlikle sevinirdi - iyi ama, kendi sorumu yanıtladım, değil mi? İşte bu: Babası buna memnun olurdu. Dolayısıyla, hayır, o bir hemşire olacak, “fakir fukaranın altını temizleyecekti”.</p>

  <p>Peki ama, neden? Bu noktayı aydınlatacak herhangi bir şey söylediğini anımsamıyorum. Üvey annesinden hoşlanmaz, soğuk ve katı, disiplinci bir kadın olduğu dışında, onun hakkında hiçbir şey söylemezdi. Bu durumda, Emily McVeagh’ın babasına karşı gelip, “Hayır,” demiş olması, gerçekten sıra dışıydı. Ancak gerçek soru, bence şu olmalı: Taşra eşrafından, bu hali vakti yerinde baba, neden zeki kızından kendisinin devamı, varlığını doğrulayacak kişi olmasını beklemişti?</p>

  <p>Annemin buna hiçbir açıklama getirmemesi tuhaf; belki de bunu açıklama gerektiren bir durum olarak görmüyordu.</p>

  <p>Bir zamanlar, babasının her dediğine boyun eğen, onu hüsrana uğratmaktan ödü kopan, uysal, küçük bir kızdı; onun karşısında hazır olda, kollar bedene yapışık, bir cetvel gibi dimdik durur, övgü ya da azar beklerdi (bu sahneyi bana canlandırmıştı, onun ve asık yüzlü, güçlü babasının halini gözümün önüne getirebiliyordum). Ve bu böyle sürüp gitmiş, kız her konuda daha iyisini, daha da iyisini yapıp alkış toplamış, isterse bir konser piyanisti olabileceğini, zeki Emily McVeagh’ın başaramayacağı hiçbir şey olmadığını dinlemiş ve sonra... son noktayı koymuştu: “Hayır, hayır, hayır. HAYIR.”</p>

  <p>John McVeagh’ın ilk karısı, Emily Flower ölmüş, onu, bir tanesi tam bir hayal kırıklığı olan (oğlan), üç küçük çocukla baş başa bırakmıştı; ikinci karısı da belli ki adamın hayatına neşe filan getirememişti. Ama işte, el attığı her şeyde başarıya ulaşan, zeki, parlak kızı vardı. Peki, varsayalım ki, üniversiteye gitti, gayet güzel okudu, şanla şerefle mezun oldu. Ne okuyacaktı? Babasının onun yerine seçtiği bir şeyi, elbette. Bu aslında adamın, kendisi için düşlediği doyurucu, başarılı yaşam mıydı? Bunu hiçbir zaman bilemeyeceğiz. Peki, Emily McVeagh’a bütün mesleklerin arasından hastabakıcılığı seçtiren etmenler, dürtüler neydi? “Ama hasta bakıcılar bizim sınıfımızdan değil, Emily” - kendini tamamlamak, doygunluğa ulaşmak için hemşireliği seçmek.</p>

  <p>Şimdiyse kendi kızı kalkmış, “Hayır,” diyor, onun mektuplarını yırtıyor, tabana kuvvet kaçıyordu ondan; anneleri tarafından kıskaca alınmış kızların kadim sığınağında son bulan bir kaçış: “Şey, evlenmemin nedeni, tabii ki annemden kurtulmaktı.”</p>

  <h3 id="ub8129bf9-6a8a-4081-9bb6-89814d3df579" style="text-align: center;"><span style="font-weight:bold;">Bir Kadın Grubu;</span></h3>

  <p style="text-align: center;"><a id="bookmark9"></a></p>

  <h3 style="text-align: center;"><b>Resmiyetten Uzak, Teklifsiz</b></h3>

  <p>Şimdi biraz hızlanıp ileriye, savaş yıllarına saralım; on-on beş genç kadından oluşan grubumuzun sorunlarına gelelim. O zamanlar, siyasal görüşlerine göre tanımlanıyorlardı, hepsi de sosyalist ya da komünistti; kendilerini böyle görüyorlardı. Birisiyle tanışırken ilk sözleri, şuna benzer bir şey olurdu: “Parti üyesiyim”; “Parti’ye, Hitler Sovyetler Birliğine saldırınca katıldım”; “Stalin Finlandiya'ya saldırınca, Parti’den ayrıldım” ya da “Hitler-Stalin paktı üzerine...”; “Ben Marksist komünistim” ya da “Marksistlerin Siyonist olamayacağını biliyorum, ama ben bir Marksist Siyonistim.”</p>

  <p>İnsanın ilk dikkatini çeken, hepsinin de çok iyi okumuş olması - hele şimdiyle kıyaslayınca, son derece çarpıcı bir durum. Zihinlerin televizyon ya da internet tarafından çürütüldüğü bugünlerde, bir eleştirmenin, üstelik övünürcesine, çok uzun olduğu için <span style="font-style:italic;">Harp ve Sulh</span>'u ya da anlaşılması çok zor olduğu gerekçesiyle <span style="font-style:italic;">Ulysees'ı</span> okuyamadığını söylemesi, hiç de ender rastlanan bir durum değil. O zamanlarsa, yetersizliğini itiraf etmek okurların aklına bile gelmezdi. Fikir birliğiyle, ortak bir sorunumuz olduğuna karar verdiğimizde, bizim için en doğalı ona edebiyat yoluyla yaklaşmaktı. Böyle, salt kadınların katıldığı toplantılara daha sonra hiç rastlamadım; toplantılarda sadece kadınların bulunmasının nedeniyse çok basitti, erkekler derdimizi anlayamıyordu.</p>

  <p>Hepimizin birer annesi vardı, fakat mesele sadece gözlerimizi devirip, “Ah, şu annem, bilirsiniz,” demekten ibaret değildi. Ciddi bir işti; odaklandığımız nokta, edebiyattan, oyunlardan, anılardan yola çıkarak, daha düne kadar ortada sadece, kızlarıyla oğullarının ödünü koparan, hükmedici, zorba babaların bulunduğuydu. Nereye gitmişti onlar? Şimdi onların yerini, kızlarını çıldırtan, nevrotik anneler almıştı. 1920’lerde çakılıp kaldığı anlaşılan bir anne vardı; kısa etekler giyip sallantılı, şakırtılı takılar takar, sigarasını otuz santim uzunluğunda, kehribar bir ağızlıkla içerdi; her sabah kahvaltı vakti kızının evine geliyor, akşama kadar kalıyordu. Kızı evliydi, annenin bu talihsiz gerçeklikle baş etme yoluysa kocayı yok saymak, “Onunla sırf beni sinir etmek için evlendin zaten,” demekti. Uç bir örnekti.</p>

  <p>Bazı kızlar koloniye, o sıralarda gelenek olduğu üzere, bir koca bulmak amacıyla gelmiş ama savaş rüzgârı RodezyalI erkekleri Rommel’le çarpışmak, bazen sağ kalıp bazen de kalmamak üzere kuzeye sürüklemişti. Koloni şimdi Kraliyet Hava Kuvvetleriyle, İngilizlerle doluydu, ama onlardan biriyle evlenmek, kızların gözünde, az buçuk yenilgi demekti. İngiltere’den, annelerinden gelen mektuplar, bir koca bulmaları için yalvarıyordu onlara. İki anne kızlarının peşinden Salisbury’ye geldiler; onlara göre böyle bir hamle tek bir anlama gelebilirdi: kızlarının onlarla birlikte yaşaması, onlara bakması. Benim annemse - yo, yeter.</p>

  <p>“Evlenip annemden kurtulmak” mı? Şaka gibi. Beni görmeye geldiğinde, eşyaların yerini değiştirir, hoşuna gitmeyen giysileri atar, hizmetkârları azarlar, aşçıya emirler verirdi. Yıllar sonra sürüklendiğim terapist, “İyi de, neden hiç hayır demedin ona?” diye sordu.</p>

  <p>“Bu bir çocuğa vurmaktan farksız olurdu,” diye yanıtladım. “Anne, artık bir yetişkin olduğumu kabullenmek zorundasın,” türünden bir şey söyleseydim, annemden şu karşılığı alırdım: “İyi de, insana hiç umut vaat etmiyorsun, hem de hiç.” Kocam buna güldü. Babama da başvuramazdım, çok hastaydı.</p>

  <p>Pekâlâ, bu acınası, yan kaçık kadınlar nereden çıkmıştı? Eh, yanıtı biliyorduk. Romanlardan alınma yüzlerce örnekle bezenmiş tartışmalarımız nasıl da ustalıklı, zekiceydi, fakat bütün o zekâya batmış tahlillerimizin herhangi bir şeyi değiştirdiğini anımsamıyorum. Sorunun ne olduğunu biliyorduk. Bu anneler, çalışıyor olması, çalışmış olması, yaşamlarında bizden, cadaloz mağduru kızlarından başka ilgi alanları bulunması gereken kadınlardı.</p>

  <p>Daha geçenlerde, İngiltere'de birileri kadınların çalışmaması, evde oturup çocuk bakması gerektiğini ileri süren bir bildiri yayınladığında, acaba kaç kadın tıpkı benim gibi avaz avaz haykırmak istemiştir, diye düşündüm: “Susun! Aklınızı mı kaçırdınız? Ne yaptığınızı bilmiyorsunuz. Çocuklarının özgür kalmasına bir türlü izin veremeyen bir kadın kuşağı daha mı yaratmak istiyorsunuz? İstediğiniz bu mu?”</p>

  <p>Annelerimizin hepsi yeterlilik, olanak açısından becerikli, muktedir kadınlardı, hatta bir-ikisi olağandışı ölçüde; avukat, doktor, milletvekili olmaları, şirket yönetmeleri gerekirdi.</p>

  <p>Hepsi, tamamı, bahtlarına düşene hayıflanır, ilenirdi: “Aslında bir şarkıcı...bir aktris...büyük bir sanatçı...elbise tasarımcısı...bir model olmalıydım, ama evlendim. Aklım ermiyordu, ne yaptığımı bilecek yaşta değildim. Çocuklar insanı bitiriyor - kendi adına kurduğun bütün hayallere son noktayı koyuyorlar.”</p>

  <p>Şimdi karşımızda, çocuk yapmamaya karar veren, sayıları da giderek artan kadınlar var; harika bir şey bu.</p>

  <p>Ölümden de beter bir yazgı tasavvur etmek istiyorsanız -çok uzağa gitmenize gerek yok- gözünüzün önüne on dokuzuncu yüzyılda ya da işte doğum kontrolünün bilinmediği herhangi bir geçmiş yüzyılda yaşayan, annelik içgüdülerinden yoksun bir kadını getirin. Evlenmek, sonra da çocuk doğurmak zorunda, çünkü önünde başka hiçbir yol yok. Asla çocuk sahibi olmaması gerekirken peş peşe doğuran, kaçışı olmayan bir kadın; tabii evde kalmış bir kız kurusu olmayı seçecek kadar çetin ceviz değilse.</p>

  <p>İşte, kadın grubumuzun tartıştığı konular bunlardı. Modern feministlerden bir hayli uzaktık: Bütün o konuşmalar annelerimizi değiştirmeye yaramadı, ama belki onlara katlanmamızı kolaylaştırdı.</p>

  <p>Geriye, annemin kuşağına baktığımda ürperiyor, içimden yineliyorum: Ah, Tanrım, bir daha asla, asla izin verme... sonra gözlerimi anneme çeviriyor ve nihayet onun gerçek halini, çiftliğe yerleştikten kısa bir süre sonra yaşadığı ruhsal çöküntüde ölüp giden gerçek Emily’yi görebiliyorum. Babamı, gerçek kişiliğini, savaştan önceki adamı hiç tanımadığımın bilincindeydim, ama gerçek benliğiyle annemi de tanımadığımı anlamam, yıllarımı aldı. Gerçek Emily McVeagh, öyküler anlatan, bana kitaplar getirten bir eğitimciydi. Ben de onu işte böyle hatırlamak istiyorum.</p>

  <p>Kendine biçtiği bütün rollerden, kendisi için düşlediği her şeyden uzaklaştığı o uzun geri çekiliş sırasında, çeşitli dönemlerde, annem kaderinde sadece anneliğin yattığını kabullendi: “Hepsi bu kadar!” Böyle zamanlarda, o eşi benzeri bulunmaz, tükenmek bilmez enerjisini bir kez daha bende yoğunlaştırır (erkek kardeşimi elinden kaçırmıştı), eğitimime ilişkin planlar yapardı. Minnet duymadığımı sanmayın. Ancak bu durumda benim de, madem İngiltere’de “iyi bir okul”a gitmemi amaçlıyor, o halde beni çiftlik işlerinde ne diye zorla eğitiyor, diye bağıra çağıra sorma hakkım doğuyordu - ben de soruyordum zaten.</p>

  <p>İngiltere’de okula gitmem, kardeşimle ikimizin “çiftlikten kurtulmak” dediğimiz şeyin bir parçasıydı; bunu hiç de aşağılayan, küçümseyen bir tavırla söylemezdik, gerçi boş konuştuğumuzu bilirdik, ama bu tanımlamanın annem ve babam için taşıdığı anlamı kavramamız olanaksızdı, çünkü biz onlar gibi kapana kısılmış değildik: Yeraltından uzanan, ıslak, yapış yapış kollar, ayak bileklerimize yapışmış, bizi aşağıya, derinlere çekmiyordu. Onların “çiftlikten kurtulması”, mısır ya da tütünden iyi bir mahsul elde etmelerine değil, ancak büyük İrlanda piyangosunu kazanmalarına ya da bir altın madeni bulmalarına bağlıydı.</p>

  <p>Uzun lafın kısası, bana kuluçkadaki tavuğa “baştan sona” göz kulak olmam, yetim buzağıdan sorumlu olduğum söyleniyor, bazen de, bir hafta boyunca tavukları yemlemek “tamamen senin görevin” deniyordu. “İşlerin nasıl yürüdüğünü, gerçekleri bilmek zorundasın,” diye bastırıyordu annem gözleri çakmak çakmak. “Her an hazır olmalısın,” diyordu babam. Ben de öğreniyordum; bunun için ona teşekkür borçluyum.</p>

  <p>Benim Kara Buzağım</p>

  <p><span style="font-style:italic;">Güzel ineğimizin adı Daisy Möö.</span></p>

  <p><span style="font-style:italic;">İyi kalpli ineğimizi çok severim.</span></p>

  <p><span style="font-style:italic;">Bütün yüreğiyle çalışır ki</span></p>

  <p><span style="font-style:italic;">Bize süt versin,</span></p>

  <p><span style="font-style:italic;">Elmalı tartımızla yememiz için</span></p>

  <p><span style="font-style:italic;">Sarı kaymak versin.</span></p>

  <p>Bence dünyada pek az kişi böylesine cana yakın bir inek tanımıştır.</p>

  <p>“Bir inek sürüsü” - onları güzelim İngiliz otlaklarına ve yoncalarına yarı bellerine kadar gömülmüş, hallerinden memnun bir durumda görürüz.</p>

  <p>Afrika’daki çiftliğimizdeki süt inekleriyse, altı-yedi tane, sıska, kadidi çıkmış hayvandan ibaretti: Yarım düzinesinin toplam sütü, evin ihtiyacını ancak karşılayabiliyordu; İngiltere’de bir tanesi yeter de artar.</p>

  <p>Öte yandan, ortada halinden hoşnut, yonca yiyen inek de kalmadı; onlara nasıl da gaddarca davranıyoruz; bir yere kapatıyor, sadece kendi istediğimiz şeylerle besliyoruz. Gümrah otlaklarda bir kez olsun gönüllerince gezinemiyor, asla taze havayı soluyamıyorlar; memeleri galonlarca sütle dolu, buysa öylesine doğa dışı bir şey ki, hastalanıp yere serilmeleri an meselesi. Bu hayvanlar bizim çiftlikteki bitkin, bir deri bir kemik yaratıkları görselerdi, gıpta ederlerdi: Onların yaşamı cennet gibi gelirdi.</p>

  <p>Evin ineklerine küçük bir oğlan bakar, bir leoparın ya da köpeklerin saldırısına karşı gözünü açık tutardı; sütün iyice azaldığı, en kötü dönemlerde annem oğlanı sıkıştırır, ailesine süt götürüp götürmediğini sorardı; elbette götürüyordu ve bunu yağmurlar başlayıncaya, çayırlar göverinceye kadar da sürdürecekti.</p>

  <p>İneklerimiz yaşama sımsıkı tutunmuş, sivri boynuzlu, deli gözlü hayvanlardı; yürüyüş yaparken onlara rastladığımda, aramızda mesafe bırakırdım.</p>

  <p>Evcil hayvan yok, dost canlısı inekler yok; kaymakları ailenin sadece tereyağı ihtiyacını karşılıyordu, o kadar; annemle babamın özlemle yâd ettiği o yoğun kaymakla ilgisi bile yoktu. “Ah, şimdi İngiltere’nin...”</p>

  <p>Düvelerden biri, boğası olan (aklınıza panayırlarda ödül kazanan boğalar gelmesin) bir komşuya götürülür, kutsal annelik görevine hazır bir halde geri dönerdi. Çetin yaşamının yıprattığı bir inek, iki, en fazla üç kez yavruladıktan sonra kasaba yollanırdı.</p>

  <p>Bir gün eve, biri siyah, öteki siyahlı-beyazlı iki buzağı getirildi. Anaları doğumda ölmüştü ve onları bizim, tepedeki evin büyütmesi kararlaştırılmıştı. Babama göre, duygusal bir saçmalıktı; annem bizim, yani erkek kardeşimle benim için yararlı olacağını söyledi, ama kardeşim üzerine düşen rolü oynamaya yanaşmadı. Erkek olan siyah buzağı benimdi, ondan ben sorumluydum.</p>

  <p>O soğuk, kurak mevsimde kovalarda çok az süt birikmekteydi, yine de, birazını bir leğene koyardık, süte batırdığım parmaklarımı buzağının ağzına sokardım. Parmaklarımı emişi, çekiştirmesi, o zamanlar bana güçlü, şiddetli bir gereksinimin tam yüreğinden fışkıran bir çığlık gibi gelirdi - hâlâ da öyle gelir: <span style="font-style:italic;">Yaşamama izin verin. Yaşamak zorundayım.</span> Savaşın ya da açlığın soyup soğana çevirdiği, hiçbir şeyi kalmamış bir dünyada yaşıyor olsaydım, sırf o ateşli emişi düşünmek, yaşamın her şeye galip geleceğine inanmama yeter de artardı. Buzağı parmaklarımı öyle büyük bir hırsla emerdi ki, parmaklarım bembeyaz kesilir, annem söylenir, “Yüce Tanrım, neredeyse kanını emecek!” diye buzağıyı paylardı. <span style="font-style:italic;">Ver bana, ver</span>,; <span style="font-style:italic;">ver bana...</span></p>

  <p>Kısa bir süre sonra, hiç süt kalmadı; buzağı ölmüş anasından süt sağma gayretiyle, bacaklarımı dürtmeye, umutsuzca tos vurmaya başladı.</p>

  <p>Bisikletli bir adamı dükkâna yolladık, kutu kutu süt tozuyla döndü; elde ettiğimiz sütü buzağıya verdik, kısa bir süre sonra parmaklarımı rahat bıraktı, burnunu kâseye gömdü. İçti, içti, içti; hem onun hem de kız kardeşinin arka tarafı ishalden yol yol oldu. “Öldüreceksiniz hayvanları,” diye homurdanıyordu babam. Ama buzağılar duruma uyum sağladılar, süt tozundan yapılma sütlerine alıştılar; doymak bilmiyorlardı, en azından benimki, adı Demi olanı. Onlara Louisa M. Alcott’un öykülerindeki ikizlerin adını vermiştik: Demi ile Daisy.</p>

  <p>Daisy ne yapıp ederdi, anımsamıyorum, aklım fikrim kendi küçük, haşarı buzağımdaydı; bir çalılığın altında, kardeşiyle birlikte durup benim görünmemi, yani sütü beklerdi.</p>

  <p>Çok yakışıklı, nefis bir hayvandı; parlak, yumuşak, kapkara; sütü görünce sevinçten butları titrer, kuyruğu sallanırdı; öyle güzeldi, öyle büyük bir zevk kaynağıydı ki...</p>

  <p>Bir çift ipek eldiven kadar güzeldi ve... Evet, bu yontulmamış çiftlik kızının siyah, ipek eldivenlerden söz etmesi size saçma, hayal ürünü gelebilir, ama o eldivenler gerçekti. Evde, saz damın altında, toprak bir duvara yaslanmış, kamaraya alman türden, üzerinde “Yolculukta Gerekli” yazan bir sandık, içinde de gece elbiseleri, şallar vardı; kapağındaki bir bölmede yelpazeler, eşarplar, küçük, payetli çantalar, eldivenler duruyordu; kimisi beyaz, abiye, kimisi de dirseğe kadar. minicik, siyah kehribar düğmeli, kara, ipek eldivenler. Böylesine şık eldivenleri kaldıracak tek bir kutlama, gezi ya da partiye katıldığımızı anımsamıyorum, ama onları hayretle, hayranlıkla seyreder, dünyanın Afrika’nın ortasındaki bu çalılık düzlükten ibaret olmadığının, başka düzlemlerin de var olduğunun kanıtları olarak görürdüm. Küçük, pürtüklü ellerimin arasındaki bu eldivenler, yumuşacık, parlak, bir yılanın soyduğu derisi kadar narin olan bu eldivenler... onlar, şey, işte küçük buzağımın ışıl ışıl, simsiyah zarafeti onlarla boy ölçüşecek düzeydeydi. Ortak noktaları neydi? İkisi de bir armağandı; yağmurlardan sonra, bir gün, ansızın açan, bozkırı kuraklığın kavurduğu Afrika’dan değil de bir yağmur ormanından çıkıp gelmişe benzeyen çiçeklerle kaplayan zambak bolluğu gibi, beklenmedik, umulmadık bir armağan.</p>

  <p>Kuraklık sürdü, kovalardaki süt giderek azaldı ve o zarif, kara buzağının içini yatıştırılamaz bir açlık gazabı kapladı. Anasıyla birlikte düzlüklerde yaşıyor olsaydı, henüz ot yemeye başlayamazdı, çok küçüktü, ama süt de onu artık doyurmaz olmuştu.</p>

  <p>Bunun üzerine annem ilave gıdalara başvurdu; öğütülmüş darıyı azıcık sütle karıştırıyor, o çok-amaçlı, her daim yararlı unlu karışımı elde ediyordu. Her iki buzağı da bu yiyeceğe bayıldı. Hızla serpilip geliştiler, yağmurlar başladığında ve yeşillik eski, kurumuş öbeklerin arasından fışkırdığında, aslında sulandırılmış lapa olan bu gıdayla beslenmekteydiler. Onlar için bir tava dolusu mısır unu lapası pişiriliyor, süt ve suyla karıştırılıyordu.</p>

  <p>Bu buzağıların, her ne kadar şirin, sevimli yaratıklar olsalar da, sonuçta başımıza bela olduklarını söylemek gerekiyor. Köpeklerden farksızdılar; tıpkı köpekler gibi her yere burunlarını sokuyor ya da onlarla birlikte, çalıların gölgesinde uyuyorlardı. Dışkılarının toplanması, bahçe toprağına serpilmesi gerekiyordu. Kapı eşiklerinde, patikalarda buzağılar ayağınıza takılıyordu. Köpekler onları onursal soydaşları sanıyordu; bir köpeği, buzağılardan birinin kulağını ya da lapaya bulanmış, kabuk bağlamış burnunu yalarken, o keskin, dipten kesici dişleriyle onların pirelerini, kenelerini ayıklarken görebilirdiniz; buzağılarsa hiç kıpırdamadan, gergince durur, bazen hafifçe sıçrayıp çifte atar gibi yapsalar da, asla kaçıp gitmezlerdi. Köpekler iki yana açılabilen kapıları bir itişte açar, eve özgürce girip çıkarken, buzağılar ne kadar uğraşsa da bunu beceremezdi.</p>

  <p>Büyük bir hızla büyümekteydiler. Demi’ye binmeye çalışırdım. Şeritler halinde kestiğim çarşaflardan yularlar, gemler yaptım, sıkıladım, sağlamlaştırdım, fakat daha ilk denememde, bir çekişte kopardı, beni yara bere içinde yere fırlattı. Ama bana yine de kin gütmedi.</p>

  <p>Bu arada babam ne yaptığımızı bilmediğimizi, bu ikisinin sürüye geri yollandığında kabul görmeyeceğini, diğerleri tarafından dışlanacağını söylüyordu. Canlarının istediğini yapan, gönüllerince yaşayan bu iki evcil hayvanımıza acıklı bir gelecek hazırlıyorduk.</p>

  <p>Darı lapasından köpek bisküvisi yapıyorduk. <span style="font-style:italic;">Polenta’</span>nın<a id="footnote8"></a><sup><a href="#bookmark10">8</a></sup> adını duymamış olsak da, hazırladığımız şey polenta’ydı. Çok daha sonraları, İtalyan mutfağında <span style="font-style:italic;">polenta</span> yapmanın, aileyi bir araya toplayan bir gelenek olduğunu okudum. Bizim dumanlı mutfağımızda, kara kazan odun ateşinin üzerine konur, ortalığa fokurdayan, kaynayan suyun o hafif asitli kokusu yayılırken, altın sarısı mısır unu yavaş yavaş suya dökülür, iyice karıştırılırdı... Bu, şimdi popüler olan, tatsız tuzsuz bulamaç değil, işlenmemiş, lezzet dolu mısır lapasıydı.</p>

  <p>Fırın tepsilerinde, kızartılan etlerin yağı, suyu yol yol iz bırakırdı; böyle bir şey artık yok. Pazar günleri et pişirilirken ortalığı nefis bir yağ kokusu kaplar, kâselerde donan ve bir-iki santim kalınlığında, koyu renk bir jöle haline gelen yağlı et suyu, daha sonra kızarmış ekmeğe sürülerek yenirdi. Ya da köpek bisküvisi yapılmak üzere fırın tepsilerine dökülürdü. Mısır lapası yağa yedirilir, bir bıçakla baklava şeklinde kesildikten sonra, üzerine kaya tuzu serpilip fırında pişirilirdi. Tadı nefisti. Biz çocuklar aşırabildiğimiz kadarını aşırırdık, hizmetkârlar da öyle;</p>

  <p>köpekler mutfakta, yiyeceğin soğumasını beklerken, paylarına düşeni almak isteyen buzağılar görünürdü. Bu çıtır çıtır, tuzlu, leziz köpek bisküvilerinden çok, daha çok yapmak gerekirdi; buzağılar verilen her lokmayı yalayıp yutmaktaydı.</p>

  <p>Bu yiyeceğin bir dilimi için köpeklerden biriyle buzağının itiştiğini, çekiştiğini sık sık görürdünüz; benim artık iyice semirmiş olan buzağım köpeği kenara itiverirdi.</p>

  <p>“Er geç Sürüye dönmek zorundalar,” diyordu babam, ama biz, daha doğrusu ben erteliyor, geciktiriyordum. Dik başlı, kabadayı tavırlı buzağıma çok düşkündün).</p>

  <p>Geceleri, yatak odamın kapısının önüne bir taş koyar, kapı açık yatardım. Köpeklerin yatağa sıçraması, birkaç kez olduğu gibi, bir yılanın içeri süzülmesi olasılığına rağmen. O kapıyı kapatmaya gönlüm bir türlü razı olmuyordu. Yatağım, çalılıkların gerisindeki, güneşin doğduğu noktadaki, mavi, pembe ve mor renkli Dyke dağlarına bakıyordu.</p>

  <p>Bir gece uyandım ve karşımda benim buzağıyı buldum; ne yapacağını bilemez gibiydi. Onunla aramda boş bir yatak vardı; bizimki ebeveynimin yatak odasının kapısına omuz vurmaya hazırlanıyordu. O iriyarı canavarı ite kaka odamdan çıkarmak zorunda kaldım. Babam daha fazla dayanamadı, “Yeter artık,” dedi. “Sığır sürülerinin evin içinde dolanıp durmasına göz yumamayız.”</p>

  <p>“Ama o yalnızca...” diye geveledi annem, onun yalnızca bir yavru olduğunu belirtmek için.</p>

  <p>Oysa değildi.</p>

  <p>Böylece, genç, siyah öküzle -evet, artık öküz sayılırdı- siyahlı-beyazlı güzelim kız kardeşi evden götürüldü. Göründüğü kadarıyla, sürü onları pek yadırgamamıştı. Ama ikizlerin talihi yaver gitmedi. Benim buzağı, genç, güçlü bir boğa olamadı: Yumurtalıklarında bir hata vardı, boyunduruğa ya da arabaya koşulmaya da razı gelmiyordu. O, rüzgârların estiği, yüksek bir yeri anımsıyordu, sıcağın akrep gibi soktuğu bu çalılık araziyi değil. Orada köpekler, burada olduğu gibi, sizi kovalamaz, kulaklarınızı yalar, kenelerinizi temizlerdi. Orada okşamalar, küçük, leziz ikramlar vardı. Sıradan, hımbıl bir yük öküzü olmayacaktı o; hayır. Sonra kız kardeşi yavruladı; belki de vaktinden çok önce doğurduğu için, her iki yavrusu da öldü.</p>

  <p>Kısacası, başarısız olunmuştu.</p>

  <p>Çiftlikte dolaşırken, gözüm hep buzağımı arardı; bir gün, yeri göğü inleten bir toynak gümbürtüsü duydum ve boynuzlarını dikmiş, eski bir dostluğu tazeleme kararlılığıyla bana doğru koşan, kocaman, kara bir öküz gördüm. Kendimi en yakındaki karınca yuvasına attım, şansıma yüksekçe bir yuvaydı, hemen tırmandım. Öküz durdu, başını kaldırıp bakındı, ama ben çoktan yok olmuştum.</p>

  <p>O boynuzlar... bir zamanlar buzağı başını eğer, ben de o küçük, sert yumruları okşardım. Yeni yeni fışkırmaya başlamış olan boynuzlar, canını yakıyordu. Şimdi, o ölümcül boynuzları sağa sola sallar, böğürürken, sonra da çekip giderken, o günleri anımsıyor muydu?</p>

  <p>Zavallı Demi’in, hiçbir işe yaramayan, faydasız bir yaratıktı artık. Bir gün, ben okuldayken, etinden işçilere ziyafet çekmiş, benden gizlemişlerdi. Bense sormayacak kadar tedbirliydim. Yıllarca, kendi başıma etrafta gezinirken, toynak gümbürtüsü duyduğumu, o devasa, sakar,sevgi dolu yaratığın üzerime doğru koştuğunu hayal ettim.</p>

  <p><img alt="Image" src="../Images/07.jpg" /></p>

  <p>Ama zihnimin gerisinde bir çağrı vardı; İngiltere’deki “iyi bir okula” değil, Güney Rodezya’nın Banket şehrindeki, Asla Bir Daha Asla Ülkesi’nin olanca haşmetini simgeleyen yaşamdan mümkün olduğunca uzak bir yaşama. Bu düşsel yaşamı özetleyen şeyse, ana babamın yatak odasında, bir perdenin arkasında duran, üzerinde “Yolculukta Gerekli” yazan, kahverengi sandıktı.</p>

  <p>İçi, eve her nasılsa girebilmiş, ender bulunan moda dergisindeki kıyafetlerden hiç de aşağı kalmayan, şık giysilerle doluydu. Onlara dokunmak, onlarla oynamak, onları kucaklamak için yalvar yakar olurdum. Annem, “Hayır, olmaz,” derdi. “Hem neden? Sana ne faydası dokunacak ki?” Sonra, eklerdi: “Eski elbiselerimi eşelemek sana yararlı hiçbir şey öğretemez.”</p>

  <p>Ama sonra, bir gün, durup dururken, olur dedi; karşısına yeni bir hayal kırıklığı dikilmiş, hayır, bu gece elbiselerini, bu tüylü, ipekli atkıları, brokar ayakkabıları, etek uçları taşlarla, nakışlarla süslü, saten tuvaletleri bir daha asla giyemeyeceksin, demiş olmalı.</p>

  <p>Gece elbiseleri sandığın orta kısmındaydı; kapağı açınca güveler uçuştu.</p>

  <p>“Daha fazla naftalin koymalıydım,” dedi annem, giysileri için kurduğu değerli hayallerin güve yenikleriyle yok olup gidişine tanık olmaya hazırlanan birinden hiç beklenmeyecek kadar kuru, aldırışsız bir sesle. Hırslı, açgözlü, beceriksiz ellerim ince, hışır hışır -şey, artık pek de hışırdamayan- beyaz kâğıtları aralarken, annem orada, öylece oturdu. Adaçayı yeşili, dantel bir elbiseyi yere yaydım; uzun kolluydu, önde uçuk pembe şifondan ya da ten rengi, tülümsü bir kumaştan yapılma bir tutam, V şeklindeki derin yaka oyuğunu kapatıyordu. “Gemideki akşam yemekleri için,” diye mırıldandı annem. “Ama onu hiç giymedim. Yolculuk için fazla resmiydi.” Bir akşam yemeği elbisesi! İnsanlar akşam yemeğine özel kıyafetler giyiyorlardı demek? “Ziyafet, yemekli parti demek istiyorum,” diye düzeltti annem, gözyaşlarını dizginleme çabasının kuruttuğu, kayıtsız, gelişigüzel sesiyle.</p>

  <p>Elbise işte orada, yerde yatıyordu; etrafında kırışmış, buruşmuş ince kâğıt topakları.</p>

  <p>Etek uzunluğu, 1924 modasına uygun, bileğin az yukarısındaydı. O dönemden sonra, genç kız tarzı, sevimli, kadınsı elbiselerin etekleri dizlere kadar çıkmış, sonra yeniden uzamıştı. Sandıktan, yeşil gece elbisesinin üzerinde duran, kaygan kütleyi çıkardım, görebilmek için havaya kaldırdım; lacivert şifon kumaşın üzerine, hem öne hem de arkaya, iki kat, gece mavisi payetler işlenmişti.</p>

  <p>“Onu yolculuğun son gecesi giydim,” diye mırıldandı annem, “kaptanın masasında. Herkesin dikkatini çekmişti.”</p>

  <p>Elbiseyi havada tuttum. Ağırdı. “Şu muhteşem işlemelere bak.” Şifonda minicik delikler açılmıştı. Payetler hâlâ yerli yerindeydi, çünkü güveler yalnızca onların tutturulduğu kumaşa saldırmıştı.</p>

  <p>Hayran olunacak bir elbiseydi, sevilecek değil.</p>

  <p>Bir sonraki, yine lacivert, hazır bir elbiseydi; sade, yuvarlak bir yakası ve tülden, şifon ya da benzeri bir şeyden yapılma, basenden aşağı kat kat dökülen bir eteği vardı. Bu etek katmanları güvelere tam bir şölen olmuştu.</p>

  <p>“Bu bir balo elbisesi,” dedi annem. “Ama onu aldıktan sonra, tek bir baloya bile denk gelmedim.”</p>

  <p>Sonra sıra, siyah bir dantel elbiseye geldi; yine kalçadan başlayarak bollaşan eteğinin ucuna, zümrüt yeşili biye geçirilmişti. Dirseğe kadar uzanan, dantel kolları vardı.</p>

  <p>Bunu giyerken, tek koluma, dantelin altına bir bilezik takmam gerekiyordu, diye açıkladı annem.</p>

  <p>“Anlıyorum,” dedim.</p>

  <p>Sonra, <span style="font-style:italic;">tuvalet</span>; görmesi için tutup kaldırdığım, güzelim tuvalet. Üst kısmı çok uçuk gri, su rengi şifondan, üzerinde yaprak biçiminde işlenmiş, kristal boncuklar. Alt kısım, belden aşağısı, biraz daha koyu gri, sudan çok pusu andıran renkte; yaprak desenli boncukları daha fazla.</p>

  <p>Göğüs kısmında, silme kristal işli, geniş bantlar. Üzerinde aynı boncuk desenlerinin yinelendiği, siyah, küçük, kısa bir ceket.</p>

  <p>“Ah, ah,” diye inledim. “Şuna bak, ah, şuna bak.”</p>

  <p>O da baktı ve gördü... “Onu hiç giymedim,” dedi. “Askıda gördüğüm an, benim elbisem olduğunu anlamıştım. Ona mutlaka sahip olmalıydım, dünyanın parasını verdim...” Elini, çiftlik hayatının yıprattığı o ince, zarif elini uzattı, elbiseyi okşadı.</p>

  <p>Güve yeniğiyle doluydu.</p>

  <p>Bir tane de iyi cins ketenden, yeşil bir elbise vardı. Ötekiler gibi, o da kalçadan başlayarak bir çağlayan gibi dökülüyor, beyaz nakışlı, genişçe bir etek ucuyla son buluyordu. Aynı işleme yakada ve kol ağızlarında da vardı. İyi ama insan bunu ne zaman, nerede giyerdi?</p>

  <p>“Bir düşün,” dedi annem, havada asılı duran toz kadar kuru bir sesle, “bunu Banket’te giymeye kalksam, millet ne der?”</p>

  <p>“Ne elbisesi bu?”</p>

  <p>“Garden parti elbisesi.”</p>

  <p>Garden parti, ha!</p>

  <p>“Salisbury’deki parkı biliyorsun. Eh, onu İngiliz ağaçları, İngiliz fundalıkları ve çiçekleriyle tahayyül et. Müzik çalmıyor, kocaman bir tentenin altında çay ve içecekler sunuluyor.”</p>

  <p>Artık ağlıyor, eliyle gözyaşlarını siliyordu.</p>

  <p>Joıjet kumaştan bir elbise - narin bir şey.</p>

  <p>“Bak, güz renkleri,” dedi annem, “tıpkı sonbahardaki bir kayın ağacı gibi.”</p>

  <p>Etek dizin altındaydı, verev “dilimler” halinde kesilmiş, her birinin ucuna kahverengi bir boncuk geçirilmişti.</p>

  <p>“Bence bunu burada giyebilirim... bir parti verilirse tabii. Yo, hiç sanmıyorum.”</p>

  <p>Sonra, kesin bir dille ekledi: “Aptallık ediyorum.” Doğruldu, ayağa kalktı. “En iyisi sen al bunları,” dedi. “Oyun olsun diye süslenip püslenirsin. Ya da, canın isterse kesip atarsın... Umurumda değil...” Sonra, galiba ağlayacak bir yer bulmak için, kendini dışarıya attı.</p>

  <p>Gümüş lameli bir elbise: Kumaşı, birlikte dokunmuş gümüşi ve siyah ipliktendi. Yer yer kararmıştı. Ölüm kokuyordu. Yaka çevresine ve kol ağızlarına siyah kehribar boncuklar işlenmişti. Boncuklar dökülmeye başlamıştı. Diğer elbiselerin üzerine, yere saçılmışlardı; minicik, siyah karıncalar gibi.</p>

  <p>Böylece, o güzelim gece elbiseleri doğrandı, lime lime oldu; yaşım büyüyüp boyum birkaç santim uzadığında, elde kalabilenleri denemeye çalıştım.</p>

  <p>Ama giymek istediğim şeyler bunlar değildi; bin dokuz yüz yirmili yılların modasıyla dalga geçiliyor, alay ediliyordu artık. O düşük belli, göz alıcı elbiseler hakkında iyi bir şeyler söylenebilmesi için, altmışlı yılları ve mini etekleri beklemek gerekecekti.</p>

  <p>On iki-on üç yaşındaki bedenime bu elbiselerden birini doladığımda, ya da kristal boncuklu, gri şifonu kardeşimle birlikte, şaka olsun diye köpeğe giydirdiğimizde, annem kaşlarını çatıp bakardı, o anda beni sırtımda bir İngiliz kız okulunun formasıyla görmekteydi, çünkü “çiftlikten kurtulmak” her geçen yıl daha da güçlenen ve daha da uzaklaşan bir hayaldi.</p>

  <p>Annem zaman zaman, yüksek sesle Londra hayalleri kurduğunda, kendini genç bir kız ya da genç bir kadın olarak, arkadaşlarıyla bir tiyatro oyununa, Trocadero’ya, konserlere, parklardaki pikniklere giderken düşlediğinde, babam da ondan geri kalmazdı, ama karısının fantezilerine ayak uydururken (“Ah, şu an orada, Piccadilly’de olduğumuzu düşünsene” ya da “Kestane satıcısını anımsıyor musun?”), onun zihnindekiler çok farklı, bambaşka manzaralardı.</p>

  <p>Sık sık beni ya da erkek kardeşimi, elimize buzlu çayla dolu bir termos tutuşturup araziye, babamı bulmaya gönderirlerdi. Ustabaşının gözetiminde çalışan tarım işçilerinin önünden geçer, babamı tek başına, seyrederken bulurduk... Seyrettiği şey, bir dalda sürünerek, ağır ağır ilerleyen bir bukalemun da olabilirdi, yağışlı mevsimde yuvalarını suyun üzerinde kuran dokumacıkuşları da, örümcek kaynayan bir koruluktaki, ağaçtan ağaca uzanan örümcek ağıyla bir köşesinde nöbete yatmış, ürkütücü görünüşlü, sarılı-siyahlı örümcek de.</p>

  <p>Örümcekler babamı büyülüyordu, bense onun omuzlarının gerisinde, örümceğin sıçrayamayacağı bir yerde durmaya özen gösterirdim. Bir böcek konunca, ağ tabakası titrer, örümcek de o güçlü, kara bacaklarıyla avını yakalamaya koşardı. Bir dakikaya kalmadan, pervane ya da bokböceği yapışkan ağa sımsıkı dolanmış olur, yakalandığı yerde, daha sonra gelecek olan örümceği beklerdi. “Şu pervanenin neler hissettiğini tasavvur et,” derdi babam. “Kıpırdayamıyor. Oradan örümceği görebiliyor mudur acaba? Hepimizin böyle kendi içimize kapanmış olması bence çok isabetli. Bir düşün, ya zavallı pervanenin duygularını hissedebilseydik? Korkunç bir şey olurdu.” Babamı aramaya çıkmaktan hoşlanırdım - bisikletle ya da yürüyerek. Beni görünce, “Örümceği” -ya da yavrusunu besleyen bir kuşu- “biraz daha izlemek istiyorum,” dediği olurdu; “yemeğe azıcık gecikeceğim.” Ama sonra şekere yakalandı; artık eve dönüp kendine insülin iğnesi yapması, küçük lambanın yanında durup cam tüpü aleve doğru kaldırması ve idrarını incelemesi gerekiyordu.</p>

  <p>“Bazen, çiftlikten ayrılmayı aslında hiç istemediğini düşünüyorum,” derdi annem, babamın öğle yemeğine yine gelmeyeceğini duyduğunda: “Bir örümcek varmış da...”</p>

  <p>Babama insülin sağlamak, güvenilmez, rizikolu bir işti. İlaç Güney Afrika’da bir yerde yapılıyordu. Üreticiler onu bir kutuyla, kuzeye giden trene teslim eder, Salisbury’de kutuyu alan biri de daha sonra Banket trenine teslim ederdi. Kutu postaneye ulaşır, görevli telefon edip değerli malzemenin geldiğini, beklediğini bildirirdi. Bisikletli bir adam, ya da biz, aileden biri, insülini almaya giderdi. Buzdolabı yoktu. Satın alacak güce erişinceye kadar, pek çok çiftçinin ortak kullandığı bir mekanizma vardı. Karıncaları uzak tutmak için, dezenfektan kutularıyla birlikte, gölgelik bir yere yerleştirilmiş, iki yanına çift katlı kümes teli sarılmış, büyük, yüksek bir kutu, bir tür kasa. Tellerin arasına, bir sıra kömür dizilmiş. Kasanın tepesinde, çepçevre, üzerine küçük delikler açılmış teneke oluklar. Bunlara doldurulan su, kömürden geçip aşağıya sızardı. Aşırı sıcak günler dışında, evet, içindekini serin tutardı, ama insülin sürekli bir endişe kaynağıydı.</p>

  <p>Annemle babam sonunda Salisbury’ye taşınınca, oradaki buzdolabı sayesinde, şeker denen baş belası konusunda belli bir rahatlama oldu.</p>

  <p>Babam için artık arazide saatlerce oyalanmak, izlemek, derin düşüncelere dalmak zorlaşınca, evin önündeki verandada giderek daha çok oturur, etrafı seyreder oldu. Altı-yedi kilometre uzaktaki tepelerde, kendine usul usul yol açan bozkır yangınlarını izlerdi. Ya da başını geriye atar, gökyüzüne bakardı. Geç saatlere kadar uyanık kalmama izin veriliyordu, daha sonra erkek kardeşime de verildi: “Sizin için yararlı olur.” Babam gibi, biz de şezlonglarımıza uzanır, kayan yıldızları sayardık. Öyle çoktu ki bunlar. Yıldızlar da parlak, çok yakındı. “Bakın, işte Güney Haçı”; “Bakın, şuradaki Orion... Saban, Ülker...” Annem, “Yatma vakti geldi,” deyip dursa da, babam karşı çıkardı: “Bırak, seyretsinler.” Yıldızlar onu şaşırtıyor, mest ediyordu; dolunay olduğu günler ay ışığı büyüden farksızdı, bizi koltuklarımıza çiviliyordu.</p>

  <p>“Böyle bir şeyi Piccadilly’de asla göremezsin, hanımefendi,” diye anımsatırdı babam. “Bazen salt bunun için, bu geceler için bile değer, diyorum. Bazı sabahlar uyandığımda hemen geceyi düşünmeye başlıyorum, gece olunca burada oturup...”</p>

  <p>“Değer, ha!” diye tekrarlardı annem alçak sesle; ne diyordu bu adam? Mehtap, yıldızlar, çiftlikteki bu uzun, ömür törpüsü çileyi temize çıkarmaya yeterdi, öyle mi? Evet, babam aynen bunu söylüyor ve büyük bir olasılıkla, buna bütün kalbiyle inanıyordu da.</p>

  <p><img alt="Image" src="../Images/08.jpg" /></p>

  <p><img alt="Image" src="../Images/09.jpg" /></p>

  <p>Kardeşimle ben her yere bisikletle gider, çalılık arazideki doğal patikalardan geçerek bazen evden kilometrelerce uzaklaşırdık. En sevdiğimiz yer, o zamanlar Ayrshire Tepeleri denen kısımdı; orada leoparlar olduğunu biliyorduk. Ancak yıllarca karış karış gezdiğimiz o tepelerde yalnızca bir kez bir leopar, daha doğrusu, bir mağaranın içine süzülüveren hayvanın kuyruğunu gördük. Ama Buşmanların<a id="footnote9"></a><sup><a href="#bookmark11">9</a></sup> yaptığı resimlerle karşılaştık; o zamanlar pek umursanmaz, kimseye ilginç gelmezdi. Şimdiyse, kayaların üzerine, göz hizasına (daha doğrusu, bir kaya tavşanı, bir yılan, hatta -şansımız yaver giderse- o ele geçmez leoparı görme umuduyla yukarıya dönük gözlerimizin hizasına) resmedilmiş olan o canlı, küçük figürlerin yorumlarını, açıklamalarını içeren, koskoca bir sanayi oluştu; bugün isteyenin rahatça ulaşabileceği, olağanüstü çizimlerdi, erkeklerin, hayvanların resimleri, ama en hayran olunası resimler, hayvanlarınkiydi. “Şunun güzelliğine bak - bu bir geyik; şu da bir devekuşu.”</p>

  <p>“Devekuşu mu, <span style="font-style:italic;">burada mı</span>? Eskiden devekuşları vardı, demek. İnsan bir devekuşunu <span style="font-style:italic;">hayalinden</span> uyduramaz, öyle değil mi?”</p>

  <p>Annemle babam Buşman resimleriyle ilgili öykülerimize farklı tepkiler verirdi. Annem burada, çiftlikteki ilginç bir şeyin, buradan kurtulma olasılığını tehlikeye düşürebileceği duygusuna kapılırken, babam duyduklarından büyülenirdi. “Aslında şaşırmamak gerek; Buşmanlar yüzlerce... binlerce yıldır buradaydılar, burada yaşadılar...” Gözümüzün önünde, çalıların arasında, ikişer, üçer kişi ya da ekipler halinde koşan küçük avcılar canlanırdı.</p>

  <p>“Bantu’dan<sup>2</sup> çok daha önce buradaydılar.” Siyahlara o zamanlar böyle denirdi. “Bantu kuzeyden dalgalar halinde, öldürerek, yağmalayarak geldi...”</p>

  <p><span style="font-style:italic;">“Bantu”</span> sözcüğünün anlamı yalnızca halktır, o kadar.</p>

  <p>“O resimleri kendim görmeliyim...” Demek ki, babamın şekere yakalanıp sağlığını iyice yitirmesinden önceydi. Kardeşimle bense, on, on bir, on üç yaşlarındaydık - aşağı yukarı.</p>

  <p>“Kendi gözlerimle görmeliyim...” Annem bizi uyarır, caydırmaya çalışırken, babam sopasını aldı, arabaya bindi. Biz önden, bisikletle gidecektik, o da bizi takip edecekti. Eski araba, Overland, delik deşik yollarda bir süre hoplaya zıplaya ilerledikten sonra, pes etti. Babam arabadan indi, gözlerini az ileride pedal çevirmekte olan bize dikti. Sonra, arazi yerini kayalık bayırlara bırakınca, biz de yola devam edemez olduk; bisikletleri bir çalı öbeğinin altına soktuk, yürümeye başladık. Bir bisikletin fiyatı beş pounddu - bir yıllık maaş tutarı. Bir işçi için, terk edilmiş bir bisiklet bulmak, bir kâse altın bulmaktan iyiydi.</p>

  <p>Enerjik, yerinde duramayan çocuklar için kayalara tırmanmak, taşların, devrilmiş ağaçların üstünden aşmak mesele değildir, ama babam için güçtü. Yine de tırmanmayı sürdürdü; kayalara yapışmış sarı otlarda kayarak, taşlara takılıp tökezleyerek. Biz yine önden gidiyorduk, gözümüz tanıdık küçük, kayalık Jcopje’de, ikide bir durup geriye, tek bacaklı erkeğin bizi izleyip izlemediğine bakıyorduk. Yılanlar bir yana, vahşi yabandomuzlarının da bu bölgeyi sevdiğini biliyorduk. Ama babam yoluna inatla devam ediyordu; onun için son derece tehlikeli olan bu tırmanışın son aşamalarında, artık çalılara, ağaç köklerine, tutunabileceği her şeye yapışıp kendini yukarı çeker olmuştu. Önündeki son, granit yamaca boylu boyunca uzandı, adeta emeklercesine, kendini santim santim yukarı çekti, tepede asılı duran, muazzam kaya kütlesinin altındaki, düz sayılabilecek toprağa ulaştı. Resimler öyle yüksekteydi ki, küçük, ufacık tefecik insanları resimleri yapacakları yere ulaşmak için ağaç kütüklerini, hatta kocaman kayaları aşarken tahayyül etmek gerekiyordu. Babam son birkaç metreyi sürünerek aldı, “Hele şuna bakın,” dedi. Çok gerilerde kalmış bir zamanın hayvanları, şimdi tam karşımızdaydı; tavşanlar, keçiler, geyikler - yoksa şu bir timsah mı? Benekli bir böğür - evet, bir leopar ve evet, bir devekuşu; millet istediği kadar dalga geçsin, <span style="font-style:italic;">gerçekten</span> de bir devekuşuydu bu.</p>

  <p>Babam yere oturdu, bakakaldı. Sonra, yorulana kadar baktıktan sonra döndü, geriye, çalıların üstünden aşağıya baktı; yaşadığımız bakımsız, döküntü ev aşağılarda, epeyce uzaklardaydı.</p>

  <p>“Bazen, hepsine değerdi diye düşünüyorum,” dedi babam savunurcasına, sözleri annemin kulağına ulaşıyormuşçasına.</p>

  <p>Muhteşem bir ülkeydi bu; hâlâ da öyle. Onu kısa bir süre önce, bir kez daha gördüm; zihnimde Buşman kabileleri, sonra Bantu; adı artık değişmiş olsa da, kesinlikle yakıp yıkan, yağmalayan Bantu, çünkü insanların yaptığı budur.</p>

  <p>Çocuk olmama karşın, ne kadar muhteşem bir coğrafyada yaşadığımın farkındaydım -bunu gayet iyi biliyordum- ama bunca zamandan sonra geri dönmek, can evimden vurmuştu beni. Şurası, erkek kardeşimle bisiklete bindiğim, koştuğum, taşı tencereye isabet ettirme oyunu oynadığım yerdi. Hayır, oyun bahçemiz değildi burası; çalılık bilinci gelişmiş o ciddi İkiliyi, oyun oynayan iki çocuk diye tanımlayamazsınız.</p>

  <p>“Aman Tanrım,” dedi, gözlerini çalılardan, <span style="font-style:italic;">kopje’ler-</span>den, ağaçlardan, tepelerden, ırmaklardan bir türlü alamayan babam.</p>

  <p>Sonra, ağır ağır geriye, bisikletleri gizlediğimiz yere, eski arabaya döndük, sonra da eve.</p>

  <p>Babam Buşman resimlerini anneme uzun uzun tarif etti. Aklı zamanla, tarihle doluydu.</p>

  <p>“Anlamıyor musun, hanım? Tıpkı İngiltere gibi. Bildiğin gibi, bizde de Piktler<a id="footnote10"></a><sup><a href="#bookmark12">10</a></sup>, İskoçlar, Anglolar<a id="footnote11"></a><sup><a href="#bookmark13">11</a></sup>, Saksonlar, Vikingler ve Fransızlar geldi geçti... ve her istila ırza geçti, talan etti, rahipler bir önceki işgalci rahipleri öldürdü, başa yeni krallar ve saray erkânı geçti. Görmüyor musun? İkisi tıpatıp aynı. Buşmanlar burada, kimilerinin dediğine göre, binlerce yıl yaşadılar, sonra bu kabileler geldi, ardından biz beyazlar; bizden sonra kim gelecek peki? Araplar yanıtına hiç şaşırmam doğrusu. Her neyse, birileri mutlaka gelecek... Ve her dalga, burada var olanı yok edecek.”</p>

  <p><a id="bookmark2"></a><a href="#footnote1">1</a></p>

  <p>İngilizce hem özgür, bağımsız hem de bedava anlamına gelen “free” sözcüğünden hareketle Özgür/Bedava Hastane. (Ç.N.)</p>

  <p><a id="bookmark3"></a><a href="#footnote2">2</a></p>

  <p>Devlet yardımı dağıtan memur, görevli; sosyal hizmetler görevlisi. (Ç.N.)</p>

  <p><a id="bookmark4"></a><a href="#footnote3">3</a></p>

  <p>İngiliz ordusunda er; bizdeki Mehmetçik anlamında. (Ç.N.)</p>

  <p><a id="bookmark5"></a><a href="#footnote4">4</a></p>

  <p>Ev işlerine yardım ederek, ama daha çok çocuk bakarak harçlığını çıkarmaya çalışan, genellikle öğrenci, genç kızlar. (Ç.N.)</p>

  <p><a id="bookmark6"></a><a href="#footnote5">5</a></p>

  <p>F.K Upton’ın daha sonra yaratacağı, zenci-soytarı tiplemesi. (Ç.N.)</p>

  <p><a id="bookmark7"></a><a href="#footnote6">6</a></p>

  <p>Güney Afrika’da küçük tepe. (Y.N.)</p>

  <p><a id="bookmark8"></a><a href="#footnote7">7</a></p>

  <p>Güney Afrika’da, Botsvana sınırında, kuzeybatı eyaleti; İkinci Boer Savaşı’nda (1899) kuşatılmış, pek çok cana mal olan kuşatma 217 gün sürmü|tür. (Ç.N.)</p>

  <p><a id="bookmark10"></a><a href="#footnote8">8</a></p>

  <p>Mısırdan elde edilen bir tür irmik yemeği. (Ç.N.)</p>

  <p><a id="bookmark11"></a><a href="#footnote9">9</a></p>

  <p>Hem Avustralya’da hem de Güney Afrika’da, çalılık arazilerde yaşamış olan (sayıca azalmış olsa da, hâlâ yaşayan), siyah ırka mensup, daha çok avcılıkla geçinen insanlar. (Ç.N.)</p>

  <p>Orta ve Güney Afrika’da yaşayan zenci kabile toplulukları. (Ç.N.)</p>

  <p><a id="bookmark12"></a><a href="#footnote10">10</a></p>

  <p>Roma döneminden onuncu yüzyıla kadar, İskoçya’nın doğu ve kuzey bölgelerinde yaşayan karma kavimler. (Ç.N.)</p>

  <p><a id="bookmark13"></a><a href="#footnote11">11</a></p>

  <p>Beşinci yüzyılda İngiltere’yi istila eden bir Cermen kabilesi. (Ç.N.)</p>
</body>
</html>
