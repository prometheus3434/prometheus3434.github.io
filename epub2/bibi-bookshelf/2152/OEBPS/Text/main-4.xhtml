<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 id="u28eb65da-10f3-4e22-aba4-09de6b4a9c60" style="text-align: center;"><a id="bookmark0"></a><span style="font-weight:bold;">Hemşire McVeagh</span></h3>

  <p>Annemin tarihe bakış açısı, gündelik görevleri yüzünden bir hayli daralmıştı; evimize açıkça “klinik” denmese, daha doğrusu herhangi bir tanım konmasa da, işin aslı o bir klinikti, annem de bu kliniğin hasta bakıcısı.</p>

  <p>Her sabah tarım işçileri, erkekler, kadınlar ve çocuklar gelip mutfağı doldurur, hatta bazen dışarıya, çalılıklara taşarak annemi beklerlerdi. Bu insanların hepsi, her gece, bir kütüğün yandığı, dumanlı kulübelerde uyuyorlardı. Başlarına örtüler, kumaşlar sararlardı, sabahları karşıdan bakan biri, bu bekleşen kalabalığı, bir ağızdan “hurra” demesi istenen bir tiyatro figüranları topluluğu sanabilirdi. Bunlardan çıkan sesse, “ateş” anlamına gelen “<span style="font-style:italic;">Çefua, çefua</span>” idi; bir yandan da göğüslerini, boğazlarını gösterir, anneme oralarının yandığını anlatmaya çalışırlardı.</p>

  <p>“Solunum yolu hastalıkları,” derdi annem; sabırsızlıktan kızgın çıkan bir sesle. “Başlarını sarmak zorundalar mı, buna mecburlar mı...” Evet, yüksek bozkırlarda (Kipling’in sözü) kışlar soğuk geçer; yağmurlar da havayı serinletir. Dumana rağmen yakılan ağaç kütüğü, ısınmak içindir. Geceleri, bir odun yakılmak zorundadır. Bunun anlamıysa, her sabah annemi bekleyen insanların arasında, emekleyerek ateşe gitmiş ve fena halde yanmış bebeklerin de bulunmasıydı. Tarlada, ellerindeki kazmaları sallayan, bir kaldırıp bir indiren işçilere baktığınızda, gözünüze mutlaka bacağı ya da ayağı hasar görmüş, sakatlanmış iki-üç tanesi çarpardı: bunlar, bebekken ateşe emekleyenlerdi.</p>

  <p>“Ne yapacağım ben?” diye sorardı annem Kader’e, Yaratan’a, herhangi birine. Aspirin ve öksürük şurubu dağıtır, yanmış bebeklere pansuman yapardı. Ya da o zamanlarki adıyla Sinoia, bugünkü Chinoia’daki hastaneye bir pusula yazar, aile de yanan bebeği sırtlanmış bir kadınla birlikte, yürüyerek hastanenin yolunu tutardı.</p>

  <p>“Bu masrafı karşılayamayız,” derdi annem. “Farkında mısın? Dağıttığımız ilaçlara harcadığımız parayla bir tatile çıkabiliriz, ya da bir...”</p>

  <p>Diğer çiftçi kanlarının da işçilere aspirin, İngiliz tuzu filan verdiği oluyordu, ama hiçbir şey, sabahları annemin kapısına yığılan kalabalıkla kıyaslanamazdı. İnsanlar iki, dört, beş kilometre uzaktan geliyor, toprağa çöküp inildemeye başlıyorlardı: <i>“Çefua, çefua.”</i> Sonra annem, İran’ dan aldığı ve saygın konumunu, değerli bir yatak odası süsü olma özelliğini çoktan yitirmiş olan bakır leğeni bir taburenin üzerine koyar, içini aromatik ya da benzeri bir şey kattığı sıcak suyla doldurur ve çe/ua’zedelerin en kötülerini seçip leğenin başına oturturdu; başlarına bir havlu örter, yangın söndüren buharı içlerine çekerlerdi.</p>

  <p>Çok tutulan bir gösteriydi, ancak asıl hayranlık uyandıran şey, stetoskoptu. Kuyruğa girer, aletin boyunlarına geçirilmesi ve kendi kalp atışlarını şaşkınlıkla dinlemek için, uzun süre beklerlerdi.</p>

  <p>Annemin, bize aritmetik ve imla öğretirken kullandığı bir karatahtası vardı; tahtayı bir şövaleye yerleştirip dışarıya çıkarttı, üzerine kırmızı tebeşirle bir kalp resmi çizdi. Nyasalardan oluşan ve tek kelime İngilizce bilmeyen kalabalığın karşısına geçer, çevirmenlik yapması için aşçıyı görevlendirirdi. Kalbi, çalışma biçimini anlatır, kanın pompalanışım göstermek için yumruklarını kullanırdı.</p>

  <p>“Aa!” dedi insanlar. Hayret nidaları yükseldi. “Ah!” Babam, yanında kıçüstü oturmuş, ilgiyle bakan köpekler, muhtemelen de kediler, annemi seyrederdi. “Pekâlâ, inatçı keçi, bütün bunlardan ne anladılar dersin?” “Ama bilmeleri gerek,” diye atıldı Hemşire McVeagh, ateşli, sabırsız. “Bunları er geç öğrenmek zorundalar, öyle değil mi?”</p>

  <p>“Bir tavşan ya da antilop yakalayıp karnını yardıkları zaman, yüreği mutlaka görmeliler yani?” dedi babam.</p>

  <p>“Peki ya ciğerler? Ciğerleri odun dumanından kapkara kesilmiş olmalı.” Aşçıya döndü: “Söyle onlara, bu kadar çok duman solumaktan kaçınmaları lazım.”</p>

  <p>Babam aşçıya sordu: “Sence kalp ne işe yarar?”</p>

  <p>Adam İngilizce’yi iyi kötü konuşup anlayabiliyordu. Ancak okuyup yazamıyordu. “Kalp, kanın dolaşmasını sağlar,” dedi. “Kalp yok, durum kötü - ölüm.” Sonra, ölüm sözcüğünü birkaç dilde ve tonda yineledi. Kalabalıktan kahkahalar, alkışlar yükseldi.</p>

  <p>“İşte, buraya kadar,” dedi babam.</p>

  <p>Ama stetoskoplar ölümsüz değildir, annemin İngiltere’den getirdiği alet de sonunda ruhunu teslim etti. Annem yenisini sipariş edeceğini söyledi, ama kliniği stetoskopsuz idare etmek zorunda kaldı. Öksürük için karışımlar, İngiliz tuzları, aspirin, yanan bebekler için merhemler, kırık kemikleri sarmak için ince tahtalar. Ve etraf yılan kaynadığı için, hep el altında bulundurulması gereken, pek çok kez de hayat kurtaran yılan sokması teçhizatı.</p>

  <p>Nasıl olmuş da kardeşimle beni hiç yılan sokmamıştı? Şimdi, düşününce hayretler içinde kalıyorum. Oysa sık sık, otlarm arasına dalıveren bir yılan görürdük, tıpkı tepelerde gördüğümüz leopar kuyruğu gibi. Bir keresinde, az kaldı, kendini uyuşuk, uykuda göstermekte uzmanlaşmış bir cins olan bir şişen engereği tutup kaldırıyordum; yılan tarafından sokulmaya en çok yaklaştığım an, bu oldu.</p>

  <p>Babam, zihni hızla, kolayca geriye, tarihsel olaylara kayan, Buşmanlara, Bantu’ya, biz beyazlardan sonra buraya kimlerin el koyacağına kafa yoran bir adamdı, ama merak ediyorum, daha sonra olacakları öngörebilseydi, ne derdi acaba?</p>

  <p>Hızla ileriye saralım, o halde! Ölümcül okları, yaylarıyla dolaşan, yaşamlarını ve hayvanlarını buldukları her elverişli kaya yüzeyine resmeden, ufak tefek, esmer avcıları unutun. Aile yakında çiftlikten ayrılacaktı. Orada babamı yaşatmak, hayatta tutmak olanaksızdı artık: Her şey bir yana, komalar, krizler, acilen şehre ulaştırmalar artmıştı -çetin yollarda, engebeli arazide, çukurlara bata çıka yapılan, beş saatlik bir yolculuğa “acilen” denebilirse, elbette.</p>

  <p>Sonunda “çiftlikten kurtulmuşlardı”, öyle mi? Ne büyük bir gerileme, ne tatsız bir düşüş! Bir banliyödeki küçük, iğrenç, her ikisinin de nefret ettiği her şeyi simgeleyen bir barakaya girmiş, çiftliğimizi satmışlardı; aslında, büyük bir çiftliğin müştemilatı, eklentisi olan yeri. Evimiz fazla uzun dayanmadı. Yıllarca evimizin saz damına, örneğin birkaç kilometre uzağımızda bir çalı yangını çıktığında, su sıkılışına, sazların ıslatışına tanık oldum... oysa bulunduğumuz tepede su yoktu. Su kağnı arabasıyla getirilirdi; yolun bazı kısımlarında bayağı zorlanan iki öküzün çektiği, tahta bir arabaya yerleştirilmiş iki varille. Bu değerli su, serin kalması için sazdan yapılma bir tentenin altına konurdu, fakat yangın yakındaysa, öküzlerin o dik yokuşu, tek bir öğle sonrasında, oflaya puflaya, defalarca inip çıkması gerekirdi. Çatıya merdivenler, ağaç kütükleri yaslanır, adamlar ellerinde kova, bir çıkıp bir inerek dama su dökerdi. Uçup gelen tek bir kıvılcımın bile söndürülmesi şarttı. Eakat ailenin çekip gitmesi, evin boşalmasından sonra, çalılarda çıkan ilk yangın alevlerini bu yana savurmuş ve ev, artık itiraf edilmeli ki, salt bir fanteziden ibaret olan ev bir anda tutuşmuştu. Gerçi bunu, evin yalnızca bir fantezi olduğu gerçeğini yıllarca göremedim, elbette. Küçük çocuklar, yetişkinlerin çılgınca fantezilerini dışlayan bir gerçeklikte yaşarlar.</p>

  <p>O evi gerçek anlamda gördüğümde, anladığımda, artık bir ergendim... Küçük bir kız, ancak aklının alabildiği, anlayabildiği kadarını görür.</p>

  <p><img alt="Image" src="../Images/10.jpg" /></p>

  <p>Annem İran’dan getirdiği bir örtüyü küçük bir masanın üzerine yaymıştı, kısa bir süre sonra üzeri kitaplarla, biblolarla doldu, ama örtünün kenarları hâlâ görülebiliyordu. Haki renkli pamukludandı; etek ucunda küçük, rengârenk resimler vardı, incelikle ama güçlü renklerle işlenmiş figürler. Oturur, göz seviyesindeki nakışları hayranlıkla seyrederdim. Bir eşek, arkasında eli değnekli bir oğlan çocuğu... kafasında yüksek, çirkin bir siyah şapka bulunan, uzun entarili bir adam... minicik, kırmızı meyvelerle dolu bir ağaç... bir gül ağacı... başına siyah, şalımsı bir şey dolamış bir kadın... bir yılan -hiçbir kuşkuya yer bırakmayacak biçimde- ve kırmızı, titreyen dili... iri, kara bir kuş; sonra, neredeyse yere kadar uzanan örtünün çevresinde yavaşça dönerken, yinelenen eşeği görürdüm, bu kez rengi siyahtı; sonra da kara değil ak kuşu.</p>

  <p>Bir zamanlar denizi aşıp İngiltere’den gelen bir dikiş kutusunun yardımıyla, dikiş dikmeyi öğreniyordum. Dört köşe, çeşit çeşit malzeme; ince, seyrek dokunmuş, kaba, kendirimsi kumaşlar, yer döşemesini andıran ama bir bebek evi için kullanılabilecek bir şey, pamuklular, pantolonluk kumaşlar - haki rengi. Kimisi tahtadan, neredeyse parmak boyunda, kimisi madeni, ancak ucu körelmiş iğneyle dolu bir kutum vardı. Uğraşır durur, bütün çabalarıma karşın buruşan, büzüşen kumaşa, iki santim uzunluğunda dikişler atardım. Bütün başarabildiğim buydu. “Zararı yok, zamanla düzelir.” Ama şu örtünün kenarındaki resimlere baksana. Minicik ilmekler, perilerin elinden çıkmışa benzeyen dikişler. Kara kuştaki ilmekler siyah, beyaz eşekteki ilmeklerse minicik beyaz darbelerdi; her resimde yarım düzine farklı renkte iplik kullanılmıştı, üstelik saç kılı inceliğinde iplikler. Bu örtünün etek ucu bir mucizeydi. Hayretle, hayranlıkla seyreder, benim -daha doğrusu, normal bir insanın- aynısını başarabileceğine kesinlikle inanmazdım. Ah, bak şuna, bu ağaç aynen bir ağaç kadar yeşil, üzerinde küçük, kırmızı tomurcuklar var, öteki uçta yinelenen ağaçsa yine yeşil ama bu sefer sarı beneklerle dolu, dikişler kırmızı ve sarı; oğlanın elindeki değnek eşeğe doğru ince bir aplike işiyle değil, siyah, sarma işiyle uzanıyor. “Şuradakini görüyor musun - evet, ona sarma işi denir, nakışı dolgunlaştırmakta kullanılır; bak, şu karşıdaki...” Bir başka kumaşta da sarı, turuncu ve kırmızı renklerde, büyük, sallanan meyveler vardı, içleri minicik, enfes ilmeklerle doldurulmuştu. “Sarma işi - görüyor musun?”</p>

  <p>Pirinçten, irice (gerçi, o kadar da büyük olmayabilirdi) bir kutu vardı; donuk metalin üzerine, örtüdeki sahnelerden pek de farklı olmayan, ama şaşırtıcı keskinlikte figürler oyulmuştu. İşte küçük bir eşek, şuradaki bir kuş, evet, bu bir ağaç, diyebileceğim kadar belirgindiler.</p>

  <p>Bunlar, küçük bir kızın gördükleri, hissettikleri.</p>

  <p>Ben o evi anlayabilecek yaşa geldiğimde, artık perdeler solmaya, eprimeye yüz tutmuş, masa örtüsünün rengârenk eteği parıltısını yitirmişti. Öte yandan, annemin o zamanlar, 1924’te, Liberty ve Harrods’dan alınma bir sürü malzemeyle tıka basa dolu sandıklardan, son derece sıradışı bir ev yarattığı da ortadaydı. Zemin parlak, siyah muşambayla kaplıydı, fakat altındaki ağaç kökleri çürüdükçe, üstteki İran halılarında, dokumacıların kesinlikle amaçlamadığı çukurlar, yumrular oluşturdu. Bu halıların havı dökülmüş, öylesine yıpranmıştı ki, dipteki ilmekler görünüyordu. Ama o siyah, parlak zemini, üzerine serilmiş yeni, muhteşem İran halılarıyla bir gözünüzün önüne getirin... Annem oturma odasının duvarlarına beyaz badana çektirmemişti, çünkü kerpicin grimsi kahverengisi, Liberty desenlerinin canlı renklerini daha da ortaya çıkarıyordu. Hepsi tahta kutulardan bozma, siyaha boyanmış, üzeri annemin uzun zaman önce Liberty’nin raflarında gördüğü desenlerle süslenmiş komodinler, sehpalar dikkat çekiciydi. İran'dan getirilme minderler, tavan süsleri, örtüler vardı; bazılarının desenleri şu an bile gözümün önünde. Yatak odasındaki lavabo tezgâhında duran, bakırdan yapılma, olağanüstü leğen-ibrik takımı -bu kez, beyaz badanalı duvarın önünde- pırıl pırıl parlardı, ama haftada bir kez cilalanıp parlatılması gerekirdi, çünkü büyük bir hızla kararırdı, özellikle de yağmur mevsiminde.</p>

  <p>Benim odamdaki perdeler cırtlak turuncuydu, güneş vurunca alev alır, cayır cayır yanarlardı...</p>

  <p>Bu ev, tam bir hayal gücü başarısıydı... peki, annem orada hangi konuklarını ağırlamayı düşlemişti? Annemle babam evin dört yıl dayanacak şekilde yapıldığını söylerlerdi - iyi de, mümkün müydü bu? Dört yıl içinde, İmparatorluk Sergisi’ndeki Güney Rodezya pavyonunda vaat edilen serveti kazanmış olacak, çiftlikten kurtulup İngiltere’ye döneceklerdi, öyle mi? Hayır hayır, bütün bunlar hiç de mantıklı değildi; özellikle de, küçümseme dolu, suçlama dolu bir yeniyetme için; o eski, çamur ile saz karışımı evin çekiciliğini, o olanaksız, yürek burkan cazibesini ta iliklerinde hisseden, ancak tutarlılığı, mantığı, sağduyuyu, sonuçları göze almayı dayatan bir çağda yaşadığından, o evi elde tutmanın akla yatkın, makul bir fikir olabileceğini bir türlü kabullenemeyen bir ergen için.</p>

  <p>Eh, makul bir fikir değildi de zaten.</p>

  <p>Alevlerin içeriye süzülüvermesi uzun sürmedi... bunun üzerine, evin sayısız, küçük sakini ne yapmıştı peki? Çünkü o saz damlı kulübede çeşit çeşit böcek, örümcek yaşıyordu; eşekarıları duvarlara yuva kurar, fareler kirişlerde telaşla koşturur, ağaç kurtları beyaz tozları doğruca yere dökerlerdi... İncecik bir acı ve itiraz çığlığı yükseldiğini tahayyül edebiliyordum, ama yararı olmamış, ev yanmış, bir sonraki sert rüzgâr da külleri önüne katıp götürmüştü. Burada bir zamanlar, bir tanesi bile “çiftlikten kurtulmak” ve savaş yüzünden şişmiş bir kentin varoşlarından birine göçmek türünden, rezilce bir hayali içermeyen hayallerle dolu bir evin yükseldiğini kim bilebilirdi?</p>

  <h3 id="u7c18b738-45df-4741-8f82-fb424940d582" style="text-align: center;"><a id="bookmark1"></a><span style="font-weight:bold;">Böcekler</span></h3>

  <p>Bazen, tepenin doruğa yakın kısmı kelebeklerle dolardı: düzeneği doğa tarafından kurulmuş, eşzamanlı, gizemli bir çark, bir döngü - yılın belli bir zamanı başlayan yağmurlar ve yoldaki bol miktarda, olmazsa olmaz sığır pisliği; o sabah su kağnısı yokuşu defalarca tırmanmış, öküzler geride o üzeri kabuk bağlamış, baygın kokulu... nimetlerinden öbek öbek bırakmıştı. Bütün mezheplerden, tarikatlardan bilgeler kullanmıştır bu imgelemi: “Pekâlâ, Hocam, şu hayat denen şeyi neyle kıyaslayabilirsiniz?” “Yaşamımız, karanlıktan çıkıp aydınlığa kanat çırpan bir kelebeği andırır; kelebek aşağıda* çok sevdiği bir yiyeceği görür, alçalır ve karnını güzelce doyurur - sonra yeniden havalanır ve karanlığa uçar.”</p>

  <p>Patikadaki sığır pisliklerinin üstünde, güzelim kanatlarını çırparak uçuşan, farklı renk ve boylardaki, çeşit çeşit, yüzlerce kelebek, belki de bugüne kadar tanık olduğum en mükemmel görüntüydü.</p>

  <p>Ah, o güzellikleri, o olağanüstü manzara; ailece mümkün olduğu kadar yakında durur, hayran hayran seyrederdik. Sonra, birer birer, kelebekler uzaklaşır, bildik, daha sıradan gıdalarına dönerlerdi: nektara.</p>

  <p>Aralık ayının bu karanlık akşamüstünde, Londra’da, inek pisliklerinin hayırlı katkısını da unutmadan, bu görüntüyü anımsamayı seçtiysem, o zaman -dürüstlüğün, içtenliğin gereğini yapıp- diğer böcekleri de hatırlamak zorundayım. Yaşam, sonuçta, ikindi güneşini kanatlarına almış, enfes kelebeklerden ibaret değil.</p>

  <p>Evimiz çalılık arazinin ortasındaydı; bazı yerlerde, akla hayale gelebilecek her türlü börtü böceğin kaynadığı çalılarla aramızda yirmi metre bile yoktu. Bu böceklerin bazıları beni dehşete düşürürdü. İçlerinde istilacı bir tür vardı ki, en berbatıydı. Soğan biçiminde gövdesi ve antenleri olan, koyu kahverengi, irice bir böcekti, yağmurlarla birlikte ortaya çıkar, her yanı istila ederdi. Annem beni paylar, hizmetkârlar halime gülerdi, bense bir köşeye büzüşür, hıçkıra hıçkıra ağlardım. O zamanlar küçük bir kızdım elbette, ama yaşım büyüdü ve o kırıkanatlılar -ait oldukları familya buysa, yani- karşıma çıkmayı sürdürdü. Kendimi güvene almak için yatağıma sığınırdım, ancak bu sefer de cibinlikte belirirlerdi; küçücük ayaklarıyla tüle tutunmuş, şişko gövdelerinin ağırlığından bir yana yatmış, bir düzine kadar böcek. Battaniyenin, örtülerin altına girer, imdat çığlıkları atardım. Muhtemelen çoktan yatmış olan babam, güçbela doğrulurdu.</p>

  <p>“İsterik kızın yine başladı,” derdi anneme; tepesi fena halde atmış olsa da, kendini tutardı. Eğri büğrü zeminde, biçimsiz koltuk değneğinden destek alarak, topallayarak odama gelir, beni cibinliğin, o kahverengi, çirkin yaratıkların istilasındaki tülün altına, iki büklüm büzüşmüş bir halde bulurdu. Tek ayağının üzerinde durur, bir eliyle lavaboya tutunurken öteki elindeki değnekle böcekleri süpürürdü. Hayvanlar yere saçılırdı.</p>

  <p>“Yo, hayır hayır,” diye bağırırdım. ‘Yine tırmanacaklar, yine cibinliğe çıkacaklar.” Babam elini lavabodan hiç çekmeden, bin güçlükle bir havluya uzanır, eğilip onları, belleğime göre tiz çığlıklar atan, acı acı yakman böcekleri toplar, sonra kapıyı açıp onları geceye silkelerdi. “Kapa kapıyı, kapa,” diye yalvarırdım, genelde o kapının kapatılmasına izin vermeyen ben.</p>

  <p>Babam kapıyı kapatırdı.</p>

  <p>Bedenini ve koltuk değneğini gerisingeri odasına sürüklemek için büyük çaba harcarken, “Bu kadar korkacak ne var?” diye sorardı, buz gibi bir sesle.</p>

  <p>“Yine böcekler,” diye açıklardı, yatağından kıpırdamamış olan, bu mantıksız tepkime müsamaha gösterilmemesi gerektiğini düşünen anneme.</p>

  <p>Evet, beni yorganın altına girecek, ağlayıp bağıracak, yastıklara yapışacak ölçüde korkutan şey neydi?</p>

  <p>Başka böcek sürüleri de vardı; kimisini anımsamaya bile cesaretim yok.</p>

  <p>Londra Hayvanat Bahçesinde, fobileri olan insanlar için kurslar düzenliyorlar. Tüylü, cıyaklayan, tıslayan, ısıran şeyleri kollarınıza koyuyor, sizi alıştırmaya çalışıyorlar. Ah, yo, hayır, düşüncesine bile katlanamıyorum.</p>

  <p>Çalılığı aşırı bir duygusallıkla yâd etmeye koyulduğum an, kendi kendime hemen anımsatıyorum: ağaçların arasında sakince yürürken, kendimi bir anda, eski bir efsanedeki ya da masaldaki zehirli ağlar gibi, insanı kıskıvrak yakalayan, kocaman bir örümcek ağının ortasında bulu verişimi. Bir kol boyu uzağımda da, öfkeden tir tir titreyen örümcek.</p>

  <p>Tepenin arka yamacından az aşağıya çirkin bir bungalov yapılmış, sonra biri -kim?- yokuşu üç metre kadar kısaltmış. Zirveye tünemiş olan eski evi kuşatan toprağı çepeçevre, aşağıya doğru itmişler. Bu tıraşlama işleminden çıkan toprak, tepenin yan taraflarına kürenmiş, böylece, bir zamanlar öküzlerin oflaya puflaya tırmandığı, dik yokuş törpülenmiş.</p>

  <p>Bu bungalova kiracılar gelip gitmiş, geride izlerini bırakmışlar: bir çiti izleyen, bir dizi bakımsız gül, tıpkı annemin diktiği narlar gibi, doğru dürüst meyve vermeyen, birkaç şeftali ağacı.</p>

  <p>Sonra, Bağımsızlık Savaşı patlak verdi. Bütün çiftlik evleri birer kaleye dönüştü, geceleri kilitlenip kol demiri indirilen kapılarla, yüksek güvenlik çitleriyle çevrildi, ama teller teröristlerin ya da bağımsızlık savaşçılarının bir el bombası aşırtamayacağı, hatta bizzat tırmanamayacağı kadar yüksek değildi. Evlerin içinde, pencere pervazlarına yatırılan tüfekler, tabancalar, kundaklama girişimlerine karşı hazırlanmış su kovaları gördüm. O kuşatma altındaki arazilerde beyaz çiftçiler uzun, ürkütücü bir savaş yaşadılar, bunu siyah bir hükümet, yanlış adrese yönelik umutlar izledi, sonra da Mugabe denen o çirkin, küçük zorba. Güvenlik çitleri ve savunma silahları, yerleşimcileri saldırganlardan koruyamamıştı.</p>

  <p>Geriye değil de ileriye doğru hayal kurmayı seven babam sağ olsaydı, bir zamanlar, dillere destan mısırı ve tütünüyle verimliliğin, yeterliliğinin eşanlamlısı olan Mıntıka’nın, bütün yörenin yavaş yavaş geriye, sil baştan çalılığa dönüşünü izlemek zorunda kalacaktı. Çünkü Mugabe’nin yandaşları, beyaz çiftlikleri kapışır, gasp ederken, amaçları halkı doyurmak, ihtiyaçlarını sağlamak değildi. Çiftlikleri öylece, işlemeden bıraktılar. Çiftlikleri sağlıklı, üretken tutmak istiyorsan, gübreye, makineye ve her türden uzmana ihtiyacın vardır. Bu bir süt çiftliğiyse, elinin altında ameliyat da yapabilen veterinerler bulunmalıdır. Bunlar yoksa, hiçbir şey yoktur; ihmalkârlık bu verimli toprakları yeniden çalılığa dönüştürür.</p>

  <h3 id="u22e80668-acd4-4bcb-be9c-a66caaa4876d" style="text-align: center;"><a id="bookmark2"></a><span style="font-weight:bold;">Yaşlı</span> <span style="font-weight:bold;font-style:italic;">Mavonga</span> <span style="font-weight:bold;">Ağacı</span></h3>

  <p>Seksenli yılların başında çiftliği görmeye gittiğimde, evin bulunduğu yerden elli metre kadar geride durdum. Karşımda yalpalayan, sarhoş, siyah bir adam duruyordu; uzun boylu, çok zayıf, üstü başı dökülen, leş gibi bira kokan biri. Yanımda, o sıralarda Zimbabve Üniversitesinde görevli olan Antony Chennells vardı. Böylesi geziler için akla gelebilecek en iyi refakatçiydi; eski Güney Rodezya tarihi, yasaları, edebiyatı, ister siyah olsun isterse beyaz, insanları hakkında engin bilgisi olmasa bile. Büyükbabası Charles Coghlan’dı; Güney Rodezya’nın ilk başbakanı. Çiftliğe dönmek benim için zor olmuştu - evin yükseldiği <span style="font-style:italic;">kopje’</span>ye, anılarıma. İşte buradaydık, bu öfkeli adamın karşısında; çiftliğin sahiplerinden izin filan almamıştık, çünkü izin almak için sadece sormamızin yeterli olacağını biliyorduk, ayrıca ani, fevri bir kararla çıkıp gelmiştik.</p>

  <p>“Neden geldiniz?” diye sordu sarhoş adam; kavgaya hazır, suçlayıcı.</p>

  <p>“Eskiden burada yaşardım. Çocukluğum burada geçti,” dedim neşeli, havai bir tavırla; bu işin sonunun hayra alamet olmadığının farkında değilmişçesine.</p>

  <p>Dudağını alayla, duruma uygun bir küçümsemeyle bükemeyecek kadar sarhoştu, yine de denedi.</p>

  <p>“Eskiden evimiz tam buradaydı,” dedim, çalıları, hatta yeni yeni sürgün vermiş, genç ağaçları göstererek.</p>

  <p>“Bizden sonra gelenler tepeyi tıraş etmişler,” diye ekledim. “Görünüşe bakılırsa, rahat bir buçuk-iki metre küçülmüş.”</p>

  <p>“Kimse tepeyi tıraş etmedi,” dedi sarhoş.</p>

  <p>İşin aslı, bu eklentinin de ait olduğu büyük çiftlikte çalışan bir makine ustasıydı.</p>

  <p>“Seni temin ederim,” diye bastırdım, “bu tepe eskisine göre çok daha alçak. Çıkan toprağı yamacın iki tarafından aşağıya atmışlar. İşte bu yüzden, çıktığımız yokuş eskisi kadar dik değil. Bir zamanlar öyle dikti ki, ancak ikinci vitesle tırmanabilirdin.”</p>

  <p>Yo, ülkenin bu kısmına beslediğim sevgiye ve buralara ilişkin bilgime dayanarak, onu bir yurttaşım, memleketlim sayacak kadar aptal değildim. Tabii ki değildim. Ama yine de...</p>

  <p>Tepenin ön yüzünde, yüz metre kadar aşağıdaki bir noktayı gösterdim. “Tam şurada, kocaman bir ağaç vardı.”</p>

  <p>“Orada ağaç mağaç yoktu,” dedi adam, sağa sola ve öne doğru sallanarak. “Hiçbir zaman da olmadı.”</p>

  <p>“Ona <span style="font-style:italic;">mavonga</span> ağacı derdik.”</p>

  <p>“Adı da yanlış.”</p>

  <p>Tarihin bozuluşunu, geçmişin inkâr edilişini izlemek ilginçti.</p>

  <p>Tepenin yan tarafında, biraz aşağıda toplanmış olan bir avuç siyah kadın büyük bir merakla bizi dinlemekteydi. Donuk, olaysız yaşamlarındaki bu küçük heyecandan, büyük bir olasılıkla onlar da hoşnuttu.</p>

  <p>Birkaç metre aşağıda da, birinin yaptığı bungalov duruyordu. Siyah çocuk suratları camlardan bizi seyrediyordu.</p>

  <p>Vermeyeceğini bildiğimiz için, adamdan izin istemeksizin, kalabalık pencereleri daha iyi görebileceğimiz tarafa doğru yürüdük. Ansızın, tek çocuk kalmadı. Durdum, içeriye baktım. Bu sıcak öğle sonrasında camlar kapalıydı. İçeriye bir düzine kadar çocuk tıkılmıştı. Odanın ortasında, birbirlerine sokulmuş, mahcup mahcup dikiliyorlardı. Sâdece çocuklar; her yaştan. Ne bir oyuncak, ne bir kâğıt parçası, ne de bir alıştırma kitabı, daha doğrusu herhangi bir kitap: Oynayabilecekleri, zekâlarını kullanabilecekleri hiçbir şey yok. En yakın okul neredeydi? Banket. Yakınlarda bir çiftlik okulu yoksa, elbette.</p>

  <p>Bu, Mugabe’nin beyaz çiftliklerin kapışılmasına izin vermesinden önceydi.</p>

  <p>O evi, elinde herhangi bir... eh, hiçbir şey bulunmayan çocukları görmek üzücüydü. Bu da çocukları haylazlıktan uzakta, güvende tutmanın bir yoluydu anlaşılan. Onları boş bir eve kilitlemek...</p>

  <p>Aklıma geldikçe, içimi acıtıyor. Bize eğitim verin, kitap verin, alıştırma kitabı verin - bu çığlık hâlâ geçerli, ama gıdalar böylesine yetersizken, her şey bu kadar kıtken, belki eskisi kadar gür değildir. Şimdi o çocuklar, işsiz güçsüz yetişkinlerdir artık.</p>

  <p>Çoktan ölmüş de olabilirler elbette; AIDS’ten ya da açlıktan.</p>

  <p>Uzun zaman önce, 1956’da, Cold Comfort Çiftliği’ndeydim; siyah hükümet gelmeden önce, çocuklara ve ergenlere eğitim veren “ilerici” çiftliklerin birinde. Orada, öğretmen olmayı tasarlayan, idealist, genç bir adamla tanışmıştım; kendi insanlarına yardım edebilmek için eğitilmek istediğini söylemişti: “Hayatımı halkıma adayabilmek için.”</p>

  <p>İdealist gençlerin sonu illa ki hayra varmıyor.</p>

  <p>O genç ülkücü kısa bir süre sonra Didymus Mutasa olup çıktı; Mugabe’nin sağ kolu, can yoldaşı. Daha geçenlerde, AIDS ya da başka bir şey yüzünden bunca insanın ölmesinin o kadar da önemli olmadığını söyledi. “İki milyon daha az nüfusla, çok daha iyi durumda oluruz,” dedi, Afrika’nın en yoz, en vicdansız siyah liderlerinden biri olan bu adam.</p>

  <p>Merak ediyorum, biri o yaşlı <span style="font-style:italic;">mavonga</span> ağacını kesmiş miydi acaba? Çok mu yaşlıydı yoksa? Belki de kendiliğinden devrilmişti? Bunlar, yüksek bozkırlardaki daha güdük ağaçların arasına tek tük serpiştirilmiş ağaçlardı; boyları diğerlerinden çok daha uzundu, beyazımsı bir gövdeleri olur, iri dalları <span style="font-style:italic;">musasa</span>’lar gibi yassı ve kat kat uzamazdı.</p>

  <p>Ağacımız bir tür alameti farikaydı. Üzeri her zaman kuşla dolup taşardı. Bir keresinde, kuzeyden bir çekirge sürüsü gelmiş, bütün ağaçlara konmuş, <span style="font-style:italic;">mavonga</span>'nın da bir dalını silme kaplamıştı. Ağırlığa dayanamayan dal kırılmıştı.</p>

  <p>Bu ağaçta arılar da yaşardı. Arıların çevresinde dönüp durduğu deliği, metrelerce uzaktan görebilirdiniz. Belli aralıklarla, tarlalardan gelen bir grup adam, anların altında, en uygun noktada bol dumanlı bir ateş yakardı. Dumanı fark eden arılar vızıldamaya, telaşla uçuşmaya, bir kısmı da sersemleyip yere dökülmeye başlayınca, adamlar çıplak bir ağaç kütüğünü <span style="font-style:italic;">mavonga</span>'nın gövdesine dayarlar, içlerinden biri tırmanırdı. Deliğin hizasına gelince, kolunu içeri sokar, çıkardığı bal peteklerini parafinli bir teneke kutuya koyardı. Koluna konan arıları kovalar, silkelerdi, ama pek de rahatsız olmuşa benzemezdi. Sonra kütükten kayarak inerdi. Balla, petekle, arıların yavruları için hazırladığı, çiçeklerin sarı tozuyla proteinden meydana gelen o besleyici gıdayla dolu bir leğen bize, bizim eve ayrılırdı, iki büyük teneke kutuysa aşağıya, çiftlik merkezindeki kampa götürülürdü.</p>

  <p>Geniş bir sürü olmalıydı. Sık sık oğul verirlerdi. Kovandan ayrılan ve yeni kovanlarını kuracakları yeri bulmak için uzaklaşan sürü evin üstünden geçerken, erkek arıların çıkardığı yüksek, tekdüze vızıltıyı duyardık.</p>

  <p>Annemle babam o ağaç için şöyle derdi: “Çiftlikten asla kurtulamayacağız ve bizi <span style="font-style:italic;">mavonga</span> ağacının altına gömecekler.”</p>

  <p>“Eh, şu yaşlı ağaç biz gittikten çok sonra bile burada olacak.”</p>

  <p>Ama görünen o ki, ömrü onlarınkinden o kadar da uzun olmamıştı.</p>

  <p>Kırlangıçlar nihayet çıkıp geldiğinde, yani yağmur mevsiminin başlarında, evin ön tarafında ve <span style="font-style:italic;">mavonga</span>'nın alçak kısımlarında girdap gibi dönüp dururlardı.</p>

  <p>Ve kırlangıçlar gittiği zaman, nisan ya da mayısta, annem kederlenirdi. “Ah, kırlangıçlar yakında İngiltere’de olacak. Oraya bizden önce varacaklar. Gölcüklerin üstünde dönüp duruşlarını, suya dalışlarını gözünüzün önüne getirebiliyor musunuz? Baharda kırlangıçların geldiğini görünce, anlarsınız ki yazın eli kulağında...”</p>

  <p>“Dua edelim de yağmurlar tam vaktinde başlasın,” derdi babam. “Şu bulutlara baksanıza. Çoğunda tek bir yağmur damlası yok.”</p>

  <p>Annem atılırdı: ‘Yağmurlar yakında başlamayacak olsa, ortada bulut filan olmazdı. Ne yağmur, ne böcek, ne de kırlangıç olurdu.”</p>

  <p><span style="font-style:italic;">“Mavonga”</span> adı, ses uyumuna bakılırsa, Şona<a id="footnote1"></a><sup><a href="#bookmark3">1</a></sup> dilinden. Bu ağacın adlarıysa <span style="font-style:italic;">Pericopsis</span> ve <span style="font-style:italic;">Angolensis.</span></p>

  <h3 id="uad8d9f26-e43f-42a2-8161-624dfeec08c0" style="text-align: center;"><a id="bookmark4"></a><span style="font-weight:bold;">Erzaklar</span></h3>

  <p>Annemin, “Tıpkı bir gemi pruvası!” dediği pencerelerin gerisindeki masada iki küçük çocuk oturuyordu. Tipik bir sofra çekişmesi sürüp gitmekteydi. Küçük kız feryat figan, yumurtasını yemeyeceğini haykırıyordu, ona öykünen oğlan da yemem diye tutturmuştu. “Şu sümüksü yumurtaları sevmiyorum,” dedi kız.</p>

  <p>Bunun üzerine babası patladı. “Bu ne büyük bir nankörlük. Yumurtanı yemeyeceksin demek? Hindistan’da açlıktan ölen çocukları bir düşün bakalım.”</p>

  <p>Hindistan’da açlıktan ölen bu çocuklar, aile sofralarımızın ayrılmaz üyeleriydi; daha sonra öğrendiğime göre, onların yazgıları, önlerine konan yiyeceği beğenmeyen, orta sınıfa mensup bütün çocuklara düzenli olarak anımsatılmıştı.</p>

  <p>Öyle ki, “Hindistan’daki aç çocukları düşün” sözcükleri okulda şaka konusu olup çıkmıştı.</p>

  <p>Neden babam, “Kamptaki aç çocukları düşün,” demezdi? Bir kez olsun demedi. Açlığın, yoksunluğun etkili olabilmesi için, çok uzaklarda yaşanıyor olması gerekiyordu anlaşılan. Ancak, çiftlik işçilerinin kaldığı barakalarda çocukların açlıktan öldüğünü ya da açlık çektiğini hiç sanmıyorum. Kamp, tarım işçileri içindi ve orada kaç kişi yaşadığını tam olarak bilmemiz gerekiyordu. Nedeniyse, kanunen bir çiftçinin çalışanlarına, haftada bir kez, usta-başının gözetiminde tartılan tayın, mısır unu lapası -ana gıda- yerfıstığı ve fasulye tedarik etme zorunluluğuydu.</p>

  <p>Bu yöredeki bütün işçiler, Nyasaland’dendi: Erkekler, bazen de kadınlar, güneye düşen bu bölgeden yola çıkar, şu ya da bu çiftlikte mola vererek günlerce yürürlerdi. Akrabalarının bulunduğu ya da bir akrabalarının ustabaşı olduğu çiftliğe varınca, dururlardı. Babam bazen takılırdı: “İdarenin bizde olduğunu sanıyoruz, ama sakın inanmayın. Dizginler, ustabaşmın elinde.” Nyasaland’den gelme bir grup, kamptan geçerken, iş olanağı varsa, bazıları kalırdı. O sıralarda çiftlikte çalışanların sayısı, resmi kayıtlardaki rakamdan çok daha fazlaydı. Bunun anlamıysa, erzağm, tayınların esnetilmesi, sağından solundan çekiştirilmesiydi. Bir başka deyişle, bazı çocukların yeterince doymaması.</p>

  <p>“Allah kahretsin, Smoke<a id="footnote2"></a><sup><a href="#bookmark5">2</a></sup>,” diye söylenirdi babam, “bana kampta yirmi beş kişi olduğunu söyledin, ben de yirmi beş tayın ayırdım. Şimdi kalkmış daha fazlasını istiyorsun.”</p>

  <p>“Evet, Batron. Dün akşam abim geldi, yanında da karısı.”</p>

  <p>“Onu işe mi aldık?”</p>

  <p>“Hayır, Batron, ama iş aramaya gelecek hafta çıkacak.”</p>

  <p>Bu “erkek kardeşler” her seferinde, kaçınılmaz yanlış anlamalara yol açardı, çünkü “kardeş” diye tanımlanan her akraba güzelce ağırlanmak zorundaydı.</p>

  <p>“Pekâlâ, kaç çocuk var?”</p>

  <p>Bunun üzerine yaşlı Smoke <span style="font-style:italic;">(dagga</span> keneviri içerdi) kaçamak bir tavırla gevelerdi. “Çok sayılmaz.”</p>

  <p>“İyi ama, kampta çocuk olmaması gerekiyor.”</p>

  <p>“Haklısın, Batron.”</p>

  <p>Babam, “Her neyse, orada tam olarak kaç kişi yaşıyor?” diye sorabilirdi, ama sormazdı, çünkü o zaman yaşlı Smoke yalan söylemek zorunda kalırdı.</p>

  <p>Eakat erzakların dağıtıldığı günün akşamında, ambarın anahtarı Smoke’un cebinde olurdu.</p>

  <p>Dolayısıyla, kampımızda açlık çeken çocuk olmayabilirdi, ama hiçbirinin kahvaltısında, bırakın reçeli ve marmeladı, yumurta, kızarmış ekmek ve tereyağı bulunmadığından eminim.</p>

  <p>Nisan 2007’de, BBC, Edward döneminin yiyecekleri hakkında bir dizi yayınladı. “İşte, büyükbabalarımız bunları yiyordu.” İnanılır gibi değil: o ağır, heybetli yiyeceklerle bugünkü beslenme biçimimiz arasındaki fark. Ancak benim gençliğimde de, sofralarımızdaki yiyecekler oldukça etkileyiciydi; onlardan kaçtığım, karnımı daha hafif, daha sağlıklı şeylerle doyurmaya başladığım zaman durup geriye baktım ve hayretler içinde kaldım.</p>

  <p>Kahvaltı: farklı şekillerde pişirilmiş lapalar, yeni çıkan mısır gevrekleri, domuz pastırması, yumurta, sosis, yanında domates ve o nefis tava ekmekleri; bunların tadı artık kesinlikle aynı değil, çünkü etten sızan yağa ekmek banmanın modası çoktan geçti. Kızarmış ekmek, tereyağı, marmelat. Sonra, çöreklerin ve yulaflı gözlemelerin eşlik ettiği sabah çayları. Öğle yemeği ya soğuk etle çeşit çeşit patatesten oluşurdu, ya da peynirli karnabaharla makarna gibi uydurulmuş terkiplerden. Ardından, puding. Beş çayları, yanında yine gözlemeler, kurabiyeler ve pasta. Biz çocuklara, erken akşam yemeği verilirdi; tabaklar bolca -fazla bol- doldurulurken, açlık çeken Hintli çocuklar da sofradaki yerlerini alırdı. Daha büyüdüğümüzde, fırınlanmış et, pirzola, ciğer, böbrek, dil ve annemin sebze bahçesinden toplanma, olağanüstü sebzelerden ve tabii, pudinglerden oluşan, dört dörtlük akşam yemeklerine katılır olduk.</p>

  <p>Bu akıl almaz beslenme tarzı yetmişli, hatta seksenli yıllarda da sürdü... Erkek kardeşimin, oğlum John’ın öğle sofralarında bütün bu saydıklarımı görebilirdiniz. Tamam, her ikisi de kalp krizinden öldü, ama insan yine de sormadan edemiyor: Bu kadar uzun yaşamayı nasıl başardılar?</p>

  <p>Kardeşimi, ancak bir ağır işçinin, bir donanma erinin gereksineceği öğünler yüzünden payladığımda, şöyle karşılık verirdi: “İyi ama, standartlarımızı sürdürmek zorundayız.”</p>

  <p>Bir başka deyişle, yemek yerken bir yandan da, “Bakın, bütün bunları yiyecek param var,” deniyordu. Bu, Britanya İmparatorluğu’nun bakiyesi olan her yerde geçerliydi. Öyle ki, AvustralyalIların şu an bile, termometre kırk dereceyi gösterirken, Dickens’ın gayet iyi tanıyacağı, bol pudingli, kıymalı börekli Noel yemeklerinden söz ederken, mahcubiyetle güldüklerini duyar gibi oluruz. Babamın kim bilir kaç kez yakındığını duydum: “Hey Tanrım, Noel yemeği düzenlemek zorunda mıyız? Tütün fidelerim dikmem lazım... hububat tohumlarını ekmeli... hayvan yemini hazırlamalıyım.” Ve 25 Aralık’ta sahne aynen yinelenirdi (hâlâ yineleniyor mu?), çünkü standartlar korunmalıydı.</p>

  <p>Edward dönemine özgü, ağır gıdalar evimizde en azından otuzlu yılların başına kadar tüketildi. Ama yeni fikirler de yavaş yavaş mayalanmaktaydı; ebeveynler, kimisi günümüzde ortalıkta dolanıp duran perhizlere bir hayli benzeyen, yüzlerce yeni perhizin, havalı, çokbilmiş beslenme biçiminin karşısında gerilemeye başlamıştı. Bizim evimize <span style="font-style:italic;">Observer</span> gazetesinin ve İngiliz politikalarına ilişkin haber bültenlerinin yanı sıra, <span style="font-style:italic;">Nature</span> dergisi de gelirdi. Selülozlu gıdalardan, vitaminlerden, sebzeleri doğru pişirme yöntemlerinden haberliydik. Annemlerin bir ahbaplarının yanına, on beş günlüğüne misafir gönderilmiş, karşımda ebeveynimin o sıralarda inandığı her şeyin tam karşıtını bulunca sersemlemiştim. “Et!” diye bastırıyordu ev sahibesi. “Tek elzem gıda budur. Hele senin gibi gelişme çağında olan bir çocuk için - et!” Evden getirdiğim kuramları -salatanın, buharda pişmiş sebzelerin önemini- vurgulamaya kalkışacak olsam, karşıma ana babamın görüşlerinin tamamen zıddı, hararetli savlar dikiliyor, yerle bir ediliyordum. Birkaç kez yaşadım bunu. Zamanın en son, en yeni eğilimlerini yalayıp yuttüğumda, henüz yeniyetme sayılırdım. Ömrüm boyunca, her bir gıdanın hem elzem, olmazsa olmaz diye yüceltildiğini gördüm hem de <span style="font-style:italic;">kötü</span> diye yerden yere vurulduğunu - ancak şeker her zaman En Kötüler listesinde yer aldı.</p>

  <p>Şimdi, evimizdeki bu sağlıklı beslenme saplantısı, babamı şeker illetinden koruyamadığı gibi, annemi de yakınıp durduğu yüzlerce hastalıktan koruyamamıştı. Bu arada, annemin her bulduğunu boğazıma tıkıştırma âdeti beni mutsuz ediyordu, çünkü giderek şişmanlıyordum. Evet, değişen hiçbir şey yok. Zayıflama reçeteleriyle dolup taşan o korkunç genç kız dergilerinin muhatabı olmasak da, hem ben hem de tanıdığım bütün kızlar, şişmanlamak istemiyorduk. Kendim için bir rejim planı oluşturmuştum; düşününce, aç kalmaya, yetersiz beslenmeye geçit vermeyişi, bugün bile etkiliyor beni. Üç-dört ay kadar, domates ve yerfıstığı ezmesiyle beslendim; bu ikisinden yeterli vitamini alacağımı düşünüyordum. îşe yaradı. Ben kilo verdikçe annem sızlanır, hayıflanırdı, ama bir nedeni de, hiç de fena sayılamayacak, annemin nefret ettiği yetişkin bedenime kavuşuyor olmamdı.</p>

  <p>Küçük kızının, masalsı çocukluğunu asla geride bırakmamasından mutlu olacak tek bir kadın varsa, o da annemdi. Kendime elbiseler dikmeye, para kazanmaya başlamıştım; annemse bütün bu süreçte beni uyardı, eleştirdi, beni bekleyen çeşit çeşit felaketi sıraladı.</p>

  <p>Uzmanlar ne der bilmem, ama zayıflamak isteyenlere bu domatesle yerfıstığı ezmesi perhizini tavsiye ederim. Eakat elbette, güneşte olgunlaşmış domatesler ve taze, yeni toplanmış yerfıstığından yapılan ezme; evet, biliyorum, bunları bulmak, özellikle de her şeyin stoklar halinde yığıldığı Londra’da kolay değil.</p>

  <p>Seçtiğim bu iki gıda dışında ağzıma hiçbir şey koymamama babamın tepkisi ne oldu, peki? Çok hastaydı, felaket hastaydı, ama yine de, Çöküş çoktan başladığı için, anımsatmaktan geri kalmazdı: “Britanya’daki aç çocukları düşün.” Üzerinden silindir geçen çalışan sınıf, azıcık şeker serpilmiş, margarinli ekmekle, ya da tepsideki yağa banmış ekmekle ve bol şekerli, demli çayla karın doyurmaktaydı. Kısa süre sonra, savaş başlayınca, Kraliyet</p>

  <p>Hava Kuvvetlerinden, buna benzer bir çocukluk geçirmiş erkeklerle tanışacaktım. “Darfur’daki [Haziran 2007], Kongo'daki... Zimbabve’deki aç çocukları unutma...”</p>

  <p>Bazen, salt güzel söz söyleme sanatı adına, yanıtı beklenmeyen sorular soruluyor: “Bizim şimdi köle tacirlerini suçladığımız gibi, torunlarımız bizi neyle suçlayacak acaba?” Yanıtı çok basit, gerçekten. Dünyanın yarısı tıka basa tıkınırken, diğer yarısının açlık çektiğini söyleyecekler. Tarihten iyi not almak isteyen bir başbakanı, bizim, atalarının şu mide bulandırıcı açgözlülüğü yüzünden af dilerken hayal etmek çok kolay.</p>

  <p>Bir gün, yaptığımız şeyin bağışlanabileceğim aklım almıyor.</p>

  <p>Bana kalırsa, yeryüzündeki en tiksindirici görüntü, bir Amerikan lokantasından dışarıya, çöpe taşman, hâlâ yiyecek dolu tabaklar ve sokaktaki, yenmemiş yiyeceklerle dolup taşan çöp kutularıdır. Aynısını, binlerce aç insanı doyurabilecek gıdanın çöpe atılışını İngiltere’de görmek de mide bulandırıcı. Oysa insanlar açlıktan ölüyorlar. Ben bu satırları yazarken bile, ölüyorlar...</p>

  <p>Eh, siz olsanız bağışlayabilir misiniz bunu? Hiç sanmıyorum.</p>

  <p>Ancak, Avrupa’nın bazı bölgelerinde ve Britanya’daki çocuklar yoksunluk çekerken, burada, eski Güney Rodezya’da bulabileceğiniz en iyi şey, besin maddeleriydi. Sebzeler kimyasal ilaçlar ve yapay gübre kullanılmaksızın yetiştiriliyordu. Etler, hormon denen şeyin adını bile duymamıştı. Tavuklar sağlıklı bir yaşam sürmekteydi: Tavukların elektrik verilerek öldürülebileceği, kimsenin aklına gelmezdi. Ve çiftliklerde, yetişen her şeyden en iyi biçimde yararlanılırdı. Yaratılan, uydurulan yemeklerin çoğu, hafızalardan bile silindi bence. Şimdi tatlı mısır dediğimiz şeyden, taze darı tanelerinden, tarladan az önce toplanmış koçanlardan yapılan o çeşit çeşit yemek, örneğin.</p>

  <p>Peynirli bir sosa batırılıp fırına verilen, üzerinde ince bir kabuk oluşan ya da sulu hamura batırılıp kızartılan, yine kabuklu darı taneleri, akla gelebilecek her türden çorbalar, yahniler. Mısır, balkabağı parçacıkları, soğan, fasulye, patatesle hazırlanan, dönemin son sağlıklı beslenme kuralına bağlı olarak, etli ya da etsiz pişirilen bir sebze güveci vardı. Arjantin’e gittiğimizde, şoförden bizi yöre halkının gittiği, kendisinin de yemek yediği bir lokantaya götürmesini istedik. Ve orada, yine bu güveçle karşılaştım, ama içine acı kırmızıbiberle domates eklenmişti. Şimdilerde balkabağına yine rastlıyoruz; her ne kadar Britanya’da onu doğru dürüst pişirmeyi beceren yoksa da. Doğranan balkabağına tozşeker ve tarçın serpilir, karamelize olması beklenir. Nefistir, özellikle de fırınlanmış etin yanında. Soğanla birlikte kavrulan ya da püre haline getirilip tarçın ve muskat rendesiyle karıştırılan balkabağı da lezizdir. Balkabağı çorbası. En nefisi de, kızarmış patates gibi doğranan, sulu hamura batırılıp kızartılan balkabağıdır; çıtır çıtır, baharatlı.</p>

  <p>Bu arada annem, başarıyla yetiştirdiği sebzeleri çiftlikteki işçilere yedirmeye çalışmaktaydı. Ispanağı, bir de soğanı seviyorlardı. Ama annem vitaminlerden bahsedip dururken (evet, bahsederdi: “Er geç öğrenmeleri gerekecek, öyle değil mi?”), onlar domatesi ağızlarına bile sürmezlerdi. Hayır, o zamanlar kesinlikle yemezlerdi. Annem sebze bahçesine gitmeleri, bahçıvan çocuktan istedikleri kadar domates almaları için yalvarırdı. Ya da yer fasulyesi. “Oysa lahana öyle faydalı ki onlara,” diye sızlanırdı. Ama lahana yemezlerdi, o zamanlar değil. Bütün bunlar değişti. Tarlalardan, izinli ya da izinsiz, hububat toplarlardı; araziden geçen bir Nyaser grubu, geride yolunmuş, cascavlak bir şerit bırakırdı. “Eh, ne bekliyordun ki?” derdi babam. “Yerlerinde olsan, aynısını yapmaz tanısaydın?”</p>

  <p>Annem karşı çıkardı. “Ama resmen hırsızlık bu! Bu yaptıklarına başka ne denir?”</p>

  <p>“Şey, karıcığım, haklısın, doğru sözcük bu.”</p>

  <p>Her an elimizin altındaki meyvelerden söz etmedim. <span style="font-style:italic;">Grenadilla<a id="footnote3"></a><sup><a href="#bookmark6">3</a></sup></span> asmaları ülkenin bazı kısımlarında, kendiliğinden yetişiyordu. Pek çok bahçede guava ağaçları vardı. <span style="font-style:italic;">Pavpav<a id="footnote4"></a><sup><a href="#bookmark7">4</a></sup></span> ağaçları - kocaman <span style="font-style:italic;">pavpav'</span>lar, her yerdeydi. Avokadolar da öyle. Küçük bir muz cinsi vardı, fena sayılmazdı, ama gerçek muzlar yoktu. <span style="font-style:italic;">Lychee’ler<a id="footnote5"></a><sup><a href="#bookmark8">5</a></sup></span> yaşadığım evlerin çoğunda, hemen mutfağın önünde boy atardı. Portakal, limon, greyfurt: Eski Güney Rodezya’da, ülkenin bir yerlerinde, hepsi yetişirdi; daha şeftalileri, Mutare’nin mangolarını... diğerlerini saymadım bile.</p>

  <p>Kısacası, o günlerde beyazların ve hali vakti yerinde bazı siyahların tadını doyasıya çıkardığı yiyecekler, şimdi ne parayla satın alınabilir ne de aşkla. Ortada yoklar çünkü.</p>

  <h3 id="ua5c08f84-b918-4ef3-9273-082c5f823ce5" style="text-align: center;"><a id="bookmark9"></a><span style="font-weight:bold;">Erzaklar - Kentteki</span></h3>

  <p>Gün erken, yedideki sabah kahvaltısıyla başlıyor: İşyerleri sekizde açılıyor. Sabahları, mükellef bir İngiliz kahvaltısı yapılıyor. Erkekler işe gidince, kadınlar kolları sıvıyor. Evde bebek ya da küçük çocuk varsa, o çok önemli sipariş defterleri halledilinceye kadar oyalanmaları, uslu durmaları sağlanacak. Teslimatı getiren adamlar bisikletle geliyor, bisikletlerini bir ağaca ya da bahçe kapısına yaslıyor, defterlerle birlikte mutfağa giriyor, orada aşçı gelen malları kontrol edip defteri işaretliyor. İlk gelen erzağı Bağyan’a götürüyor - “Hanımefendi” abartısı daha sonra yaygınlaşacak.</p>

  <p>Muhtemelen Isaac, Joshua ya da İncil’den alınma, benzer bir şey olan gerçek adı ev içinde hiç kullanılmayan aşçı, “Bağyan, meyveyle sebze geldi,” diyor. Her teslimatçı çocukta, üzerinde evin numarası yazan, küçük bir hesap defteri var - örneğin, Livingston Caddesi, 183. Her sayfaya tarih atılmış, küçük bir kurşunkalem de iple deftere tutturulmuş.</p>

  <p>Evin hanımı dünkü sipariş listesine bakıyor. Aşçı, siparişlerin geldiğini belirtmek üzere her maddenin yanına bir işaret koymuş.</p>

  <p>Hanımın soğan, domates ve ıspanak türü bir sebzenin bol miktarda getirildiğinden emin olması gerek. Bunlar “oğlanlar” için - hizmetliler. Güney Rodezya’da evlerde çalışan bütün hizmetkârlar erkekti, Güney Afrika’dakilerse (eskiden ve şimdi) kadın. Neden? Kim bilir?</p>

  <p>Hanım yazıyor:</p>

  <p>1 kilo patates</p>

  <p>2 kilo soğan</p>

  <p>2 kilo ıspanak</p>

  <p>1 <span style="font-style:italic;">pavpav</span></p>

  <p>6 muz</p>

  <p>6 portakal</p>

  <p>Durmuş ona bakan aşçıya dönüyor: “Ispanakla soğan yazmıştım. Başka?” Başka ne <span style="font-style:italic;">istiyorsun</span>, demek istiyor. Meyve, koloninin şu anki gelişim düzeyinde, hizmetkârların istediği bir şey değil.</p>

  <p>“Balkabağı, Bağyan.” Hanım listeye ekliyor: “1 balkabağı.”</p>

  <p>“Grenadilla,” diyor aşçı. “Bu akşamki meyve salatası için.”</p>

  <p>Kadın yazıyor: “1,5 kilo grenadilla.”</p>

  <p>“Hepsi bu kadar,” diyor Moses, Benjamin ya da Jacob. Kadının önüne başka bir küçük defter sürüyor. Bu, bakkaliye defteri; bu siparişler için genellikle, sıklıkla, ortamın havasına bağlı olarak tatlı tatlı ya da değil, hafif bir itiş kakış yaşanıyor.</p>

  <p>Kadın dünkü sipariş listesine bakıyor. Bütün maddeler onaylanmış, işaretlenmiş.</p>

  <p>“Pirinç, Bağyan,” diyor aşçı.</p>

  <p>“Ama dün iki buçuk kilo pirinç aldık,” diyor hanımı. “Bize pirinç lazım,” diye bastırıyor adam. Sonra, ekliyor: “Yahninin yanına pilav yaptım ya.”</p>

  <p>“Pekâlâ,” diyor kadın, yazıyor: “2,5 kilo pirinç.” “Biraz da köri.”</p>

  <p>Hizmetkârlar köriye bayılıyor, darı irmikli lapalarının üzerine bile serpiyorlar - <span style="font-style:italic;">sadza*</span>nın.</p>

  <p>Kadının yüzünde garipseyen bir ifade beliriyor, ama yine de yazıyor: “1 kutu köri tozu.”</p>

  <p>“Şeker,” diyor aşçı.</p>

  <p>İşte bu, aralarında gerçek bir çekişme konusu.</p>

  <p>Şeker asla yetmiyor. Aşçı geçerken uğrayan arkadaşlarına, “kardeşlerine”, hatta arkadaşlarının arkadaşlarına yiyecek sunuyor.</p>

  <p>Kilerde darı irmiğiyle, fasulye ve yerfıstığıyla dolu çuvallar duruyor. Ama şeker çuvalı, düzenli ve gizemli bir biçimde, sürekli inceliyor, kısalıyor.</p>

  <p>“Geçen hafta, beş kiloluk bir çuval şeker aldık,” diyor kadın.</p>

  <p>“Şeker lazım, Bağyan,” diye tekrarlıyor adam yumuşacık bir sesle, kadın da yazıyor: “5 kilo şeker.” Reçeller, bal, kahve, çay birer birer ekleniyor ve bakkaliye defteri tamamlanıyor; şimdi sıra büyük yekûn tutan, öteki deftercikte. Bu, kasabın defteri.</p>

  <p>Güney Rodezya’ya, ayrılışımın üstünden on yıl kadar geçtikten sonra döndüm ve anında, gördüğüm et bolluğu karşısında afalladım. Buzdolapları, sebzelikler bile ağzına kadar etle doluydu. “Bu kadar çok et yiyor olamayız!” diye bağırdım. “İmkânsız bu!” Oysa yiyorduk.</p>

  <p>Ve hizmetlilerin hepsi ete, nyama’ya bayılıyor, doymak bilmiyordu.</p>

  <p>Dünkü sipariş listesi şöyle:</p>

  <p>2,5 kilo, en iyisinden kızartmalık et</p>

  <p>1 kilo ciğer</p>

  <p>1 kilo domuz pastırması</p>

  <p>1 kiloluk but</p>

  <p>Dünkü öğle yemeğinde çıkarılan ciğerin sadece yarısı yenmişti.</p>

  <p>Kadının sorması gerek: “Kalan ciğere ne oldu?”</p>

  <p>Ama sormuyor.</p>

  <p>Kocasıyla ikisi bu akşam fırınlanmış et yiyecekler. Oysa dün akşamdan bol miktarda yahni kalmış olmalı.</p>

  <p>Sormaması gerektiğini bildiği için, şakayla takılıyor: “Ee, yahni nasıldı? Bitirmenize kaç kişi yardım etti?”</p>

  <p>“Yahni harikaydı, Bağyan,” diye atılıyor adam hemen. “Anımsıyor musun? Batronnan ikiniz, yahni çok iyi olmuş, dediniz.”</p>

  <p>“Öyleydi de gerçekten.”</p>

  <p>Kadın yazıyor:</p>

  <p>1 kilo sığır böbreği</p>

  <p>1,5 kilo kıyma</p>

  <p>2 tavuk</p>

  <p>Tavuk o zamanlar gündelik bir yiyecek değildi, özel günlerde yenirdi: Kadın pazar günü bir öğle yemeği daveti vermeyi planlıyor.</p>

  <p>“Pazar günü ayrıca fırında et kızartacağız,” diyor.</p>

  <p>Beyin siparişi de vermek isterdi, ama aşçının kabile gelenekleri, bırakın yemeyi, beyin pişirmeyi bile yasaklıyor.</p>

  <p>Domuz kaburgası</p>

  <p>2 kilo sosis</p>

  <p>Şimdi sıra onlar, “oğlanlar” için et sipariş etmekte: “Oğlanlara 2 kilo muhtelif et.” Bunun anlamı, çeşitli parça etler, kıkırdaklar, kemiklerdi. Çok daha sonraları, belli ki mükemmel bir aşçı tarafından pişirilmiş olan, “oğlanların” etinden yedim. Karışık kuşbaşı etler, kemikler ince, teneke kutu benzeri bir kapta, soğanla birlikte pişirilmişti ve tadı nefisti. “1,5 kilo çorbalık et”: çoğunu hizmetlilerin tükettiği, yine kırıntılar, kemikli parçacıklar. “Köpeklere</p>

  <p>1,5 kilo et.” Etten çok kemikti bu: kemirilmesi için çimenliğe bırakılan, koca koca kemikler.</p>

  <p>Ara ara, “oğlanlar”dan, köpeklere onlardan çok daha iyi et verildiğine dair şikâyetler yükselirdi. Köpekler ve o ayrıcalıklı konumları, kanlarına dokunuyordu.</p>

  <p>“Pekâlâ, başka?” diye soruyor evin hanımı, kolonideki kuzunun yenecek gibi olmaması ne kötü, diye düşünürken.</p>

  <p>“Dil?” diye öneriyor adam.</p>

  <p>Dili herkes seviyor.</p>

  <p>“Bu kasabın yaban domuzu çok iyi,” diyor aşçı.</p>

  <p>“1,5 kilo yaban domuzu eti,” diye yazıyor kadın. Yaban domuzunu kendisi de kocası da sevmiyor, ama neden olmasın?</p>

  <p>“Biraz da jambon söylerseniz, jambonlu bezelye çorbası yaparım,” diyor aşçı. Domuzun neresinden ısmarlayacağını göstermek için, elleriyle dizlerine vuruyor.</p>

  <p>Kadın, “Domuz paçası,” yazıyor, sonra defteri adama geri veriyor.</p>

  <p>Adam listeyi şöyle bir tarıyor, hepsinin tamam olup olmadığına bakıyor.</p>

  <p>Kadın kocasına, Joshua’yla -ya da işte adı her neyse onunla- “dalaşmaktan” hoşlandığını söylüyor.</p>

  <p>“Yeter ki seni kullandığını aklından çıkarmayasın,” diyor evin erkeği, reisi, yetkesini göstererek.</p>

  <p>“Aa, hadi ama, hepsi kaç para tutuyor ki?”</p>

  <p>“Alt alta eklersen, epeyce tutuyor.”</p>

  <p>Dışarıda, üç teslimatçı çırak bisikletlerinin üzerinde, birer ayaklarını sundurmaya dayamışlar. Aşçı üç defteri de sırayla atıyor - güzelce yakalıyor ve taş çatlasın iki kilometre uzaktaki dükkânlarına doğru pedal çevirmeye koyuluyorlar.</p>

  <p>Tamamdır, diye düşünüyor kadın. Herkesin karnı doyuruldu - umarım.</p>

  <p>Şimdi çocuklarla ilgilenme vakti, çocuğu varsa tabii; yoksa, az sonra bir başka eşin evindeki sabah çayına, çörekli, kurabiyeli, kekli, evdeki aşçının hünerine bağlı olarak, bir sürü leziz ikramlı davete katılacak.</p>

  <p>Kızlar tarif değiş tokuşunu, salt pastalarla pudingler için yapıyorlar: Et başının çaresine bakabilir, bakıyor da. Yakında yeni bir hayvan icat edileceğinden yakındıkları da oluyor: “Et, et, et - bazen vejetaryen olasım geliyor.”</p>

  <h3 id="u1f8b4549-905f-4a7d-b0ca-8f6e0ebdda21" style="text-align: center;"><a id="bookmark10"></a><span style="font-weight:bold;">Erkek Kardeşim Harry Tayler</span></h3>

  <p>İkinci Dünya Savaşı’nın başlarıydı: Britanya savaş gemileri Pasifik Okyanusumda düşman avındaydı. <span style="font-style:italic;">Repulse</span> ile <span style="font-style:italic;">Prince of Wales.</span> İkisi de batırılamaz gemilerdi. Tıpkı <span style="font-style:italic;">Titanic</span> gibi. Vergi mükelleflerinin ve ilgili vatandaşların, büyük gemilerin kapasitesine ilişkin böylesine gerçek dışı değerlendirmelerde, beyanlarda bulunan “uzmanlarını kaderini, daha sonra başlarına ne geldiğini araştırmalarına izin var mı? Şövalyelik unvanı alıyor, lord mu ilan ediliyorlar? Yoksa gemiciliğin şanlı istikbali hakkında beyanatlar verecekleri, başka komitelere mi atanıyorlar?</p>

  <p>Erkek kardeşim <span style="font-style:italic;">Repulse</span> gemisindeydi. Japonlar her iki gemiyi de yirmi dakika içinde batırdılar. Haber bize ulaşınca, donup kaldık. Yüzlerce, yüzlerce genç erkek boğulmuştu... ancak daha somut, daha kesin haberler biraz daha vakit aldı. Nereden gelecekti ki bu haberler? Savaş muhabirleri Pasifik’i arşınlamaya başlamamıştı henüz. Daha sonra, sağ kurtulanlar olup biteni anlattı, her şey yavaş yavaş ortaya döküldü. Kardeşim kurtulduktan sonra bir mektup yazmış, ama mektup henüz elimize geçmemişti. Dünyanın en mektupsever insanı da sayılmazdı zaten.</p>

  <p>“Eh, pek hoş bir deneyim değildi,” diye itiraf etti. O korkunç sabah, bomba gemiyi vurduğunda, bir kamara iskelesinin yanında duruyor, güverteye çıkmaya hazırlanıyormuş, insanlar yanından hızla, telaşla geçmeye başlamış, içlerinden biri seslenmiş: “Yukarı mı çıkıyorsun, Tayler?” Bu onu harekete geçirmiş, basamakları bir koşu tırmanmış ve geminin çoktan su almaya başladığını görmüş. Yan yatmış güvertelerin birinden suya inmiş, can havliyle kulaç atan, bir grup kazazedeyle birlikte yüzmeye başlamış. <span style="font-style:italic;">Repulse</span> sulara gömüldüğünde, bir hayli uzaktaymış. Birkaç saat suda, cesetlerin, mazotun, enkaz parçalarının ortasında kalmış, köpekbalıkları da yakınlardaymış, ama muhtemelen mazot yüzünden uzak duruyorlarmış. Sonra bir Britanya gemisi onları denizden toplayıp Seylan’a götürmüş. Orada, başlarına geleni muhabirlere anlatmışlar; nekahet döneminin sonuna kadar kalmalarına izin verilmiş. Harry daha sonra <span style="font-style:italic;">Aurora</span> gemisine atandı, savaşın geri kalanını Akdeniz’de geçirdi. O gemide, top ateşi yüzünden, zaten ağır işiten kulakları (yeniyetmeliğinde sağır kalma tehlikesi atlatmıştı) ileri derecede sağırlaştı.</p>

  <p>Onunla Cape Town’da buluştum. Şöyle ki:</p>

  <p>İlk çocuğum John Wisdom’ın, güçlükleri, sıkıntıları sessizce sineye çekebilen biri olduğunu söyleyemeyeceğim. İkinci çocuğumun, kız kardeşinin doğumu onu fena çarptı, aklını başından aldı. Bu yeni yaratığın, bebeğin kalıcı olduğunu anlayınca attığı acı çığlıkları, öfke ve ihanet böğürtülerini hayatımda duymamıştım. Salt bebeğe değil, bana da saldırıyor, şimdiden vahşileşmiş, küçük yumruklarını peş peşe indiriyordu. Mesaj şuydu: “Neden yaptın - bunu <span style="font-style:italic;">bana</span> neden yaptın?”</p>

  <p>Akıl danışıldı, yardım alındı. Ben de biraz sersemlemiş, yıpranmıştım. Birinin, “Büyükannem sekiz yılda sekiz çocuk doğurmuş ve bir gün bile zorlanmamış,” türünden bir şeyler söylediğini defalarca duymuş olsam da, bence sık aralıklarla doğum yapmak bir kadından çok şey götürüyor. Yan evde oturan kadına, küçük kıza bakması için yalvarıldı: Kız çocuk istemiş, sahip olamamıştı. Böylece hemen John’ı alıp sahile gidebilecektim; annesine bütünüyle, gece gündüz sahip olabileceği, yaşadığı sarsıntıyı atlatabileceği yere.</p>

  <p>Cape Town’a yaptığım yolculuğu daha önce yazdım; iki kapılı, küçücük bir arabada, beş gün. Bazen gözünüze, geçmiş yılları şöyle bir tarayan ve, yaşadıklarımın en kötüsü acaba hangisiydi, diye merak eden yaşlılar ilişir. Yerinde duramayan, hiperaktif bir oğlan çocuğuyla, tam beş gün, daracık bir yere hapsedilmenin, nahoş deneyimler listesinde epeyce yukarılarda yer alacağına, her bahse varım. Ama sonra, sonunda, deniz, ardından da otel göründü. Kıyıda, Sea Point’taydı; yanı sıra dizilmiş diğer otellerle birlikte, önlerine astıkları rengârenk, ışıl ışıl ampullerle duyurdukları gibi, bir zevk ve eğlence beldesiydi. Otelde adım atacak yer yoktu. Singapur’un Düşüşü’nden kurtulanlar yeni gelmişti. Savaşa yakalanan her türden gezgin buradaydı; çoğunun, alışık olduğundan çok daha kötü koşullarda konaklamaya zorlandığını tahmin etmek güç değildi. Ortalık, her dereceden resmi görevli, bürokrat, memur kaynıyordu; konutlarına, lojmanlarına savaş nedeniyle el konmuştu anlaşılan.</p>

  <p>Aralarında, Quaker mezhebinden birkaç kişi vardı; onlarla, fena halde gereksindiğim bir sohbete giriştim. Tamam, Güney Rodezya rejiminden haz ettiğim kesinlikle söylenemese de, onu önyargısız bir biçimde tanımlayan tek bir kişiye de rastlamadım. 1924’te, ebeveynimin koloniye ayak bastığı tarihte, bu yeni toprakların Güney Afrika’nın altıncı eyaleti olmak isteyip istemediğine dair bir referandum yapıldığı unutulmamalı. Bütün RodezyalIlar oylarıyla, “Hayır, biz Britanya’ya bağlı, kendi kendini yöneten bir koloni olmak istiyoruz,” dediler.</p>

  <p>“Şu küçük, dik kafalı ülkeden” olduğumu öğrenen Quaker’lar, yarım düzine resmi görevli, hemen konuyu tartışmaya başladılar. Benim lehime sonuçlanacak biçimde.</p>

  <p>“Gerçekten... bundan daha büyük saçmalık olamaz. Dediklerine göre, kendileri yönetiyormuş. Ortada, yarım milyon yerliyi [o zamanlar siyahlar için kullanılan doğru sözcük buydu] yöneten yüz bin beyaz var. Ama ne zaman biz -Güney Afrikalılar- bir yasa çıkarsak, hemen, birebir alıyor, aynısını çıkarıyorlar. Anayasa’daki her bir kanunu kopyalıyorlar. Öyleyse, neden Güney Afrika’nın bir parçası olarak kalmadılar? Oraya hiç gittiniz mi? Şu Britanya usulü, bu Britanya usulü; insanın midesi bulanıyor...” Buna benzer şeyler. Bunlarsa beni, dedikleri gibi, yararlı fikirlere sevk etmişti.</p>

  <p>Bu aşırı dolu, gürültülü otel John’ın pek hoşuna gitmişti, her şeyden önemlisi de, otelde bir çocuk bakıcısı yoktu. Harika vakit geçirdi. Otelin verandasına bir gün, Deniz Yarsubayı Harry Tayler çıkageldi; etraftaki bütün kadınların, camlardan dikizleyen ya da çeşitli bahanelerle, çaylarını alıp verandaya çıkan kadınların gözlerini alamadığı, inanılmayacak kadar yakışıklı, genç bir adam.</p>

  <p>İşte, <span style="font-style:italic;">Repulse</span>’ta olup bitenleri nihayet dinleyebilecektim.</p>

  <p>“Biliyor musun,” dedi kardeşim, “galiba şoka girmiştim. Bunu çok daha sonra fark edebildim. Haftalarca, yarı şuursuz vaziyetteydim. Seylan benim için puslu, bulanık.”</p>

  <p>“Kurtarılmayı beklerken, ne kadar kaldın denizde?” “Bilmiyorum. Saatlerce, dediler. Bana günlerceymiş gibi geldi. Neyse ki, su ılıktı. Ama çevremde yüzen bir sürü ceset vardı. Ve bazıları tanıdığım insanlardı. Güneş yakıcıydı. Beni kavuruyordu. Güneş yüzünden her tarafım su topladı. Kafamı ıslak tutmaya çalışıyordum. İnsanlar suda yüzen ne varsa tutunmaya çalışıyor, imdat istiyorlardı. <span style="font-style:italic;">The Times</span>'ta bir haber gördüm, galiba sağ kurtulanlardan biri anlatmış. Köpekbalıkları olduğunu söylüyor. Ben görmedim. Kendine saygısı olan hangi balık o mazotun içine dalar ki? Ama düşününce, o mazotun beni güneşten, daha fazla yanmaktan koruduğuna inanıyorum.”</p>

  <p>“Sana kamara iskelesinden güverteye çıkmanı söyleyen adam, aklına geliyor mu hiç?”</p>

  <p>“Evet, büyük bir şanstı benim için. Böylece gemi sulara gömülmeden önce güverteye çıkmayı ve yüzerek uzaklaşmayı başardım. Aksi halde, gemiyle birlikte batardım. Ama biliyor musun, Tigs [çocukluk lakabım], insan tam anlamıyla algılayamıyor. Böylesine devasa bir şeyi, yani.”</p>

  <p>“Olanları sık sık düşünüyor musun?”</p>

  <p>“Hayır, becerebildiğimce az. Hiç hoş bir anı değil, hem de hiç.”</p>

  <p>Sohbet sürüp gitti, sonuysa onlarca yıl sonra geldi. Savaşı Akdeniz'de geçiren Harry, sağırlığı için Londra'da tedavi oldu, ama iyi bir işitme cihazına ancak yaşı epeyce ilerlediğinde sahip olabildi. Evlendi, çocukları oldu; bu arada hep, çalılık arazi, bozkırlar, hayvanlar, bitkiler hakkındaki şaşırtıcı bilgisiyle ilintili işlerde çalıştı, ama sonra siyahlar savaşlarını kazanıp hükümet oldular ve Harry siyah bir hükümetin emrinde çalışamayacağını söyleyerek Güney Afrika’ya gitti, orada henüz siyahlar başa geçmemişti; orada, çok erken denebilecek bir yaşta kalp krizi geçirip öldü. Bu arada, defalarca görüştük; Londra’daki mutfağımda. O yıllar boyunca pek iyi dost olamamıştık. Savaşta beyazları desteklemişti, bense siyahların tarafındaydım. Dolayısıyla, tekrar buluştuğumuzda, artık ikimizin de yaşı ilerlemişken, birbirimize anlatacak çok şey birikmişti. Anlatabilseydik, tabii. Erkek kardeşimle ortak noktamız o kadar azdı ki, çoğu zaman konuşacak konu bulmakta zorlanırdık. O, siyahların adiliği, beş para etmezliği hakkında atıp tutar, nahoş laflar ederken, ben sesimi kısmam, çenemi kapamam gerektiğine inanırdım; kardeşimin yüzünde sık sık, şu ya da bu konudaki görüşlerimden rahatsız olsa da, tahammül ettiğini gösteren, hoşgörülü bir anlam belirirdi.</p>

  <p>Ama sonra, ölümünden kısa bir süre önce, bana söylemek istediği bir şey olduğunu belirtti. Bir şeyi anlamamı istiyordu. O sıralar yalnızdı; karısı kalp krizinden ölmüştü. Yaşlıların hissettiği bir gereksinim onu da pençesine almıştı: İş işten geçmeden açıklamak istediği bir şey vardı. Söyleyeceği o şey bir başkasının zihnine ulaşmazsa, hiçbir gerçekliği olamazmış gibi, mutlaka birine, kim olursa, herhangi birine söyleme ihtiyacı.</p>

  <p>Bağımsızlık Savaşı çıktığında, kardeşim asker yazılacak yaşı çoktan geçmişti, ama savaşamayacak kadar yaşlı olan çiftçiler, çoğu gece kamyonlara, zırhlı araçlara doluşup gidiyorlardı; beyaz çiftliklerle telsiz aracılığıyla bağlantı kuruyor ya da ev halkının iyi olup olmadığına bakmak için arada bir uğruyorlardı. Yollar pusu doluydu: Özgürlük savaşçıları yollara mayın döşemiş olabilirdi, bilfiil orduda olmak kadar değilse de, tehlikeliydi ve Harry, bütün diğer erkekler gibi, bütün bunlardan müthiş bir zevk almaktaydı.</p>

  <p>Barış yanlıları ya da savaşlara son vermeye çalışanlar, bazı erkeklerin savaşmaktan gerçek bir keyif aldığını unuturlarsa, büyük bir hata yapmış olurlar.</p>

  <p>Oğlum John, bir zamanların bu dövüşçü çocuğu, savaşa bayılırdı. Büyük tehlike altında, tepeden tırnağa silahlı, çalıların arasında sürünmek en büyük zevkiydi.</p>

  <p>Tam üç kez, birilerinin oturup savaştıkları insanlarla, geçmiş güzel günleri yâd edişine tanık oldum. Ortak olmayan tek bir noktaları yoktu.</p>

  <p>Bunlardan biri, babamdı; sık sık, Alman bir ince maden işçisini görmeye giderdi (ince maden işçileri, birkaç gram altın uğruna, rizikolu bir ince maden damarı için kuyuya inen kişilerdi). Alman ve îngiliz asker eskileri: Aynı zamanda, aynı bölgedeki Siperlerdeydiler. Saatlerce, şu ya da bu devriye görevindeyken başlarına gelenlerden, yaralanmalarına nasıl ramak kaldığından -gerçekten yara<sup>1</sup> anmadan önce- bahsederler, subaylarının yeterliliğini ya da yetersizliğini tartışırlardı.</p>

  <p>Yollar delik deşik, çukurluydu. O gece gezmelerinin en kötü yanı, eski püskü kamyonlarda sarsılarak, hoplayıp zıplayarak yol almaktı. Bir gece, Harry’nin bindiği, arka tarafı tıklım tıkış erkeklerle dolu kamyon ya derin bir çukura düşmüş ya da bir kaya parçasına çarpmış, havaya fırlayan Harry, kafasını sertçe, olanca şiddetiyle arka bölmeye çarpmıştı.</p>

  <p>“Gerçekten kötü bir darbeydi; kendimi çok tuhaf hissettim. Doktoru aradım -eh, benzin karneye bağlanınca, insan çok mecbur kalmadıkça arabayı kullanmıyor tabii-, durumumu anlattım, ‘Yo, beyin sarsıntısı değil bu; hiç de beyin sarsıntısı geçiren birine benzemiyorsun,’ dedi. Ama kendimi öyle garip... nasıl açıklayacağımı bilemiyorum. Sıtmayı anımsıyor musun?”</p>

  <p>“Hayır, anımsamıyorum.”</p>

  <p>“Her neyse, bir an ürperir, zangır zangır titrersin, bir an sonraysa zihninin açıldığını, cin kesildiğini hissedersin. Ama hayır, sıtma değildi, ateşim filan da yoktu. Hasta değildim. Her şey öyle duru, öyle parlaktı ki, çıldırdığımı düşünmeye başladım; anlamak günlerimi aldı. Sonra, ansızın anladım. <span style="font-style:italic;">Repulse</span>'tan önce ben aynen böyleydim. Kafama aldığım darbe beni geriye, normal halime döndürmüştü. Ansızın gerçek benliğime kavuşmuştum, anlıyor musun? Bir anda, kendim olmuştum. Kırkıma yaklaşıyordum ve ömrümün büyük bir kısmını, yıllarımı ‘kendim’ olmadan harcamıştım. Bunca zamandır, cam bir duvarın arkasındaydım sanki. Ah, ne yapsam tam olarak açıklayamayacağım...”</p>

  <p>“Gayet iyi gidiyorsun, Harry. Devam et.”</p>

  <p>“Bu ne anlama geliyor, biliyor musun? Monica [karısı] beni, zihni net, dupduru olan gerçek beni hiçbir zaman tanımadı, anlamına geliyor. Ve çocuklarım - şimdi kabullenmek, uzlaşmak öyle zor ki, Tigs. <span style="font-style:italic;">Repulse</span> olayında beni savuran, merkezden uzaklaştıran bir şey olmuştu... Şey, onca yıldır nasıl biri olduğumu <span style="font-style:italic;">sen</span> söyleyebilir misin bana?” “Ama birbirimizi yeterince görmedik, öyle değil mi?” “Haklısın, görmedik.”</p>

  <p>Sorduğu sorunun yanıtıysa şuydu: Erkek kardeşimin kafasının oldukça ağır çalıştığını düşünür, ama bunu kulağının ağır işitmesine bağlardım. Şimdiyse kendisi aynı şeyi söylüyordu.</p>

  <p>“Belki de nedeni sağırlığımdır, diyordum - doğru dürüst bir işitme cihazım olmadı. Oysa değilmiş. Tamam, kulaklarım duymuyor olabilirdi, ama her şeyi görebilmem gerekirdi. Duyularım yerli yerindeydi. Oysa her şey sönük, donuktu. Boğuk, kısık. Suyun altındaymışsın da, sesler uzaktan gelirmiş gibi. Anlıyor musun, Tigs, hayatımın çoğunu böyle geçirdim: Burada değilmişim, yokmuşum gibi.”</p>

  <h3 id="u838bdc51-f487-46a6-a313-47ea8a695d71" style="text-align: center;"><a id="bookmark11"></a><span style="font-weight:bold;">Çiftlikten Kurtuluş</span></h3>

  <p>Savaşın ortasında, annemle babam şehre taşındılar - Salisbury’ye, yani şimdiki Harare’ye. Babama çiftlikte bakmak artık olanaksızdı. Ama her fırtınanın muşamba zemine dökülen yağmur damlalarıyla damgasını vurduğu, sert rüzgârların dışarısı kadar içeriyi de kasıp kavurduğu o eski ev, ona nefret ettiği bu yeni bungalovdan çok daha iyi geliyordu.</p>

  <p>Şeker hastalığı berbat bir şeydi. Henüz tedavisi bugünkü kadar gelişmemişti; babamın hastalığını başından sonuna kadar takip eden doktorların sürekli tekrarladığı tek nakarat, alman gıdaların sınırlanmasıydı; sonunda babamın perhizi öylesine sıkı, kıt bir hal aldı ki, bende kalan imgesi şu: masada oturan, yanındaki küçük, pirinç tartıda on gram şundan, on gram bundan tartan, yulaflı gözlemenin yansını, patateslerin en küçüğünü yiyen, zayıflamış, bir deri bir kemik kalmış bir adam. Artık her şey değişti: Şimdi doktorlar çok daha zeki ve esnek, yiyecekleri insülinle dengeliyorlar, öyle ki, evde bir şeker hastası bulunduğunu unutmak bile mümkün. Babamın doktorları bu beceri seviyelerine ulaşmış olsalardı, babamın sağlığı o derece kötülemezdi.</p>

  <p>Kader, ya da <span style="font-style:italic;">karma'</span> ya da tesadüfler beni de, tıpkı annemin yaptığı gibi, bir şeker hastasına bakmaya zorladı; dolayısıyla, şimdi yapılanları o zamankiyle kıyaslayabiliyorum. Tıbbın bugünlerini görebildiğimiz için öyle şanslıyız ki: Şeker hastalarının, biraz daha erken doğmuş olsalardı, nelere katlanmak, nelerle cebelleşmek zorunda kalacaklarından haberleri bile yok.</p>

  <p>Hepimiz, felaketi bir darbe, beklenmedik bir saldırı olarak kabullenecek kadar ıslah edildik, donatıldık, evrildik. Adam attan düştü; bir ok gözüne saplandı; kadın doğumda öldü, apandisti patladı, zehirlendi; rasgele ateş eden bir nişancı, bir intihar bombacısı varmış, bir kaya yuvarlanmış; ya da yangın çıkmış, sel basmış, araba kazası olmuş. Ancak bir hastalığın pençesindeki o uzun, acılı süreci bırakın tanımlamayı* gözünüzün önüne getirmek bile çok güçtür. Annem, babamın hastalığının son dört yılı boyunca, gece gündüz, her an uyanık, her an tetikte kalarak ona baktı, organları birer birer iflas ettiği, sonunda, her şeyini kaybedip, öldürün beni, diye yalvardığı güne kadar başından ayrılmadı, dediğimde, anlamanın, kavramanın zor olduğunun farkındayım. Üstelik, ondan önce de tam on yıl bakmıştı babama.</p>

  <p>Yeterince yardım alamadı. Annem dışarıya çıkabilsin diye, benim ve diğerlerinin, bir öğleden sonra ya da bir akşam babamla ilgilendiğimiz oluyordu, ama annemin asıl gereksindiği şey, birilerinin çıkıp, “Nöbeti hafta sonu ben devralıyorum, böylece sen de...” demesi ve ona muhtemelen doyasıya uyuyarak geçireceği bir hafta sonu armağan etmesiydi. O karmaşık şırıngalarla, test tüpleriyle, içlerinde, babamın girdiği korkunç bunalıma karşı tek bir tane bile hap bulunmayan ilaç şişeleriyle baş etmem mümkün değildi.</p>

  <p>Savaş ve sonrası, herkes için kötü bir dönemdi, ama annem için özellikle çetindi. Savaşın bir sonu olduğunu (1939-45) şimdi biliyoruz, fakat savaş sürüp giderken, bunu bilmiyorduk, savaştan sonraki yılların dehşeti, korkunçluğuysa kimsenin aklına gelmezdi. Bütün bunların aralıksızlığını, o ağır, meşakkatli ölüm yolculuğunu aktarmak nasıl da güç. Babam ömrünün son yıllarını geçirirken, annemin neler hissettiğini, gerçek duygularını anlamak da zor; onu yalnızca benzer bir şey yaşayanların, aşağı yukarı aynı deneyimi paylaşanların gerçekten anlayabileceğini söylemekle yetineceğim.</p>

  <p>Çocuklarının da babamın hayatına neşe katmadığı kesindi. Erkek kardeşimin <span style="font-style:italic;">Repulse’ta.</span> boğulmasına ramak kalmış, neyse ki kurtulmuş, ama sonra sert çarpışmaların sürüp gittiği Akdeniz'de uzun, çetin bir savaş yaşamıştı. Kızına gelince; kocamı ve iki çocuğumu terk edip düşman yabancı diye sınıflandırılan bir Alman’la evlenmiştim. Ebeveynim Alman karşıtı değildi, ama klişeleşmiş iki Alman tipi vardı. Bir tanesi iriyarı, dostane, büyük bir olasılıkla pipo içen, iyi huylu bir adam; daha çok Noel Baba’yı andıran, bizimkilerin hoşlanabileceği biri. Ötekiyse, tipik Prusyalı; mesafeli, doğrucu, soğuk, bencil. İkinci kocamdan hoşlanmaları mümkün müydü? Üstelik bir komünistti, gerçek bir komünist (ölene kadar da öyle kaldı). Bu evlilikte, neyse ki ebeveynimin tamamen habersiz olduğu bir arka plan yatmaktaydı: Gottfried benimle yalnızca, temerküz kampından kurtulabilmek için evlenmişti, becerebildikleri takdirde yerel kızlarla evlenen diğer düşman yabancılar gibi. Ancak Gottfried’le uygun bir çift olmadığımızı mutlaka anlamış olmalılar; özellikle de babam. En hafif ifadesiyle. Güney Rodezya'daki yaşamının her anından nefret eden Gottfried, iliklerine kadar kibardı, annemle babam da öyle. Şimdi düşünüyorum da, kız evladı olarak babama bundan daha büyük bir kötülük yapamazdım.</p>

  <p>Öte yandan, birbirimizi çok iyi anlıyorduk. O uzun öğle sonralarında ve akşamlarında, baş başa oturduğumuzda, elimi tutardı; ortak bir öfkede buluşan, anlaşan iki suç ortağıydık. Bana kalırsa, babamın Siperlere duyduğu öfke, hınç, yaşım küçükken beni de ele geçirdi, bir daha da bırakmadı. Çocuklar ana babalarının duygularını, içlerinde esen fırtınaları hissedebilir mi? Evet, hissederiz; ancak benim için, eksik olsa da olurdu, diyebileceğim bir şey bu. Ne faydası vardı bana? O eski savaşı bizzat yaşamıştım da, benim belleğime, benim vicdanıma kazınmıştı sanki.</p>

  <p>Babam rüyasında sık sık Siperleri görür, annemse bazen, babamın eski yoldaşlarının, silah arkadaşlarının hemen oracıkta, onun... bizim yanımızda olduğu duygusuna kapıldığını söylerdi.</p>

  <p>“Hepsi de harika insanlardı,” derdi babam, “halis erkekler. Ve tamamı Passchendaele’de can verdi. Birliğimdeki bütün askerler. Onlarla birlikte ölebilirdim, ama muharebeden hemen önce bacağıma bir şarapnel yedim. Sana anlatmışımdır mutlaka - anlattığıma eminim. Ah, bütün o birinci sınıf adamlar; şimdi sağ olabilirlerdi. Gözden çıkarılmışlardı; ölmek üzere savaşa sürüldüler, hepsi bu.”</p>

  <p>Yıllar sonra, Londra’da, İmparatorluk Savaş Müzesi’ni gezdim; Siperleri canlandıran, insanı rahatsız edecek kadar gerçekçi bir set kurmuşlar. Orada durmuş, karşısındaki sahneye bakan bir kadın vardı; ağlıyordu. Kızgınlıktan ağladığını fark edince, gidip yanında durdum. Bana şöyle bir baktı ve aynı hamurdan olduğumuzu anladı. “Sanki hepsi de yalnızca çerçöp,” dedi. “Kürekle Siperlere doldurulacak çerçöpler. Hiçbir değerleri yoktu, anlıyor musun?” Aynen.</p>

  <p>Babam da gözden çıkarılanlardan giderek daha çok söz ediyordu. “Onları bir tanısaydın,” dedi, elimi sertçe sıkarken. “Öyle iyi, sağlam insanlardı ki. Hiç aklımdan çıkmıyorlar.” Ve babam ağlayarak, irileşmiş, çocuksu gözlerinden bir ihtiyarın yaşlarını dökerek (daha altmışında bile değildi), bir an bile kapatılmayan radyolar bize Avrupa’daki ve Pasifik’teki muharebelerden, cephelerden haberler verirken, Passchendaele’nin çamurlarında can veren o mükemmel erkeklerin, kendi adamlarının adlarını sayardı mırıl mırıl.</p>

  <p>“Onları düşünüyorum, evet, hep aklımdalar; onları düşünmediğim tek bir gün bile geçmiyor, ah, hepsi de ne kibar, ne olağanüstü gençlerdi...”</p>

  <p>Annem içeriye girer, çiftlikten getirilen eski, hasır koltuğa -kendi koltuğuna- otururdu. Tamamen bitmiş, tükenmişti. Dinlenmeye, birkaç dakikalığına da olsa uyumaya ihtiyacı olduğunu görebiliyordum; kolunu kolçağa dayar, yüzünü avucuna, yüzüklerin bol geldiği parmaklarına yaslardı.</p>

  <p>“Daha önce söylemişimdir,” derdi, orada oturduğunu fark eden babam, “evet, mutlaka söylemişimdir. Şarapnel bacağıma saplanmasaydı, ben de onlarla birlikte ölecektim; bazen, öylesi daha iyi olurdu, diye düşünmüyor da değilim.”</p>

  <p>Sonra babam kıpırdanır, yarı doğrulurdu. “Evet, öylesi çok daha hayırlı olurdu, diye düşünmekten kendimi alamıyorum. Her şey farklı gelişirdi, öyle değil mi, Emily? Emily?”</p>

  <p>“Bırak uyusun,” diye yalvardım. “Öyle yorgun ki.”</p>

  <p>“Emily?” diye bağırdı babam, paniklemiş bir sesle.</p>

  <p>“Buradayım,” dedi kendine gelen annem.</p>

  <p>Mıntıka'da, bütün savaşları sona erdiren Büyük Savaş'tan kalma başka askerler de vardı. Kocasını ve üç oğlunu Siperlere kurban vermiş bir kadını anımsıyorum; geride, yaşı savaşa katılamayacak kadar küçük olan, tek bir oğlu kalmıştı. Acısını vakur bir biçimde çekerken, küçük oğluna her bakışında, bütün ölen askerlerini gördüğünü söylerdi. Birinci Dünya Savaşı'ndan sağ kurtulan bu insanlar bir araya gelince, modası çoktan geçmiş bir dille konuşurlardı. “Cephane yapımcıları,” derlerdi, “bu savaşı onlar çıkardı. Savaşımızı Krupps'a borçluyuz.” Tepenin aşağısında yaşayan, Alman ince madenci, babamın arkadaşı olan adam da Alman Siperlerinde şarapnel yemişti ve o da cephane yapımcılarından, Krupps’tan ve savaş vurguncularından söz ederdi.</p>

  <p>O sözcüklerin -ve fikirlerin- zihnimizden uçup gitmesi ne kadar tuhaf. Şu “askeri sanayi kompleksi” tanımı o eski tınısını yitirdi; bize bir şeyler anımsatmıyor, bizi düşünmeye sevk etmiyor. Afrika'da bir savaş, birkaç dönümlük çalı uğruna, anlamsız bir savaş patladığı zaman, ana babamın kuşağı şöyle derdi: “İşte, arkasında yine cephane yapımcıları var. Savaş vurguncularının işi.” Sonunda ne elde edilmişti, peki? Birkaç yüz ölü ve silahlara harcanan, birilerinin cebine güzelce dolan, milyonlarca pound.</p>

  <p>Grocz’un resimlerinde, savaşın ekmeğini yiyen vurguncuları, cephane yapımcılarını görebilirsiniz.</p>

  <p>Vurguncular, cephane yapımcıları - dilimizden ve, göründüğü kadarıyla, zihnimizden çoktan çıkmış kavramlar.</p>

  <p>Cenaze töreninde, dinleyemeyecek, izleyemeyecek kadar kızgındım. Gözlerimi yumdum, dua ettim; tabii lanet okumayı duadan sayabilirsek.</p>

  <p>Annem bitap durumdaydı; toparlanması da kolay olmadı.</p>

  <p>İşte, hepsi buraya kadardı.</p>

  <h3 style="text-align: center;"><a id="bookmark12"></a><span style="font-weight:bold;">Hizmetkâr Sorunu</span></h3>

  <p>İnsanlar dünyanın dört bir yanında, bütün köylerden, her bir kulübecikten çıkıp kentlere akıyor. Bu, eski Güney Rodezya’da da böyleydi, şimdiki Zimbabve’de de böyle. Görünüşe bakılırsa, herkes Lenin’le ve onun “köy hayatının boşluğu, donukluğu” görüşüyle hemfikir. Ah, heyecanla, olasılıklarla dolup taşan, güzelim kentler. Ama kentler insanlara her zaman kucak açmaz. Salisbury’de, örneğin, ya da Güney Rodezya’nın herhangi bir kentinde, sadece işi olan siyahların yaşamasına izin verilirdi. Güney Afrika’nın şu herkesçe kınanan, çirkin “ırk ayrımcılığı” politikasının aynısı. “Beyazlara faydalı oluyorsan, kalabilirsin. Aksi halde, yallah köyüne!” Şehirlerde buldukları işler nelerdi, peki? Salisbury’de, beyazlara ait her evde, bir nöbetçi kulübesi gibi, az uzakta duran ve sıhhiye araçları tarafından haftada bir boşaltılan helaların yanı sıra, hizmetkârlar için de mutlaka ayn bir bölüm bulunurdu; “Jcias” denen (neyin kısaltması olduğunu bilmiyorum) ve sağlık koşullarından uzak, tuğladan yapılma, alçak damlı, bir ya da iki oda. O evde çalışan “oğlanlar” bu kulübede kalırdı, ama her zaman çok daha fazlasını barındırırdı. Bu durumda, kent, diyelim ki Salisbury, onlara heyecan ya da genel olarak dünya nimetleri adına ne sunuyordu?</p>

  <p>Hafızam beni yanıltmıyorsa, arada bir film gösteriliyordu; dans salonlarını ise çok iyi anımsıyorum. Kısacası, kentte, daha doğrusu beyaz adamın evinin arka tarafındaki tuğla müştemilatta buldukları şey, birbirleriydi.</p>

  <p>Kalabalık, gürültücü, kahkahaların, dedikoduların gırla gittiği bir topluluk. Arkaya bakan camlardan, “oğlanların” yaşamlarındaki dramaları, dekorunu bir odun yığınının,' çalıların, ocaktaki ateşin oluşturduğu bu hiç bitmeyen piyesi saatlerce izledikten sonra, “Dağ Sığırları İçin Bir Yuva” adlı bir öykü yazmıştım. En azından İkinci Dünya Savaşanın bitimine kadar, her evde ortalama beş hizmetkâr çalışırdı. Aşçının işi başından aşkındı, ama evdeki erkek hizmetçi, odaların temizliğini öğleye kadar bitirmiş olurdu. Bazı evlerde iki hizmetçi çalışırdı, öyle aman aman yorulmayan bir bahçıvan, bir de getir götür işleri için bir “piccanin”<a id="footnote6"></a><sup><a href="#bookmark13">6</a></sup>. Bunlara asgari ücret ödenir, erzak dağıtılır, ev sahiplerinin eski giysileri, imalatçılarının tasavvur bile edemeyeceği biçimlerde giyilen kıyafetler verilirdi. Hırslı, açgözlü tek bir hizmetkâr anımsamıyorum. Bir keresinde, Gottfried Lessing’le ikimiz, ortalık hizmetçimiz olan canlı, hareketli ve zeki delikanlıya, muhasebe ya da herhangi bir şey öğrenebilmesi için, parasını elbette bizim ödeyeceğimiz gece kurslarına gitmesi için yalvarmıştık; dans etmeyi daha çok sevdiğini söyleyerek kabul etmedi.</p>

  <p>Köylerinden kalkıp gelen adamlar her gün, bütün gün, kapı kapı dolaşıp iş arıyordu. Bir iş buldukları takdirde, kentin bütün zevkleri önlerine serilecekti. Aksi halde, kapı dışarı edileceklerdi, zaten polis de sürekli enselerindeydi.</p>

  <p>Savaş sırasında, Salisbury tıklım tıklım, haddinden fazla dolduğunda, Gottfried Lessing’le başımızı sokacak bir yer bulduk - o günlerde, her konuda olduğu gibi, geçici bir süreliğine. İki tarafında, hiçbir yere ulaşmayan, iki ara sokak bulunan, kocaman bir oda. Boşluklara bir dolap, çekmeceli bir komodin, üzerinde ocağın, çaydanlığın ve lavabonun durduğu, mermer tezgâh yerleştirildi. Banyosu vardı. Bebeğin doğumu, fazla bir güçlük çıkarmadı. Herkesin dediği gibi, akıllı uslu bir bebekti; başka tür bebeklerin de bulunduğunu gayet iyi biliyordum, çünkü ilk çocuğum, John usluluktan hayli uzaktı. Bu oğlansa bol bol uyuyordu, çok sevimliydi. Alt bezlerini yıkamak yarım saatimi alıyor, dışarıda, güneşte kurumalarıysa iki saati bile bulmuyordu. Gottfried’le, bir hizmetkâra ihtiyacımız olmadığına karar verdik. Ne gerek vardı ki? Yarardan ziyade dert getirecekti.</p>

  <p>Evlerin sıralandığı geniş caddeleri arşınlayan, iş için yalvaran adamlar ha bire kapıları çalıyor, onları rakip olarak gören, etrafta istemeyen aşçılarla “oğlanlar” tarafından tersleniyorlardı. Ama şu şu evde, bir “oğlana” ihtiyacı olan bir bağyanın olduğu haberi, bir anda, kulaktan kulağa yayılıverirdi. Gün içinde kapı defalarca çalınıyor, hep aynı yakarış yükseliyordu: “Çalışmak istiyorum, Bağyan”; “Lütfen bana iş verin, Bağyan”, hatta, “Bana yemek yapmayı öğretin, çok çabuk öğrenirim.” Vesaire. Sonunda, kocaman bir kâğıda şunları yazdım, sokak kapısına astım: “İş için başvurmayın. Burada iş yok.”</p>

  <p>Annem dehşete düştü. Artık babam öldüğüne göre, benimle uğraşacak bol vakti vardı. “Komşular ne der sonra?” Mahallede, bizimki gibi tek odalı, sekiz ev vardı ve hepsinde birer “oğlan” çalışıyordu. Bu hizmetkârların, yakınlarda başlarını sokacak bir yer bulmaları gerekiyordu; her sabah işe gelir, akşam sekizde, sokağa çıkma yasağı başlamadan da kaldıkları yere dönerlerdi.</p>

  <p>Yapacak ne buluyorlardı? Ya sokaklarda aylak aylak gezer ya da arka bahçede takılmalarına ses çıkarmayacak, hoşgörülü bir ev bulurlardı.</p>

  <p>“Anne, söylesene, tutacağım adam ne iş yapacak? Etrafına baksana, bir bak; tek işi, bebeği gezmeye çıkarmak olur herhalde.”</p>

  <p>“Ah, hayır hayır, bu çok yanlış olur. Başınıza dert açarsınız.”</p>

  <p>“Nasıl bir dert?” diye sordum.</p>

  <p>“En iyisi ben biraz temizlik yapayım.”</p>

  <p>“Yo. Yapma. <span style="font-style:italic;">Hayır</span>:”</p>

  <p>Temizliği bıraktı.</p>

  <p>“O zaman Gottfried’in gömleklerini toplayıp bir güzel yıkayayım.”</p>

  <p>“Olmaz. Çamaşırhaneye gönderiyoruz. Bırak onları. <span style="font-style:italic;">Hayır.<sup>1</sup>'</span></p>

  <p>Sonra, annemin hizmetçisi çıkıp geldi, erkek kardeşini, akrabasını işe almam için yalvarmaya başladı. Adamın mutlaka Salisbury’ye taşınması gerekiyormuş, iş bulamıyormuş, ama ben ona iş verirsem...</p>

  <p>“Her şey bir yana, her sabah buraya gelmesi, akşam da geri gitmesi gerekecek. Sense en azından beş kilometre uzaktasın.”</p>

  <p>Akrabasının onun yanında, annemin evindeki müştemilatta kalması planlanıyordu.</p>

  <p>“Mesele olmaz. Yürüyerek gidip gelebilir. Ya da ona bir bisiklet alırsın, yarım saat bile sürmez.”</p>

  <p>“Bir hizmetçiye ihtiyacım yok. Göremiyor musun?”</p>

  <p>“Evet, var. Evi tertemiz eder; çok iyi çocuktur, Bağyan.”</p>

  <p>“Olmaz.”</p>

  <p>Hizmetlilerin işe bisikletle gidip gelmesi, yadırganan bir uygulama değildi. Çok iyi tanıdığım, eski RodezyalI olan bir adam vardı, uşağından, her sabah sekiz kilometrelik yolu kat edip çayını saat tam altıda hazır etmesini beklerdi.</p>

  <p>Hizmetçisini, yani Abraham, Benjamin ya da Moses’ı hoşnut etmek isteyen annem, “Bari yanında çalıştığına dair bir pusula yaz; o da yeter,” dedi.</p>

  <p>“İyi de bu, yasaları çiğnemek olur. Seni rahatsız etmiyor mu bu?”</p>

  <p>“Bazen, her şeyi sırf bana ters düşmek, işimi zorlaştırmak için yaptığını düşünüyorum,” dedi annem.</p>

  <p>O sıralarda, Bay Lamb diye birinin yanında, yarı zamanlı çalışıyordum. Lord Milner, genç erkeklerden oluşan, tanınmış bir ekip yaratmıştı; Milner’ın Anaokulu denen kurum, Britanya İmparatorluğu’nun elemana gereksinen bölümlerine zeki, dürüst ve çok iyi eğitimli delikanlılar sağlıyordu. Benim Bay Lamb bunlardan biriydi.</p>

  <p>Şimdi Hansard ve parlamento kurulları için stenoculuk yapmaktaydı. Böylesine parlak bir başlangıçtan sonra, neden stenoculuğa razı olmuştu? Bunu ona hiç sormadım. Bugün, öğrenmek için çok şey veririm, ama ne yazık ki, gençken insanlara sadece yanıtlayabilecekleri sorular sormakla yetiniyorsun.</p>

  <p>Onun yanında çalışmak zevkliydi. Zeki, sivri dilli, alaycıydı; aldığı klasik eğitimin sağladığı alıntılar, nükteler dilinden düşmezdi.</p>

  <p>Ama annem onu görmeye gitti ve aksinin, dik kafalının teki olduğumu söyledi; eh, işe aldığı kişiyi tanımalıydı elbette.</p>

  <p>Bay Lamb bana şöyle dedi: “Annen beni ziyarete geldi ve senin kamu düzeni için bir tehlike, bir tehdit oluşturduğunu söyledi.”</p>

  <p>Tepem atmıştı atmasına da, bunun bana ne faydası dokunacaktı?</p>

  <p>“Senin komünist olduğunu söylüyor - işte, küçücük bir akvaryumda yaşamanın yararlan... herkes, herkes hakkında her şeyi biliyor.”</p>

  <p>“Şey, bunu hiçbir zaman saklamadım ki, Bay Lamb.” “Çok doğru. Öte yandan, mevcut siyasi görüşlerini çocuksu saçmalıklar saydığımızı öğrenmek, seni kızdıracaktır sanırım.”<a id="footnote7"></a><sup><a href="#bookmark14">7</a></sup></p>

  <p>Büyük bir zafer kazanmışçasına göz kırptı, bunun üzerine gülmek zorunda kaldım.</p>

  <p>Annemin canına okudum, elbette. İyi de, bunun ne zaman bir yaran olmuştu ki?</p>

  <p>“Anne, senin yüzünden işimden olabilirdim, farkında mısın? Üstelik, orada birkaç saat çalışıp, bir ofiste tam gün çalışarak kazanabileceğimden çok daha fazlasını kazanıyorum.”</p>

  <p>Bunun üzerine, omuzları çöküverdi. Bir anda bocalamış, suçluluk duymuş, hatta paniklemişti.</p>

  <p>Bu duygu karmaşası, ancak birinin içi bir başkasına duyduğu müthiş öfkeyle, gazapla dolup taşarken, bir suçluya ya da can düşmanına -ruhsal olarak- saldırırken yaşanabilir. Oysa karşısında yalnızca kızı vardı; sinir bozucu, sırf onunla zıtlaşmak, muhalefet etmek için doğmuş olan kızı; kendi göreviyse onu korumak, kollamaktı.</p>

  <p>“Bu yaptığın çok çirkin bir şey, anne.”</p>

  <p>“Yo, hayır, yalnızca bilmesini istedim. Bu benim görevimdi...”</p>

  <p>Yeni biriyle tanıştığım, dostluk kurduğum, hatta yalnızca ahbaplık ettiğimde, ne yapıp eder bu kişiyle tanışır, mümkünse onunla dost olur, bazen de ziyaret edip benim hakkımda bir sürü şey söylerdi; bunlar daha sonra aynen bana iletilirdi, elbette - ancak yapabileceğim hiçbir şey yoktu.</p>

  <p>“Anne, bu hiç hoş olmadı, değil mi?”</p>

  <p>“İyi ama, akılsızın, dik başlının tekisin; birinin kalkıp bunu...” Şimdi bunlar bana komik geliyor, fakat o sıralar kendimi bir örümcek ağına yakalanmış gibi hissederdim.</p>

  <p>Bu uzun, hüzünlü öykü böyle devam edip gitti. Ben sürekli ondan kaçıyorum, o sürekli beni kovalıyor.</p>

  <p>Ana-kız düşmanlığına ilişkin öyküler yazıyordum; oldukça zengin bir koleksiyonum olmuştu.</p>

  <p>Tek bir cümlede özetlenebilecek bu öyküler, bir hayli dramatikti. Geliştirilip bir paragrafa yayıldıklarında, komik, absürd bir farsın bütün unsurlarını içeriyorlardı. Kâğıda olanca yalınlığıyla dökülenlerde acıklı, mantık dışı bir nitelik vardı, sanki ucubelere, hilkat garibelerine dair bir masalmış gibi.</p>

  <p>Bu ibretlik öykülerden bir tanesini, en basitini buraya alıyorum.</p>

  <p>Hiç “geçinemeyen” bir anneyle kız varmış. Kız neden evi terk etmiyormuş? Hayır, eve çakılıp kalmış, annesine bağırıp çağırıyormuş, ama her fırsatta da kullanıyormuş; bebek bakıcılığı yaptırmak, ayak işlerine koşturmak gibi. Sonra annesi kalp krizi geçirmiş, iş göremez olmuş. “Pekâlâ,” demiş kız ona, “işte, istediğin noktaya getirdin beni. Sana bakacağım, ama bir daha seninle asla, asla konuşmayacağım.” Dediğini de yapmış. Anne yirmi yıl daha yaşamış, ama kızı onunla tek bir sözcük bile konuşmamış.</p>

  <p>Koleksiyonumdaki bazı öykülere kıyasla, nazik, ılımlı bir öykü bu.</p>

  <p>Sonra, savaş sona erdi; bazen, sonsuza kadar süreceği duygusuna kapılmış olsak da, gerçekten bitti. Geçmişteki savaşlar hep bu duyguyu uyandırmamış mıdır? Savaş, Nagazaki ve Hiroşima’ya atılan iki bombayla bitmişti, ama o sıralar, çoğumuz bu iki bombanın, daha önce olanlardan, yaşananlardan çok daha kötü olduğunu kavrayamadık. Japonya’nın belli başlı şehirlerini zaten yerle bir etmemiş miydik? Bunda da gayet haklıydık elbette; Pearl Harbor’ı bombalamanın bedelini ödemişlerdi. Evet, savaşın sona erdiğine memnunduk, sonunda gerçekten bittiğine... ama sonra, savaş sonrası dönem başladı ve işler hiç de beklendiği gibi düzelmedi. Savaş sürerken bizden gizlenen, akıl almaz dehşet haberleri yağıyordu şimdi. Toplama kampları, örneğin. Hayır, ilk başta hemen “kavrayamadık”. Bunlar, öyle kolayca “kavranabilecek” dehşetler değildi, o kadar: Zamana ihtiyacımız vardı.</p>

  <p>Rommel’le savaşmaya giden erkeklerimiz döndü; dönebilenler, yani. Sığınmacıların sayısı her gün artıyordu sanki, az sonra salt Hitler’den değil, Stalin’den kaçanlar da sökün etti. Salisbury, memlekete dönmek isteyen İngiliz Kraliyet Hava Kuvvetleri askerleriyle dolmuştu. Kimileri dört-beş yıldır buradaydı. Pilotlarla bombacılar çoktan memlekete uçmuştu, fakat uçakların, kışlaların bakımından sorumlu olan binlerce insan, gemileri beklemek zorundaydı. Borucular, tornacılar, perçinciler, mühendisler, levazım görevlilerinin aklında tek bir şey vardı: karanlık, soğuk, vesikalı olsa da, ülkelerine dönmek.</p>

  <p>Aile yaşamının hayalini kuran, kendi yaşamları askıya alınmış, genç erkekler bebeği bağnna basar, hoplatıp zıplatırken, çoğu akşam, o tek odalı evde on küsur havacıya yemek pişirirdim; yumurtalı domuz pastırması, sosis, haşlanmış fasulye; iki gözlü ocağımın izin verdiği her şeyi. Eve dönünce, önlerine yumurtalı, domuz pastırmalı tabaklar sürülmeyeceğinin farkındaydılar. Ah, ne zaman? Asker gemilerinin nihayet onları almaya geldiğini duymak için yanıp tutuşuyor olsalar da, yolculuğun ciddi ciddi başlayacağı günü büyük bir hevesle bekledikleri söylenemezdi. Bu genç erkeklerin tamamı, asker gemileriyle yol almaktan, İngiltere’den Afrika’nın güneyindeki limanlara yapılan yolculuktan daha berbat bir şey görmediklerini söylüyordu (cehennemin ta kendisiydi, dediler), şimdiyse eve yine aynı gemilerle döneceklerdi: üstelik, savaş sırasında daha da hırpalanmış olan asker gemileriyle.</p>

  <p>Ben pişirdim. Onlar yedi. Bir konuda tamamen benzeşiyorduk: Gerçek hayatlarımızın başlamasını bekliyorduk. Şimdi, hastalığın ardından iyileşme sürecindeki insanlar olduğumuzu söyleyebilirim: Sersemlemiş, uyuşmuştuk, çünkü savaş yıllarını gerçek anlamda “kavrayamamıştık.” Bu bağlamda, savaşı aslında bütün dünyanın, bugün bile “kavrayabildiğim” sanmıyorum. İnkâr halinde miyiz? Evet. Ne kadar çok savaş filmi çekerlerse çeksinler, bu gerçek değişmiyor; filmler genellikle Naziler hakkında, oysa bütün dünya savaştaydı; koskoca çatışma alanları doğru dürüst irdelenmedi bile.</p>

  <p>Bu arada annem de insanları doyurmakla meşguldü: çoğunlukla havacıları.</p>

  <p>Erkek kardeşim savaştan dönmüştü; epeyce sağır ama sağ salim ve hâlâ bekâr. Etrafta, şehirde rastladığı havacıları topluyor, eve, şimdilik kaldığı annemin evine götürüyordu. O günlerde ne zaman annemi görmeye gitsem, evi genç erkeklerle dolup taşarken bulurdum; sundurmada, çimenlikte oturur, sonunda memlekete döndüklerinde ne yapacaklarını konuşurlardı. Annem aşçısının da yardımıyla onları doyururdu; hani şu, kardeşi için benden iş isteyen adam. Bu erkek kardeş artık buradaydı, göze görünmemeye çalışarak, kaçak yaşıyordu, ama yine de şehirde olmaktan mutluydu ve o durgun, sıkıcı köyüne dönmeye hiç niyeti yoktu.</p>

  <p>O uzun akşamüstleri, uzadıkça uzayan... bitmek bilmeyen ikindiler. Mükellef öğle yemeklerinin ardından uyuyup kalmamak için şarkı söylerler, annem de piyanonun başına geçerdi; çiftlikten getirilen alet, tuşların kabarmasına, tellerin gevşeyip bollaşmasına neden olan yağmurlardan epeyce zarar görmüş olsa, akortçu sonunda, “Kusura bakmayın, ancak bu kadar adam edebildim,” demiş olsa da, hâlâ çalınabilir durumdaydı.</p>

  <p>Birinci Dünya Savaşı’ndan şarkılar söylerlerdi, sözleri anımsayamadıklarında, annem hemen imdada koşardı. “Ah, ah, ah, bu ne güzel savaş”, canlı temposu nedeniyle çok sevilen bir parçaydı, “Armentieres'li Matmazel” de öyle; eski piyano her an dağılıp parçalanacakmış gibi görünürdü. İkinci Dünya Savaşı bestelerinden “O zaman ben de çamaşırlarımı Siegfried Hattına asarım” ve “Sen kimi kandırdığını sanıyorsun, Bay Hitler?” yine canlı, şen ezgileriyle çok tutuluyordu; Alman parçası “Lili Marlene”in ardından daha yeni, daha popüler parçalara geçilirdi; bunların en tutulanı, genç erkeklerin tekrar tekrar istedikleri şarkıysa şöyleydi: “Kendime bir Kâğıt Bebek alacağım, bu benim diyeceğim. Kimse onu benden çalamayacak... Akşam eve döndüğümde, beni bekliyor olacak. Dünyanın en gerçek bebeği o olacak...”</p>

  <p>Bu gençler İngiltere'den ayrılırken sevgilileri vardı, ama bu kızlara artık sahip değillerdi. Burada, Afrika'da da kız arkadaş edinememişlerdi. Kışlalardaki, çeşitli kamplardaki erkek sayısı çok fazlaydı; yüz binlerce. Siyah kadınlarla ilişki kurmaları yasaktı; zaten ortada hepsine yetecek kadar kadın da yoktu. Kısacası, bu delikanlılar o yıllarda bir kâğıt bebeğe bile şükredecek haldeydi. Onun için de, tekrar tekrar söyleyip duruyorlardı: “Akşam eve döndüğümde, beni bekliyor olacak. Dünyanın en gerçek bebeği olacak...”</p>

  <p>Gün akşama devrilirken, “Yine buluşacağız, nerede bilmem, ne zaman bilmem, ama buluşacağız...” Yakında üzerine yeni bir banliyönün kondurulacağı bir bayırdaki evden dışarıya bakan biri için, dayanılmayacak kadar hüzünlü bir şarkıydı ve tekrar tekrar, defalarca söylenirdi: “Yine buluşacağız... yeniden buluşacağız...”</p>

  <p>Biraz sonra, kardeşimle ikimiz, bu gençleri eski arabalarımıza dolduracak, kente, kışlalarına dönecekleri otobüs durağına bırakacağız, ama bu arada, henüz akşamüstü olmasına karşın, günü “İyi geceler, sevgilim”le noktalamak için tutturuyorlar.</p>

  <p>Hava hâlâ aydınlık, sokak lambaları henüz yanmamış, ama:</p>

  <p>İyi geceler, sevgilim,</p>

  <p>İyi geceler, sevgilim,</p>

  <p>Yarın buluşuncaya kadar,</p>

  <p>İyi geceler, sevgilim,</p>

  <p>Uyku kederi kovacak.</p>

  <p>Gözyaşları ve ayrılık acısı Bizi hüzünlendirse de,</p>

  <p>Şafakla birlikte Yepyeni bir gün doğacak,</p>

  <p>Onun için de</p>

  <p>İyi geceler, sevgilim...</p>

  <p>Annem bu popüler şarkıları saatlerce, gitme vakti gelene kadar çalardı - bir zamanlar müzik öğretmenlerinin, isterse bir konser piyanisti olabileceğini söylediği Emily McVeagh.</p>

  <p>“Annen harika bir kadın,” derdi havacı delikanlılar. “Tam kafa dengi.”</p>

  <p>Gemilerin çoğalmasıyla, hepimizin Rodezya’yı terk etmesinden önceki o yıllar, hiç de güzel zamanlar değildi. Savaşın bitmesini dört gözle beklersin, sonra biter ve... Bazen, yaşam zorlaştığında, kendi kendime şöyle derim: “Rodezya’da, o savaş sonrası yıllarını sağ salim atlattıysan, her şeyi atlatabilirsin.” Annemin de, şu an sağ olsaydı, o yıllar hakkında iyi konuşmayacağından eminim. Her şey bir yana, çocukları haykırmıştı: “Hayır, hayır efendim, hayatımı sen yönlendiremeyeceksin!”</p>

  <p>“Duyan da beni her işinize burnunu sokan bir anne sanır,” diye bağırdı, kulaklarına inanamazmış gibi; ama sesi şakacıydı, çünkü söylediği şeyin saçmalığının farkındaydı. Bana, kardeşime, aslında haklı olduğunu, bu lafı yalnızca bir öfke anında, sırf münasebetsizliğimizden söylediğimizi kabullenmemiz için yalvaran, haylaz bir parıltı yaladı yüzünü. Bir an karşımızda Emily McVeagh belirmişti, hatta belki de John McVeagh: Haksızca suçlandığında, dedemin gözlerinde de şakacı, haylaz ışıltılar oynaşırdı, eminim.</p>

  <p>Bazen geriye bakıyor ve kendimi o evin ön basamaklarında otururken görüyorum; neşeli parçaların tım-tım-tım’larına, hüzünlü ezgilerin inlemelerine kulak verirken, “Geride uzun, upuzun bir anılar zinciri...” içimden üst üste yineliyorum, hayır hayır, mümkün değil bu.</p>

  <p>Radyo her zamanki gibi açık, bize haberleri ulaştırıyor.</p>

  <p>Bombaların delik deşik ettiği yollarda düşe kalka, sendeleyerek ilerleyen, aç, susuz, milyonlarca mülteci var; evini kaybetmiş binlerce insan; ürün yok, ekecek tohum yok; Avrupa’nın muhteşem kentlerinin yıkıntılarında çocuklar oynuyor.</p>

  <p>Böyle bir şey mümkün olamazdı, çünkü bizler, hepimiz şöyle büyütülmüştük: “Masaya oturmadan, ellerini yıka”; “Yo, sakın yapma, elbisen yırtılır sonra”; “Lütfen - lütfen demelisin, sonra da teşekkür ederim”; “Aferin, oğluma”; “Ne yaramaz kızsın sen”; “Kibar ol, Emma, Chantal, Hans, Dick, Ivan, Ingrid - daima nazik olmalısın”; bütün bunlardan sonra, bombalar yağmış ve... hayattan kanun, düzen bekleyecek biçimde yetiştirilen bu çocukların çoğu, dört yıl, beş yıl boyunca gökten yağan bombaların sesini dinlemişti. “Bunun berbat bir rüya olmadığına inanamıyorum, o kadar.” Dolayısıyla, savaşı yaşarken, olanca çirkinliğini, ağırlığını, dehşetini, akıl almaz iğrençliğini yaşarken herkes, ama herkes, Hayır, bunlar yaşanıyor olamaz, mümkün değil, diye düşünüyordu.</p>

  <p>Sundurmanın önünde, genç adamlardan biri, annemin küçük, beyaz köpeğiyle oynarken, bir yandan da mırıl mırıl şarkıya eşlik ediyordu, “Kendime bir kâğıt bebek alacağım..Bir topu direğe atıp tutuyor, köpek de yakalamaya çalışıyordu.</p>

  <p>Adını unuttuğum bu genç adamın da memlekette bir köpeği vardı, ama sonra uyutulması gerekmişti: Yaşlıydı, küçük midesi savaş zamanı hayvanlara verilen yiyecekleri kaldıramıyordu. “Annem, vesikalı tayınından veriyormuş ona, ama küçük köpeğim en iyi cins köpek mamasına alışmıştı. Adı Leke’ydi, kulağında kara bir leke vardı...” Topu sertçe fırlattı, küçük köpek zıpladı. “Gitme vakti geldi, öyle değil mi?” Köpeğe dönüp şarkı söylemeye başladı: “İyi geceler, sevgilim, yarın yine görüşeceğiz...”</p>

  <p>Havacılar sonunda yuvalarına döndüler, bize yazdılar, biz de onlara yazdık, erkek kardeşim evlenince annem evi sattı, yetmiş üç yaşındaki ölümüne kadar olan birkaç yılını, öğleden sonraları ve akşamları diğer dullarla briç oynayarak geçirdi. Hepsinin de dediği gibi, çok iyi bir briç oyuncusuydu.</p>

  <h3 id="ue014636c-44f5-41a1-9af2-dab9616f58ee" style="text-align: center;"><b>TEŞEKKÜR</b></h3>

  <p>Bazısı mahvolmuş, çok eski resimler konusundaki yardımları için, fotoğrafçı Francesco Guidincini'ye teşekkür ederim.</p>

  <p><a id="bookmark3"></a><a href="#footnote1">1</a></p>

  <p>Eski Güney Rodezya (bugünkü Zimbabve) ve Mozambik’in bazı bölgelerinde konuşulan bir Bantu dili. (Ç.N.)</p>

  <p><a id="bookmark5"></a><a href="#footnote2">2</a></p>

  <p>(İng.) Duman, tütün. (Ç.N.)</p>

  <p><a id="bookmark6"></a><a href="#footnote3">3</a></p>

  <p>Bir incir türü. (Ç.N.)</p>

  <p><a id="bookmark7"></a><a href="#footnote4">4</a></p>

  <p>Bazı yerlerde papaya olarak bilinen meyve. (Ç.N.)</p>

  <p><a id="bookmark8"></a><a href="#footnote5">5</a></p>

  <p>Bizdeki maltaeriğine benzeyen, beyaz etli, sulu bir meyve. (Ç.N.)</p>

  <p><a id="bookmark13"></a><a href="#footnote6">6</a></p>

  <p>Genç, cahil köylü anlamında; kafası pek çalışmayan, safça delikanlı. (Ç.N.)</p>

  <p><a id="bookmark14"></a><a href="#footnote7">7</a></p>

  <p>Lenin’in, atıp tutan, aşın, olmayacak yöntemlerden söz eden, hırslı ama kifayetsiz, genç bir yoldaşı paylarken kullandığı ünlü sözler: “sol kanadın çocuksu saçmalıkları.”</p>
</body>
</html>
