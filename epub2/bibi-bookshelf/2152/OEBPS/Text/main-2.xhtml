<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Yarın yöredeki çocukları büyük bir spor etkinliği bekliyordu, Emily gelip izlemeyi tasarlamıştı, ama Phyllis Mary’yi çağırttı; sancısı vardı, fakat bunların gerçek doğum sancıları olup olmadığını bilemiyordu, acaba Mary bir zahmet uğrayabilir miydi...</p>

  <p>Böylece Emily kendini küçük limonlukta ya da işte şu yarı açık odada Josie’yle baş başa buldu. Josie yabancılara, her türden yetişkine alışık olmalı ki, hemen Emily’ nin kucağına tırmandı, ona sarılmasını, pışpışlamasını bekledi.</p>

  <p>Emily afallamıştı, Ama ben bunların hepsini yaptım, diye düşündü. Beceriksiz, işe yaramaz biri olduğum doğru değil. Elbette, çocuk koğuşundaki eğitimi sırasında, işini severek, canı gönülden yapmıştı. Hemşire Emily Mc Veagh çocuklara bayılmıştı -sonuna kadar-, dolayısıyla, Josie eğitimli, alışkın kolların arasındaydı.</p>

  <p>Ancak önlerinde bütün bir gün vardı ve Emily çocuğun ondan beklediği gibi, onu eğlendirmek, oyalamak zorundaydı.</p>

  <p>Kedi içeri girdi. Josie onu tanıyor, seviyordu. Kedi çıkıp gitti.</p>

  <p>“Nereye gidiyor?” diye sordu Josie ve bu gelişigüzel soruyla başlama vuruşunu yapmış oldu: Emily’nin yeni yaşamı işte o an başladı.</p>

  <p>“Erzak odasına gidiyor galiba. Orada fareler var.” “Evet, pişiler farelere bayılır,” dedi taşralı çocuk, düşünceli düşünceli. “Zavallı fareler. Umarım onları bulamaz.”</p>

  <p>“Bence bunlar çok zeki fareler. Erzak odasında uzun zamandır yaşadıklarına göre.”</p>

  <p>“Ama kedi onlardan daha büyük.”</p>

  <p>“Ama onlar zeki,” dedi Emily. “Kediyi görünce hemen saklanıyorlar.”</p>

  <p>“Nereye saklanıyorlar acaba?”</p>

  <p>“Bay Lane bahçe botlarını o odada bırakıyor. Herhalde onların içine saklanıyorlardır.”</p>

  <p>“Tabii, kedi o botların içine giremez, öyle değil mi?” “Hayır, giremez. Eareler botların ta burnuna kadar gidiyor, kedinin gitmesini bekliyor, sonra da çabucak sıvışıyorlar.”</p>

  <p>“Eareler en çok ne yemeyi sever peki?”</p>

  <p>“Kedileri, bence.”</p>

  <p>“Ve peynir,” diye atıldı çocuk. “Peyniri severim.” “Hadi, gidip bir bakalım.” Emily ile Josie erzak odasına gittiler. Yolda, çocuk Bayan Miyav’ı kucağına aldı, odaya girinceye kadar sakin sakin duran kedi ani, hızlı bir bükülüşle yere atladı, doğruca iskemlesine koştu.</p>

  <p>Emily ile Josie kilerdeki bolluğu süzdüler. Yumurtalar rafa üst üste dizilmişti; Josie, “Bence bir fare yumurta yemeyi çok sever, ama o raflara nasıl tırmanacak?” dedi. “Zeki bir fare alttaki bir yumurtayı çeker, böylece hepsi yere dökülür ve bütün fareler etrafına toplanıp afiyetle yerler.”</p>

  <p>“Bak, Bay Lane’in botları. Yumurtalardan biri botun içine girerse, Bay Lane farelere çok kızar, değil mi?”</p>

  <p>“Ya da belki, Bay Lane botunu giyer ve parmakları kıvranan bir şeye değer, o da, ‘Kimmiş bakim bu parmaklarımı kemiren?’ der.”</p>

  <p>Josie bunu çok komik buldu, gülmekten yerlere yattı.</p>

  <p>Oyuncaklarının durduğu küçük odaya dönünce, onlara hiç yüz vermedi, “Bana biraz daha fareleri anlatsana,” dedi.</p>

  <p>Böylece farelerin destansı öyküleri, kilerlerle, yumurtalarla, peynirle, kediyle ilintili bitmek bilmez serüvenleri başladı... Emily bunu yapabileceğini, çocuk, “Ya sonra? Sonra ne olmuş?” diye sordukça öykü uydurmayı, masallar türetmeyi sürdürebileceğini hiç bilmezdi.</p>

  <p>Mary Lane döndü, Phyllis’in büyük bir olasılıkla doğurmak üzere olduğunu, neyse ki ebenin yola çıktığını söyledi. Emily’nin öykülerinin bir kısmını duymuştu, Josie gibi o da bastırdı: “Hadi, devam et, Emily.”</p>

  <p>Emily de devam etti.</p>

  <p>Ertesi sabah, Josie yanında küçük bir arkadaşıyla çıkageldi; çocuklar hemen, bir ağızdan çığrıştılar: “Masal isteriz - bize fareleri anlat!”</p>

  <p>Farelere, başlarından geçenlere, Bayan Miyav’la oları maceralarına bir türlü doyamıyorlardı; bir de dallardaki kuşlar vardı, bahçeye bakan camlardan görünen kuşlar.</p>

  <p>“Daha!” diye bağrıştı çocuklar.</p>

  <p>Bir köşedeki sallanır koltukta oturan Mary gülümsedi, bir kez daha yineledi: “Emily, öyle güzel anlatıyorsun ki. Bütün bu fikirleri nereden buluyorsun, kuzum?”</p>

  <p>“Bilmem,” dedi Emily.</p>

  <p>Başka çocuklar da geldi. Küçük odayı köşe bucak doldurdular, Mary onlara süt, pasta ve elma getirdi.</p>

  <p>Sonra, daha büyük çocuklar da sökün etti, aralarında Alfred’in oğulları da vardı, ama farelerin, karatavukların yaşadıkları, katlandıktan onları tatmin eder miydi bakalım?</p>

  <p>Emily dağarcığını genişletti, çiftliğin köpeklerini, diğer kedileri, camlardan sıkça görülen tavşanları da dahil etti. Bir de baktı, dağ gelinciklerinin, tilki ve porsukların alışkanlıkları, davranışları hakkında Harold ile Mary’yi sorguya çekiyor. Sonra, oğlanlar Bay Redway’den bir pusula getirdiler; Emily’den, onlara uğrayıp Tom’u bir denemesini, öğretmeninin dediği gibi müziğe gerçekten yeteneği olup olmadığını doğrulamasını rica ediyordu.</p>

  <p>Emily yola koyuldu, tarlalardan geçip eve vardı; Bay Redway, Bayan Redway, Alfred, güzel, tombulca bir kadın, yani Betsy ve iki oğlan oradaydılar.</p>

  <p>Redway<sup>,</sup>lerin oturma odasında büyük, iyi cins bir piyano duruyordu: Diğer çiftlik ve kır evlerinde dik piyanolar vardı. Çocuklar şarkıları zorlanmaksızın, utanıp sıkılmaksızın söylediler; ezgiler anlatılan masalın bir parçasıydı.</p>

  <p>Emily çalarken Tom piyanonun yanında durdu, aile onları izliyordu, Emily onun tuşlardaki yeteneğini sınadı, “Evet, öğretmenin haklı,” dedi. “Mutlaka müzik dersi almalı.”</p>

  <p>“Bunu ayarlayabiliriz,” diye atıldı Bay Redway.</p>

  <p>“Yeteneği kimden almış bilmem,” dedi Betsy. “Benden almadığı kesin.”</p>

  <p>“Babamdan,” dedi Alfred. “Oğlan büyükbabasına çekmiş. Belki de bütün hayatını o kilisede, org çalarak geçirdi.”</p>

  <p>Lane’lerin evine, her çeşit ebeveynden mesaj yağıyordu; Emily’den, gelip evlatlarının yeteneğini değerlendirmesini istiyorlardı.</p>

  <p>Bu arada masalcılık sürüyor, çocuk sayısı da her gün biraz daha artıyordu.</p>

  <p>“Masalları özlemişler,” dedi Emily.</p>

  <p>“Hasret kalmışlar,” dedi Mary. “Pekâlâ, ne yapmayı düşünüyorsun, Emily?”</p>

  <p>Aynı günlerde Daisy, hazır Emily de buradayken, ana babasını görmeye geldi. Akşam yemeği vaktiydi, hep birlikte sofraya oturdular.</p>

  <p>Mary sabahtan beri yemek pişirmekteydi. “Daisy güzel bir güvece bayılır.” “Sütlacı çok sever, hele içine azıcık hindistancevizi katılmışsa.” Daisy oldu bitti, her anneyi çileden çıkaracak kadar iştahsız biriydi, ama Mary bunu unutmuşa benziyordu, Emily de sesini çıkarmadı.</p>

  <p>Daisy’nin küçük seyahat bavulu şık, yeniydi, ceketi de öyle; bunlar Rupert’ın hatırına herhalde, diye düşündü Emily. Daisy öyle modayı, şıklığı filan umursamazdı. Rupert nişanlısıydı; daha yerlerine oturur oturmaz, Harold sordu: “Seninkiyle tanışma şerefine ne zaman erişeceğiz?”</p>

  <p>Mary Rupert’la Londra’da, bir öğle yemeğinde tanışmıştı, Harold’a ise yalnızca dinlemek düşmüştü. “Çok hoş biri,” demişti karısı, sesinde daha söylenecek çok şey olduğunu hissettiren bir tınıyla.</p>

  <p>“Yakında bir hafta sonu, buraya getirmeyi düşünüyorum,” dedi Daisy; Emily onun, seçkin cerrahının ne kadar meşgul biri olduğuna değinmekten özenle kaçındığının farkındaydı.</p>

  <p>Mary hem kızını görmek, hem de alışveriş yapmak için pek çok kez gitmişti Londra’ya; Daisy’nin çalıştığı yeri görmüş, yoğun hastanedeki yaşamı izlemişti, ama Daisy’nin ne yaptığını, ne düşündüğünü, boş zamanlarını nasıl geçirdiğini bilmiyordu. Kendi deneyimleri kızınınkilerden öyle uzaktı ki, daha fazlasını öğrenmek için yanıp tutuşuyordu. Daisy’ye yönelttiği aşırı ürkek soruların amacı, anlayabileceği bilgiler edinmek, hatta bir tartışma başlatmaktı. Daisy bu sorgulamadan hoşlanmadı, kısa, kesik yanıtlar verdi.</p>

  <p>Masa neredeyse hiç dokunulmamış tabaklarla doluydu, yine de Harold, daha çok karısını memnun etmek için, tabağını ikinci kez doldurdu.</p>

  <p>Mary, “Eh, siz kızlar baş başa sohbet etmek istersiniz herhalde,” dedikten sonra, büfenin üzerindeki mumları yakmak için kalktı. Elektriğin yararlarını, kullanışlılığını teslim etmeye hazırdı, ancak gaz lambasını ve mum ışığını yeğliyordu.</p>

  <p>Emily ile Daisy, Emily’nin kullandığı odaya girince, Daisy yatağının başucundaki mumu yaktı, Emily de kendi mumunu.</p>

  <p>Daisy yüksek yakalı, uzun kollu bir gecelik giydi, Emily de kızıl biyeli lacivert pijamasını. Yataklarının üzerine oturup saçlarını fırçaladılar. Daisy şimdiden kırlaşmaya başlamış, sarı atkuyruğunu değiştirmemişti, Emily’ nin saçlarıysa kısaydı. Mary’ye de dediği gibi, alagarson saç her hafta kesilmeyi gerektiriyordu, dolayısıyla vazgeçmeyi düşünüyordu. Emily’nin moda düşkünü, gösterişli arkadaşlarının yeğlediği bu alabros kesimli, kâküllü saçlar, Habsburgların sonunu getiren ayaklanmaların ve iç savaşların ürünüydü. İhtilalciler, asiler saçlarını kısacık kestirmekteydi. Aynı başkaldırı kaosundan payını alan Türkiye de, moda dünyasına, insanların sarayda uygulandığını tahayyül ettikleri saç modelleri armağan etmişti.</p>

  <p>Mum alevleri titreşirken, iki kadın bir gayret saçlarını taramaktaydılar.</p>

  <p>Sonra, Daisy lafa girdi: “Annemin dediğine göre, yöredeki bütün çocukları sözcüklerinle büyülüyormuşsun.”</p>

  <p>Emily elindeki fırçayı düşürdü, “Ah, aman Tanrım,” dedi. “Ah, Daisy, ne yaptım ben?” Birden gözyaşlarına boğuldu, kendini yastıkların üzerine attı.</p>

  <p>Daisy de fırçasını indirdi, sordu: “Aa ne oldu, Emily, neyin var?”</p>

  <p>“Yanlış mı yaptım yoksa? Şikâyet mi etti? Ah, Daisy...” Hıçkırıkları şiddetlendi.</p>

  <p>Daisy doğrulup oturdu, dehşete düşmüş bir sesle, “Emily!” dedi. “Sana ne oldu böyle? Derhal kes şunu!”</p>

  <p>Emily hıçkırıklarını bastırmaya çalıştı. “Onca çocuk buraya doluşuyor, Mary ise onları yiyip içiriyor, son derece müşfik davranıyor.”</p>

  <p>“Tabii ki, seve seve yapıyor.”</p>

  <p>“Böyle olacağını bilemezdim, Daisy. Bir‘anda - oluverdi.”</p>

  <p>“Ama, Emily, harika bir şey bu. Ağlamayı <span style="font-style:italic;">kes artık</span>.”</p>

  <p>“Harika mı? Öyle mi gerçekten?”</p>

  <p>“Bu yaptığına herkes hayran. Sen hiçbir işi yarım yamalak yapmadın zaten, öyle değil mi? Hadi, ağlama artık.”</p>

  <p>Ne de olsa Emily’nin kocasını daha yeni kaybettiği, Daisy’nin kafasına dank etti; gerçi içten içe, dostunun o adamdan kurtulduğu için rahat bir soluk aldığına inanmıyor da değildi. William genç, şair ruhlu bir doktor olarak, bütün hemşirelerin gözdesiydi. Ama William Martin-White apayn bir konuydu; katı, haşin, insanların korktuğu biri. Kendisi korkardı, örneğin. Hastane hiyerarşisinde, kendisinin de oldukça korkutucu bir sima olduğu, aklına bile gelmiyordu.</p>

  <p>“Yeniden evlenmeyi düşünür müsün, Emily?” diye sordu.</p>

  <p>“Tanrım, hayır,” dedi arkadaşı, şiddetle.</p>

  <p>Bu yanıt, Daisy’nin aklından geçeni doğrulamıştı; “Mumunu söndürsene,” dedi. “Sana anlatmak istediğim bir şey var.”</p>

  <p>Emily söyleneni yaptı. Mavi mineden, küçük bir şamdandı, mumsa neredeyse dibine gelmişti. Bu şirin mumluğu sever, geceleri yoldaş olsun diye genellikle mumu yanık bırakırdı.</p>

  <p>“Emily, dinle,” diye başladı Daisy, yatağına uzanırken; Emily’nin kendini toplayıp toplamadığını görebilmek için, kendi mumunu yanık bırakmıştı. “Sana bundan hiç söz etmedim, eminim. Koşturup duruyordum; Rupert yüzünden. Düğün bir an önce olsun istiyor... Ona gelince, aklı fikri Doğu Yakası’ndaki çocuklar için bir hayır kurumu oluşturmakta. Mutlaka biliyorsundur, korkunç bir yoksulluk var orada.”</p>

  <p>Emily yıllardır yoksulluğun farkında değildi. Onun davetlerine gelenlerin hepsi, ya zengin ya da hali vakti yerinde kişilerdi. Şimdi düşününce, Londra’daki yoksulluğu ona sezdiren tek unsurun, hizmetkârlar olduğunu görüyordu. Burada, Lane çiftiyle geçirdiği haftalarda, yalnızca Redway’lerin güzel evine girip çıkmış, çiftlik işçilerinin kulübelerine ayak basmamıştı. Onların çocuklarıysa, Emily’ye göre, hiçbir şeyden mahrum değildi. Karınları tok, sırtları pekti. Öte yandan, gittikleri okulun pek de matah olmadığına inanıyordu.</p>

  <p>Britanya varsıldı, hızla gelişiyordu; ülke, önde gelen yazarlarla önemli, tanınmış kişilerin kendilerini ve herkesi kutladıkları bir refah düzeyindeydi. Boer Savaşandan beri savaşa girmemişlerdi; işleri fazlasıyla tıkırında giden Batı Avrupa’da da herhangi bir çarpışma yoktu. Savaştan uzak durmanın, bolluğa, refaha açılan kapı olduğunu anlamak için, kendini eski Avusturya İmparatorluğu ile Türk İmparatorluğu’nun içinde bulunduğu korkunç durumla, çöküşle kıyaslaman yeterliydi.</p>

  <p>Afrika’daki, sonu kötüye varabilecek çeşitli Çatışmalar, sürtüşmeler alevlenmeden bastırılmış, üzerine sünger çekilmişti: “Ne diye rahatımızı bozacakmışız ki?” Fransa, Almanya, Hollanda, Belçika ve Lüksemburg gelişip zenginleşmekteydi .</p>

  <p>Ancak Britanya’nın, Edward dönemindeki gösterişle yarışan büyük evlerinde, lüks yaşamlar süren zenginleri, aşağıya, alttakilere de bir şeyler sızmasına izin vermez gibiydi.</p>

  <p>Yeniden ağlamaya başlar korkusuyla gözünü Emily’ den ayırmayan Daisy doğrulup oturdu ve ona Doğu Yakası’nın (“üstelik sırf Londra’dan söz ediyorum, dikkatini çekerim”), kötü, yetersiz beslenen, aç açık, kir pas içindeki çocuklarını anlattı: “İlkel, yabani bir güruhtan farksızlar, Emily. Her neyse, Rupert bir hayır kurumu kuruyor, bir sürü de tanınmış destekçimiz var. Hedefimiz, Doğu Yakası’ın değiştirmek. Londra gibi muhteşem, zengin bir kentin böylesi bir yoksulluğa göz yumması, rezalet.” Bir süre daha böyle devam etti, Emily’nin uyuyakaldığını görünce, kendisi de yatıp uyudu.</p>

  <p>Ertesi gün Emily, Daisy’nin sözlerinden etkilendiğini, şimdi kendini tamamen topladığı için, bir kez daha dinlemek istediğini söyledi. Emily ile Mary çocuk kalabalığıyla ilgilenirken -“Hadi, teyzeciğim, bize masal anlat”- Daisy arkadaşını kısaca bilgilendirdi ve destek vermesi için yalvardı. “Bu tür işlerde öyle başarılısın ki, Emily. Enerjine, becerikliliğine ihtiyacımız var. Rupert’a, seni mutlaka aramıza almamız gerektiğini söyledim; hastanedeki başarılarını çok iyi anımsıyorum, dedi. Kısacası, yapman gereken tek şey, bize evet demek.”</p>

  <p>Emily tamam dedi, ama bu arada başka gelişmeler olmaktaydı; Mary kitaplar ve öyküler hakkmdaki bunca bilgiyi nereden edindiğini merak etmiş, Emily de üvey annesine bir mektup yazıp, bir ara uğramak ve hâlâ duruyorsa, eski kitaplarına bakmak istediğini bildirmişti.</p>

  <p>“Odana hiç dokunulmadı, ayrıca baban da seni gördüğüne memnun olacaktır.”</p>

  <p>Emily gerçek benliğini geride bıraktığı duygusuna kapılarak, Londra’ya döndü. Belki de bir çiftçi bulup evlenmeliyim, diye dalga geçiyordu kendisiyle.</p>

  <p>Blackheath’deki ev hiç değişmemişti; boyası bile. Çocukluk anılarına, duygulanımlara hiç yüz vermedi, doğruca babasının yanına gitti; karşısında artık iyice irileşmiş, al yanaklı biri vardı.</p>

  <p>“Kocanı kaybetmişsin, duydum,” dedi adam. Emily ona mektupla kocasının ölümünü haber vermişti. “Kalp krizi geçirmiş, öyle mi? Aynısı beni de şöyle bir yokladı.” “Evet, onunki ölümcül bir krizdi.”</p>

  <p>“Yiyip içtiklerime çok dikkat ediyorum.”</p>

  <p>Bir süre babasının sağlığından söz ettiler, sonra Emily üvey annesinin el sürülmediğini söylediği odasına çıktı.</p>

  <p>Oda gerçekten de, yirmi iki yıl önce bıraktığı gibiydi. Dolabın kapağını hızla açtı, gözüne orkul zamanından kalma giysileri ilişince, kapağı sertçe kapadı. Öfkeden köpürüyordu.</p>

  <p>Pencerenin altında eski, meşe bir kitaplık vardı; yere, kitaplığın önüne oturdu, solmuş, eski kitaplara baktı. Önce, haritalarla atlasların oluşturduğu deste vardı: Evet, okulda coğrafyası iyiydi Emily’nin. Bu kitaplar hangi ilkeye göre seçilmişti? Kitaplar kendiliğinden ortaya çıkmış, ona seslenmiş, o da alıp odasına götürmüştü. <span style="font-style:italic;">Aytaşı,</span></p>

  <p><span style="font-style:italic;">Beyazlı Kadın.</span> Sherlock Holmes. <span style="font-style:italic;">Peter Pan:</span> Ah, evet, Peter Pan için az gözyaşı dökmemişti. George Meredith, göründüğü kadarıyla bütün Dickens’lar. Trollope’un bütün eserleri. <span style="font-style:italic;">Middlemarch</span> ve <span style="font-style:italic;">Kıyıdaki Değirmen.</span> William Blake: Evet, “Ah, Gül, hastasın sen” dizesini ezberlemesi, sınıfta okuması gerekmişti, ama ağzından çıkanların ne anlama geldiğinden habersizdi. Byron, Matthew Arnold, Shelley, Wordsworth, Tennyson’dan şiirler. Thomas Hardy - ama <span style="font-style:italic;">Jude the Obscure</span> değil. <span style="font-style:italic;">Moby Dick,</span> Hawthorne, John Keats. Shakespeare. Lamb’in <span style="font-style:italic;">Shakespeareden Masallar’ı.</span> Lamb’in denemeleri. <span style="font-style:italic;">Plain Tales from the Hills.</span> Palgrave’in <span style="font-style:italic;">Altın Hazine'</span>si. John Ruskin’den <span style="font-style:italic;">Venedik’in Taşlan, Vanity Fair...</span> Kitapları yatağına uzanarak, bazen de burada, şu an oturduğu yerde okumuştu. Kitaplar - sığınabileceği bir huzur ve dinginlik adası, kaçıp saklanabileceği... Kitaplar iyiydi. Okumak iyiydi. “Odana, okumaya mı çıkıyorsun, Emily? Çok iyi, aferin.”</p>

  <p>Emily’ye iyilik etmişti; babası yani. Masanın üzerinde, düzgün desteler halinde Walter Scott’ın bordo, deri ciltli kitapları duruyordu, fakat onları kimse okumamıştı. Buysa tuhaftı, öyle değil mi? Babasına, “Teşekkür ederim. Bunun, okumanın bana ne büyük bir hizmette bulunduğunu tahmin bile edemezsin,” demek için aşağıya indi. Ama babası horul horul uyumaktaydı. Üvey annesini buldu, genç kızlık giysilerinden kurtulma vaktinin çoktan gelip geçtiğini söyledi.</p>

  <p>Böylece, babasının o kadim kopukluğunun, uzaklığının serin ürpertisini hâlâ hissederek, ama aynı zamanda da ona minnet duyarak, evden ayrıldı: Teşekkür ederim.</p>

  <p>Pek çok kitapçıyı dolaştı, bir sürü kitap ısmarlayacağını söyleyerek özel, indirimli fiyatlar istedi.</p>

  <p>Zafer kazanmış bir edayla Lane’lerin yanına döndü.</p>

  <p>“Teşekkür ederim, Mary. Gidip eski kitaplarıma bakmak, benim aklıma gelmezdi doğrusu.” Sonra, akşam yemeğinin ardından, Mary’yle Harold’a planlarından söz etti; yüzlerine bakıyor, kuşku ya da hoşnutsuzluk izi arıyordu. Ama ikisi de memnun olmuştu.</p>

  <p>“Ortalarda öyle gamlı kasvetli dolanmayacağını biliyordum,” dedi Harold. “Böyle biri değilsin.”</p>

  <p>Mary de ona katıldı: “Ortaya gerçekten parlak bir fikir atacağından emindim.”</p>

  <p>Harold inine çekildi, iki kadın konuşmayı sürdürdü; Mary, Emily’nin iyi bir avukata gereksineceğini belirtti.</p>

  <p>Sohbet sırasında, bu tasarılara Daisy’nin de dahil olacağı ortaya çıkmıştı. Daisy annesine geleceğiyle ilgili tek kelime etmemiş, yalnızca nikâh dairesinde sessiz, sakin bir nikâh istediğini söylemişti, fakat kendisi, yani Mary bastırdığı takdirde bir otelde, tabii küçük bir yerde, bir davet düzenlenebilirdi.</p>

  <p>Emily verdiği haberleri şu sözlerle tamamladı: “Bana karşı o kadar iyiydin ki, Mary. Senin gibi dostu olan bir kız anneye ihtiyaç duymaz.”</p>

  <p>Birbirlerine sarılıp ağlaştılar, ama çok farklı nedenlerle.</p>

  <p style="text-align: center;"><span style="font-weight:bold;">* * *</span></p>

  <p>Emily, Cedric Martin-White’a yazdı; Emily’nin gönülsüzce döndüğü evinde buluştular. Öyle iç açıcı, havadar, aydınlık bir evdi ki; Lane’lerin evinden katbekat zevkli ve ferahtı, oysa Emily evin kara bir gölge gibi tepesine çöktüğünü hissediyordu. Ev onu beğenmiyor, onaylamıyordu! Neden? Öf, bu ne aşırı evhamdı böyle; aptallık.</p>

  <p>Cedric’le ikisi, sayısız ziyafete ev sahipliği yapmış, büyük, görkemli masaya geçtiler. Yanında not defteriyle kalem getirdiğini, not alacağını söyleyen Cedric, tepeden tırnağa ciddi, sorumlu bir işadamı gibi Emily’nin karşısındaydı. Ne de olsa bir avukattı.</p>

  <p>Tasarılarını Mary’ye daha yeni anlatmış olduğu için, Emily ne söyleyeceğini gayet iyi biliyordu; Cedric’e ne istediğini açıklaması uzun sürmedi.</p>

  <p>Adam ilk olarak, Daisy’yle nişanlısı Rupert’ın buradaki rollerinin fazla net olmadığını belirtti. Burada tek mi yoksa farklı örgütlenmelerden mi söz ediyorlardı?</p>

  <p>“Kabaca aynı şeyi istediğimiz söylenebilir.”</p>

  <p>“Yasal düzenlemeleri benzer, koşut hedefleri olan, tek bir kurum için de yapabilirim, iki kurum için de. Ne istediğinden oldukça emin görünüyorsun, Emily Yenge.” “Evet, eminim.”</p>

  <p>“Öyleyse, neden tek başına işletebileceğin bir dernek, bir vakıf ya da işte üzerinde anlaşacağımız bir şey kurmuyorsun? Tek ve egemen bir ses daha güçlü çıkmaz mı? Katılım arttıkça, fikir uyuşmazlığı, anlaşmazlık hatta kavga olasılığı da artar. Bu Rupert’ı tanıyor musun?” “Onu herkes tanır. Rupert Fenn-Richards.”</p>

  <p>“Ha, o mu? Baştan söylemeliydin. Faaliyetlerine saygınlık ve nam katmak için, piskoposlardan, mümtaz kişilerden filan oluşan bir listeye ihtiyacın olacak.”</p>

  <p>“Hey Tanrım.”</p>

  <p>“Ama bu işi tek başına götüreceksen, beni dahil etmeni öneririm. Beni her zaman parmağının ucunda oynatabilirsin, Emily Yenge. İsteklerine, buyruklarına asla karşı gelmem. Her söylediğini canı gönülden desteklerim. İnsanın elinin altında bir avukat bulundurması daima iyidir, bilirsin.”</p>

  <p>“Bu durumda en ideal kadro, ben, Daisy Lane ve senden oluşmalı.”</p>

  <p>“Daisy’nin kocası destek çıkmayı, projeye şerefli bir parıltı katmayı kabul eder mi dersin? Kendi gibileri de davaya çekebilirse, harika olur.”</p>

  <p>Emily atıldı: “Eh, o çevreden <span style="font-style:italic;">benim de</span> epeyce tanıdığım var.” Verdiği davetler sonunda bir işe yarayacaktı demek. “Rupert’a gelince, o kadar meşgul biri ki, bilfiil çalışabileceğini, ayak altında dolaşacağını hiç sanmam. Aynı şekilde, eğer gerçekten evlenecekse Daisy’nin de başını kaşıyacak vakti olmayacaktır.” Emily sesinin ne kadar gücenik, ekşi çıktığından habersizdi.</p>

  <p>Cedric güldü. “Bundan cesaret alıp bir öneride daha bulunacağım. Nişanlım Fiona derneğin aktif bir üyesi olabilir.”</p>

  <p>“Ama onunla hiç tanışmadım ki,” dedi Emily; daha şimdiden yetke paylaşımından rahatsız gibiydi.</p>

  <p>“Bu sorunu en kısa zamanda halledebiliriz. Bizimle bir öğle yemeğine çıkmayı kabul eder miydin - örneğin yarın? Senin bu fikrine bayıldı; heyecandan yerinde duramıyor. Mektubundaki birkaç cümle bile onu ateşlemeye yetti; başka şeyden söz etmez oldu. Doğu Yakasında o da epeyce hayır işi yapmış, ama senin proje kadar parlak şeyler değil elbette.”</p>

  <p>“Ya ondan hoşlanmazsam?”</p>

  <p>“O zaman hayır dersin. Ama merak etme, Fiona’nın ipleri tamamen benim elimde olacak. Göreceksin.” Gülümseyişi, tam da evlenmek üzere olan bir erkeğe yakışacak türdendi, Emily bunu görünce kahkahaları koyverdi.</p>

  <p>“Ah, şimdi böyle düşünüyorsun demek?”</p>

  <p>“Evde oturan, çay partileriyle ömür tüketen bir eş istemiyorum.” Aynı anda, Emily’nin canının sıkıldığını ayrımsayıp ekledi: “Öte yandan, senin şu müzik akşamların gibi olağanüstü bir fikir ortaya atarsa, başka tabii... Müzisyen olduğunu söylemiş miydim? Ya, öyle. Her şeyin altından tek başına kalkamazsın, Emily Yenge.”</p>

  <p>Emily ise tam da bunu hayal etmekteydi, her ne kadar gizli düşünceleri onu, unutma, Britanya’nın bütün şehirlerinde okullarımız olacak, diye uyarıyor olsa da.</p>

  <p>“Yarın, öğle yemeği?”</p>

  <p>“Gidip bir otelde kalacağım,” dedi Emily. “Bu ev tüylerimi ürpertiyor.”</p>

  <p>“Ne dersin, William’ın ruhu ortalıkta geziniyor mudur acaba? Bunu ondan beklerim doğrusu. Bana gelince, bildiğin gibi, bu evi senden bir haftada satın almaya hazırım. Fiona bayılır buna. Onun da gerçek bir hanımefendi olduğunu söylemiş miydim?”</p>

  <p>Emily trafiğin arasından karşı kaldırıma, kavga edermiş gibi görünen Cedric’le Fiona’sına baktı. Oysa gülüşüyorlardı. Etraflan, çoğunluğu genç olan insanlarla sarılıydı, hepsi de el-kol hareketleri yapıyor -dalga geçiyor ?-ve gülüyordu. Cedric ile Fiona’nın başrolde olduğu bir müzikaldeki koroyu andırıyorlardı. Yoksa bu bir berberler kongresi miydi? Emily arabalardan sakmarak karşıya geçti, yaklaşınca kızların tamamının, iki saç modelinden birini seçmiş olduğunu gördü. Bazı yanaklara düşürülmüş favoriler, tam oraya vurulmuş bir kat cilaydı sanki; bir başka dönemin şu “ters yöne taranmış bir tutam perçemi”ni andırıyorlardı; kumral, sarışın, siyah, hatta birkaçı da kır olan tutamlar sanki tahtadan oyulmuştu, öylesine sağlam ve keskindiler. Diğer saç modeliyse Emily’nin zaten bildiği bir tarzdı; uygulayıcısının Türkleri desteklediğini gösteren, her iki yanağa dökülen lüleler. Emily yanlarına vardığında, Cedric kolunu Fiona’ya dolamış, yüzünü lüleli kızlardan oluşan, yolunu tıkayan gruba dönmüştü. “Artık yemek yiyeceğiz,” dedi. “Buranın yemekleri harikadır.” Lüleli kızlar ayrılıp yol verdiler, Fiona da aralarından geçip Türk Lokumu adlı lokantaya girdi. Onun saçları öteki tarzdaydı.</p>

  <p>“Sizi tanıştırmama gerek yok,” dedi Cedric, boştaki koluyla Emily’ye sarılırken. “Birbirinizin bahsini duymaktan bıkmışsınızdır herhalde.”</p>

  <p>Lokantanın sahibi Cedric’i tanıyordu, elini sallayarak onları bir masaya buyur etti, Fiona’nın yanaklarındaki favorileri çık-çık’larmış gibi yaptı.</p>

  <p>“Hadi, ne özgür ruhlu biri olduğunu göster bakalım,” dedi Cedric, gülmesi gerekirken her an ağlayacakmış gibi görünen nişanlısına. “Ve dimdik dur.”</p>

  <p>“Anlaşılan başka seçeneğim de yok,” dedi Fiona; onu, “ben Sırp yanlışıyım” diyen saçlarını gösterenlere, yumruğunu sallarmış gibi yaptı.</p>

  <p>Cedric’in ısmarladığı şampanya hemen getirildi. Göründüğü kadarıyla herkes şampanya içiyordu. Longer-field’da şampanya yalnızca doğum günlerinde ve özel durumlarda içilirdi.</p>

  <p>“Emily Yenge,” dedi Fiona, “çok mahcup oldum. Bundan sonra beni nasıl ciddiye alabilirsiniz ki?”</p>

  <p>“Bence insanların, imparatorlukların ölümünü saçlarına verdikleri şekillerle kutladıklarını görmek, Emily</p>

  <p>Yenge’nin hoşuna gidecektir,” dedi Cedric. “Buna inanabiliyor musun, Emily Yenge? Dün gece burada, tam da bu ikisinin, Türk Lokumu ile bitişikteki Son Söz lokantalarının önünde kavga çıktı; lüleli kızlar Sırplara saldırdılar.”</p>

  <p>“Türkler bunu duysa ne derdi acaba, ya da Sırplar?” diye sordu Emily.</p>

  <p>“Ah, ne büyük saçmalık; evet, çok haklısın. Ama unutma, biz ihtiyaç fazlası, ‘artık’ nesiliz; kendimizi kanıtlamak, kabul ettirmek zorundayız.”</p>

  <p>Bir gazetede, bir liderin, gençlerin huzursuz olduğunu, yerinde duramadığını, çünkü savaş yaşamadıklarını, dolayısıyla kendilerini sınanmış hissetmediklerini ileri süren sözleri yayımlanmıştı. “İhtiyaç fazlası olduklarını düşünüyorlar.” Bir anda ortalık, üzerinde “Artık” yazan rozetler, nişanlar takan genç erkeklerle dolmuştu.</p>

  <p>Şampanyasını ilaçmış gibi yudumlamakta olan Fiona kendini daha fazla tutamadı: “Emily Yenge - sana yenge diyebilirim, değil mi? Henüz bir Martin-White değilim, ama yakında olacağım... Çok talihsiz bir başlangıç yaptık. Beni ciddiye almanı öyle çok istiyordum ki.”</p>

  <p>“Seni elbette ciddiye alacaktır. Daha az önce, muhalif lüleliler güruhuna meydan okuyuşuna tanık olmadı mı?” “Emily Yenge,” diye bastırdı Fiona, “ortaya attığın şu fikre büyük bir hayranlık duyduğumu söylemeliyim.” Şampanya kadehini kaldırdı, güç almak istercesine yudumladı, parmaklarıyla ıslak gözlerine dokundu; yanaklarına al basmıştı. “Ben de aylardır Doğu Yakası’nda çalışıyorum,” diye sürdürdü sözünü, “durum öyle korkunç ki. İnsanlar anlattıklarıma kesinlikle inanmıyor. Yoksulluk korkunç boyutta. Çocukları, bir deri bir kemik kalmış, kaburgaları sayılan çocukları gördükçe, inanamıyorum, yani şu zengin ülkemizde...”</p>

  <p>Fiona’nın topluluk karşısında konuşma deneyimine sahip olduğu açıkça görülüyordu, Emily araya girdi: “Biliyorum, Royal Free’de çalışırken yoksullarla ben de yeterince haşır neşir oldum.”</p>

  <p>Ama Fiona almış başını gidiyordu. “Sana yardımcı olmak için her şeyi yapmaya hazırım. Cedric bana projenden söz edince, en uçuk, en çılgın hayalimin gerçekleşmek üzere plduğunu anladım.”</p>

  <p>Böylece sürüp gitti; bu arada garsonlar yemeklerini getirdiler.</p>

  <p>“Fiona,” dedi Cedric, “sözünü kesiyorum ama, buranın yiyecekleri gerçekten çok iyidir, Emily Yenge...”</p>

  <p>“Ah, Cedric, yiyecekler, evet, biliyorum. Ama Doğu Yakası’nda gördüğüm insanların çoğu, aylardır doğru dürüst bir şey yememiş.”</p>

  <p>Sokak girişinden giren bir garson, kapının yakınındaki bir müşteriye eğilip bir şeyler söyledi, düşman mevzisini muzaffer bir bakışla süzdükten sonra da çıkıp gitti. Garsonun konuştuğu adam elini kaldırdı, “Biz bitişikten çıkıp gelmiştik,” dedi. “Son Söz’den. Aldıkları habere göre, Kosova’daki savaş dün gece sona ermiş. Sırplar için büyük bir zafer.”</p>

  <p>“Aslında buna,” dedi Cedric, ortaya, herkese hitap ederek, “yalnızca bir geri çekiliş denmeli, çünkü Kosova’ daki çatışmaların yeniden başlayacağı kesin.”</p>

  <p>Bunun üzerine birkaç kişi ona bağırdı. Ama seslerde, daha önce kaldırımda olduğu gibi, alaycı, şakacı bir tını yoktu.</p>

  <p>Lokantanın arkalarındaki masadan kalkan birtakım genç erkekler Cedric’e doğru hamle ettiler.</p>

  <p>“Aman Tanrım,” dedi Cedric. “Bir linç çetesi.” Lokanta sahibi hızla seğirtti, el-kol hareketleriyle tehditkâr gençleri itekledi, Cedric’e döndü: “Bayım, kendi iyiliğiniz için, lütfen burayı terk edin.” Parmağıyla, Fiona’nın yanaklarındaki bariz, Sırp usulü tutamları gösteriyordu.</p>

  <p>Cedric doğruldu, Fiona’yı tutup kaldırdı, Emily de kalktı.</p>

  <p>“Boş verin,” dedi Cedric. “Yakında bildiğim iyi bir yer var.” Bir kolunu Emily’nin, ötekini Fiona’nın beline doladı, Türk Lokumu’ndan çıkardı.</p>

  <p>Kaldırımda, Sırpların yandaşları çığlıklar atıyor, dans ediyordu.</p>

  <p>“Yo, Fiona,” dedi Cedric, “bulaşma. Sırp yanlısı olduğunu herkes biliyor.” Onları caddenin az aşağısındaki, çok iyi tanındığı lokantaya götürdü.</p>

  <p>“Emily Yenge,” dedi Fiona, “ben ciddi, aklı başında bir insanım. Lütfen inan bana.”</p>

  <p>Ertesi gün, Emily’nin otelinde Cedric, Fiona’nın çok utandığını, üzüntüden kahrolduğunu söyledi; bütün umudu, onun ne kadar makul, aklı başında bir kız olduğunu Emily’nin görebilmesiydi, buraya da zaten bunu sağlamaya gelmişti.</p>

  <p>“Cedric,” dedi Emily, “anlamıyor musun? Ben bu planı yaparken sadece kendimi ve eski dostum Daisy’yi düşünüyordum, hadi taş çatlasın bir-iki kişiyi daha; sonra sen dahil oldun - üstelik birbirimizi daha yeni yeni tanımaya başladık, şimdi de Fiona çıktı</p>

  <p>“Ama, Emily Yenge, bütün projeyi birkaç kişiyle, tek başına gerçekleştirebileceğine gerçekten de aklın yatıyor muydu? Her şey bir yana, sana bir sekreter gerekecek.” “Hepsini düşüneceğim,” dedi Emily.</p>

  <p>“Ama çok uzun zaman almasın,” dedi Cedric.</p>

  <p>Hemen ardından Daisy’den bir mektup geldi, Emily’yle birlikte paylaştıkları evin yakınlarındaki iki evin yok pahasına satışa çıktığını bildiriyordu: Rupert bu yeni girişim adına evleri almıştı. Cedric hemen çıkıp geldi, Emily artık evine döndüğü için, ikisi yine yemek salonundaki heybetli masanın başına geçtiler.</p>

  <p>“Pekâlâ, şimdi ne yapıyoruz, Emily Yenge?”</p>

  <p>“Daisy işin teknik kısımlarıyla uğraşmak istemiyor: Kendisi evlenmek üzere. İlgili kişilerin kayıt işlemlerini yapmak senin görevin; Daisy, Rupert, ben, sen...”</p>

  <p>“Ve Fiona, umarım?”</p>

  <p>“Pekâlâ.”</p>

  <p>“Pişman olmayacaksın. Öyle iyi bir kız ki. Onun gibi birine sahip olduğum için talihime inanamıyorum.”</p>

  <p>Böylece başladı ve Emily kendini yoğun bir koşuşturmacanın içinde buldu.</p>

  <p>Ve bir yalnızlığın. Daisy bir “düğün velvelesinin” pençesindeydi. Fiona da öyle.</p>

  <p>Emily, kocaman evinde tek başına, gözünü aynaya dikip baktı, şöyle dedi: Kederli olmamın nedeni, evlenen kişinin kendim olmaması değil; kendimi bir türlü gerçek anlamda evlenmiş hissetmemem. William’la kendisini, Daisy ile Rupert’la kıyasladı. “Ama bunlar birbirlerinden gerçekten hoşlanıyorlar,” diye fısıldadı, aynadan ona bakan sert, haşin surata. Onu Daisy’nin bugünlerde sürekli güller açan yüzüyle karşılaştırdı; genç çifti, Cedric’le Fiona’yı düşününce de gözleri ciddi ciddi yaşardı. Onun William<sup>,</sup>mı, Cedric gibi şakalar yapar, nişanlısına takılırken hayal edebiliyor musunuz - düşüncesi bile olanaksızdı! Bu iki çift, biri orta yaşlı, diğeri gencecik, her ikisi de Emily’nin hiç tatmadığı bir mutluluk kozasının içindeydiler. Bunun üzerine Emily, aynadan yansıyan ışıkta basbayağı soğuk, solgun görünen yüzünü uyardı: Onda bir terslik vardı. Öyle olmalıydı. Cedric, Fiona’nın “müthiş eğlenceli” biri olduğunu söylemişti. Daisy mektubunda şöyle diyordu: “Öyle mutluyum ki, Emily, bu kadarını hiç beklememiştim.”</p>

  <p>Neyse ki yapılacak çok iş vardı.</p>

  <p>Cedric belgeler, tasarılar, yeni fikirlerle çıkıp geldi. “Damatlardan hiçbir iş beklenmemesi büyük şans, Emily Yenge. Zavallı Fiona.”</p>

  <p>“Cedric, her gün bir sürü mektup alıyorum. Okullarımızı sosyete kızlarıyla mı dolduracağız gerçekten?”</p>

  <p>“Emily Yenge, umarım Fiona’yı sosyete kızı saymıyorsundur?”</p>

  <p>“Bak, Cedric.” Koca bir mektup yığınını erkeğe doğru itti.</p>

  <p>“Bunları ben alayım. Çoğunu tanıyorumdur. Doğru seçim yapmanı sağlayacağım.”</p>

  <p>Sonra, bir kez daha: “Cedric, bu kadar çok piskoposa ihtiyacımız olmadığı kesin.”</p>

  <p>“Ne kadar çok piskoposumuz olursa, o kadar iyi. Mektup başlığımız için en gösterişlilerini seçeriz, fena mı?”</p>

  <p>Emily’den oturup tek bir paragraf halinde, projelerinin beş yıl sonrasını nasıl gördüğünü yazmasını istedi - ve on yıl sonrasını. “William sana yüklü bir para bıraktı,” dedi, “ama tasarladığın her şeyi karşılamaya yetmez. Dolayısıyla, şöyle güzel bir bağış taslağı hazırlayacağım sana. Bunun için de piskoposlara ihtiyacımız var. Başpiskoposlarımız olsa daha da iyi. Hatta kraliyet ailesinden bir-iki kişi. Bu işin takibini kime vereceğimizi de biliyorum. Fiona’nın kuzeni Madge. Bu tür bağış, hayır işlerinde çok yamandır.”</p>

  <p>Amma da tuhaf, diye düşündü Emily. Derdim yoksullar için okullar açmak, kitaplar bulmakken, kendimi bir anda bütün vaktimi Lady bilmem kimle, bilmem ne hazretleriyle harcarken, piskoposlarla çay içerken buldum.</p>

  <p>Sonunda Daisy evlendi, Fiona da öyle; göz açıp kapayıncaya kadar da Emily’nin sağ kolu olup çıktı; daima yanında, hazır, sorumlu, zeki - Emily’nin arayıp da bulamayacağı bir yardımcı.</p>

  <p>Sonra, genç çiftin yeni ev meselesi bir türlü çözülemeyince, Emily Cedric’le Fiona’ya evini açtı, kendine tek bir oda ayırdı. Ama zaten, Beak Sokağı’ndaki daireyi daha çok seviyordu.</p>

  <p>Altı aya kalmadan, ilk William Martin-White okulu açıldı, açılır açılmaz da büyük bir başarı kazandı.</p>

  <p>Okulun faaliyete geçmesinin ardından, Mary Lane sık sık Londra’ya gelmeye başladı; gördüklerinden, Doğu Yakası’nın sağlıksız, gelişmemiş çocuklarından afallamış, sarsılmıştı: “Bu ülkede yoksulluk var, evet,” dedi, “ama bu kadar kötüsünü hiç görmemiştim.” Geldiği zaman Emily’de kalıyordu, fakat çıkılması gereken epeyce yolculuk vardı: Martin-White okulları hakkında bilgi almak isteyen kentlerin sayısı fazlaydı. Neyse ki, kısa bir süre sonra talih yüzlerine güldü, düğün patırtısını atlatan Daisy yardıma koştu; işlere göz kulak oluyor, elinden geldiğince destek çıkıyordu. Okulları öyle ilginç, heyecan verici buluyordu ki, yakında emekli olup kendini tamamen bu işe adamayı tasarlıyordu. Sonra Harold emekliye ayrıldı, o da sıkça Londra’ya gelir oldu, ama her seferinde buranın, bu hummalı, isterik kentin onu sersemlettiğinden yakınmadan da edemiyordu. Rupert ile Daisy’nin evinde de bir “ini” vardı artık; Rupert’la oraya kapanıp dünya meselelerinden söz ediyorlardı. Gerçi pek sık olmuyordu, çünkü Rupert’ın gerçekten de başını kaşıyacak vakti yoktu.</p>

  <p>Mary Lane, Betsy ile Phyllis’in, onun tabiriyle “iki eşin” bir okul açtığını, sırf Londra’daki sayıları üçe ulaşan Martin-White okullarından sağladıkları ipuçlarıyla, gayet de başarılı olduklarını anlattı.</p>

  <p>Peki ama, Longerfield’daki okul neden Martin-White okullarından biri olmayı talep etmemişti? Başvurmuş ama reddedilmişlerdi: Yetki belgesi alabilmesi için her okulun bir Montessori<a id="footnote1"></a><sup><a href="#bookmark0">1</a></sup> öğretmeni bulundurma şartı vardı.</p>

  <p>“Her neyse, aldırma,” dedi Mary. “Küçük, güzel bir okul işte; görsen sen de böyle düşünürdün, eminim. Aa, tabii ya, gelip kendi gözünle görsene.”</p>

  <p>Yine de, fazla ısrar etmediği Emily’nin dikkatinden kaçmadı. Onu da ilgilendiren bir gelişme olmuş, insanlar, aman hiç haberi olmasın daha iyi, kararma varmıştı. Herkesin ağzını çok sıkı tutması sayesinde, Emily’nin de haberi olmamıştı zaten.</p>

  <p>Nedenini bir türlü açıklayamasa da, Emily’ye baştan beri tahammül edemeyen Bert, onun öykülerini, anlatma biçimini diline dolamış, alay konusu yapmıştı - fareler, kediler, kuşlar vesaire. Emily’yi çok iyi taklit ediyor, “Sonra minik, canım sıçanlar bütün kedileri yediler, ardından da yavru farecikler...”le filan milleti kırıp geçiriyordu. Emily’ye duyduğu bu hınç, garez, Emily’nin dostlarını üzüyordu, buna bir son vermesini istediler, ama adam kulak asmadı. Sonra, şaşırtıcı bir şey oldu. Bert’in oldukça çirkinleşebilen taklitlerini duyan çocuklar, aslında sevgili</p>

  <p>Emily teyzeleriyle alay edildiğini “algılayamadılar” ve, “Bert Amca masal anlatıyor!” diye çığrışmaya başladılar. “Ne güzel hikâyeler anlatıyor. Hadi, bize bir masal anlat, Bert Amca...”</p>

  <p>Bert buna bayağı bozuldu, çocukları kışkışladı, hatta kaçmayı, alıp başını çiftliğin öteki ucuna gitmeyi bile denedi, ama yeniden göründüğü an, başlıyordu: “İşte, Bert Amca! Hadi, bize masal anlat...”</p>

  <p>“Eh, kendin kaşındın,” dedi karısı Phyllis, “bakalım nasıl kurtulacaksın?”</p>

  <p>Alfred başlarda kahkahalarla güldü; bu hantal, uyuşuk adamın, konuştuğu kişiden ya da karşılaştığı durumdan her an sıvışacakmış gibi duran adamın düştüğü durum komikti gerçekten de. Şimdi bu çocuklara nasıl sırt çevirecekti bakalım - iki tanesi kendisinindi, diğerleri de eline doğmuş sayılırdı.</p>

  <p>“İyi ya,” dedi Bert’e, “sen de şansını bir dene madem. Ne de olsa eleştirel bir dinleyici kitlesi değil.”</p>

  <p>Bert farelere, kedilere inmeyi kendine yediremezdi, ama artık çiftlikte atlar da vardı, o da atlara ilişkin masallar uydurmayı denedi. Eakat gereken ustalıktan, hünerden yoksundu. Çocuklar hoşgörülüydü: Onun etrafına oturdular; ağızlar açık, gözlerde Emily Teyze’nin büyüsünü bulma umudunun parıltısı. Ancak Bert beceremedi. Elinden gelmedi.</p>

  <p>“Şu yeni atı biliyorsunuz değil mi, Kır Oğlan’ı?” diye başlardı. “Ona Doncaster’da tam elli pound saydık, oysa buna değmezmiş. Karşılığını veremiyor.”</p>

  <p>“Öykü,” diye çığrıştı çocuklar. “Bize öykü anlat, Bert Amca.”</p>

  <p>Mary Lane, Londra’dan aldığı çocuk kitaplarıyla Bert’in imdadına yetişti. Bert çocukların yemeği ve öğle uykusu bittikten sonra okula geliyor, onlara kitap okuyordu. Başlarda sesi bu basit öyküleri ne kadar küçümsediğini, kıs kıs güldüğünü ele veriyordu, çocuklarsa bunu hemen sezdiler, “Hayır, böyle değil,” dediler. “Doğru düzgün oku.”</p>

  <p>Bu yöntem oldukça başarılı oldu; karısı, Alfred ve Betsy de destekliyordu Bert’i.</p>

  <p>Ama sonra, daha önce de olan oldu ve Bert, Mary’ nin Emily’ye aktardığı şekliyle, “küçük bir tökezleme” yaşadı.</p>

  <p>“Evet, ona arka çıkmak için elimizden geleni yaptık, ama ne olduğunu bilemediğimiz bir derdi olmalı ki, yeniden içkiye başladı, Betsy de duruma bir kez daha el koydu; yalnız bu sefer Alfred de ona katıldı. Alfred ile Bert öyle sıkı dostlar ki, kardeş gibiler; Alfred onu barın önündeki hendekte sızmış bir halde bulunca, aklını oynattı. Betsy, Bert’e, çocuklara kitap okuma faslına mutlaka dönmesi gerektiğini söyledi - her ne kadar aramızda, içkiye başlamasını peşinde dolanıp duran, taciz eden çocuklara yoranlar varsa da. Her neyse, şimdi Alfred’le ikisi her öğleden sonra okulumuza gelip çocuklara masal okuyorlar.”</p>

  <p>“Alfred de mi?” Emily olup biteni bir türlü kavrayamıyordu.</p>

  <p>“Önemli olan, Bert’in bunu sürdürmesini sağlamak, anlıyor musun? Alfred onu çiftliğin hangi köşesinde olursa olsun buluyor ve alıp okula getiriyor, okuyacağı öyküleri seçiyor, sonra da Bert’le ortaklaşa, sırayla çocuklara okuyorlar. Ara ara Betsy de uğruyor, bazen o da okuyor. Dolayısıyla, bir sürü kitaba ihtiyacımız var. Sizin okullara yaptığın gibi, bize de kitap bağışlanmasını sağlayabilir misin acaba?”</p>

  <p>Emily belli başlı tedarikçilerine başvurdu, çocuk kitaplarından oluşan iyi bir seçkiyi Longerfield’a göndermelerini tembihledi, sonra kendisi de kalkıp oraya gitti. Her zamanki gibi Mary’de kaldı, defalarca uyuduğu odada uyudu; Daisy de öteki yataktaydı. Küçük, mavi mineli şamdan orada, yerli yerindeydi, mumu yakıp alçak tavanda oynaşan, ihtiyaç duyduğunda ona yeni fikirler, çocuklara anlatacağı öyküler esinleyen gölgeleri, kirişteki bir budak deliğini ya da bir örümcek ağını seyretti. Tepedeki, ağının kenarındaki şu minicik, kara leke, onun anlattığı örümcek miydi? Buna inanmak Emily’nin hoşuna gidiyordu. Bu odayı gerçek yatak odası, bu yatağı kendi yatağı olarak düşünmek, hoşuna gidiyordu. Bugünlerde kendini sık sık yeni bir odada, başka bir yatakta, bilmediği kentlerde buluyordu, onun için de, duvarın köşesindeki şu küçük örümcek ağı, onun, Emily McVeagh<sup>,</sup> ın da sabit, güvenilir bir şeye sahip olabileceğinin güvencesiydi sanki. Bütün yaşamı bir dizi, rasgele ortaya çıkıveren, keyfi baskılara uyum sağlama çabasından ibaretti sanki.</p>

  <p>Redway’lerin büyük oturma odasındaydı, daha önce Michael ve Tom’un müzik yeteneğini değerlendirmek amacıyla geldiği yerde; ama bu kez onlar yoktu, ortada tek bir çocuk görünmüyordu. Görünen, varlığını oldukça güçlü bir biçimde hissettiren kişi, Bay Redway’di: Mary son günlerde ondan “yaşlı Bay Redway” diye söz etmekteydi. Bu, Bert’in “genç Bay Redway” olduğu anlamına mı geliyordu? Bayan Redway, tam da Bert’in şu son içki zafiyeti sırasında, bir sabah, yataktan kalkmanın hiçbir anlamı olmadığına karar vermiş, o günden beri de yatağından çıkmamıştı. Genel olarak herkes rahat bir soluk almıştı, ama bu, bütün işin Bert’in karısına yıkılması demekti; siyah saçlı, alımlı bir kadındı; esmer bir ten, zeki, sorgulayan bir yüz. Onun yanındaki koltukta Betsy oturmaktaydı; bu toplu, güzel, açık tenli kadın iç geçiriyor, yelpazeleniyordu; sıcak bir temmuz ikindisiydi. Mary de davet edilmiş ama gelemeyeceğini bildirmişti, çünkü Bert nedense onun “kendisine karşı” olduğundan kesinkes emindi. Gergin, ağır bir ortam olacağını biliyordu, daha da ağırlaştırmak istememişti.</p>

  <p>Çay tepsisi hazırlanmıştı, fakat Emily onu ancak Bay Redway’in bir baş işaretiyle Phyllis çayları doldurmaya başlayınca fark etti.</p>

  <p>Bu fincan, tabak tantanası Bert’in sinirine dokunmuş gibiydi, sabırsızca yineliyordu: “Hadi, bir an önce başlayalım şuna.”</p>

  <p>Emily’nin “şu” ile kastedilen şey hakkında pek bir bilgisi yoktu, ama Bert’in düşmanca tavrından rahatsız olmuştu. Öte yandan, hiç de aksi, kavgacı bir adama benzemiyordu. Sırtında Viyana’dan gelme, “ordu fazlası” olduğu için hayli popüler olan, bol, siyah gömleklerden vardı. Ama sırf alışkanlıktan herkese havlayan, yaşlı bir köpeği andırıyordu. Bert’in ondan hiç mi hiç hazzetmediğinden haberi bile yoktu Emily’nin.</p>

  <p>Alfred hâlâ o uzun boylu, biçimli, dik duruşlu adamdı; hafif parıltılı koyu kahverengi kumaşı için, “Ardıç kuşunun tüylerini çağrıştırıyor,” diyen karısının beğenip aldığı ceketi giymişti.</p>

  <p>Her iki erkeğin ayağında da, bugünlerde herhangi bir yerden, birkaç pounda alabileceğiniz asker postalları vardı.</p>

  <p>Uzatılan çay fincanını, şeker ve sütü eliyle kışkışlayan Bert, doğruca Emily’ye seslendi: “Seninle paylaşılacak bir kozumuz var.”</p>

  <p>Mary bu konuda kulağını büktüğü için, Emily hazırlıklıydı. “Pekâlâ,” dedi, tatlılıkla. “Paylaşalım o halde.” “Bir açıklama istiyorum... daha doğrusu, biz bir açıklama bekliyoruz...” Telaşlı bir el hareketiyle karısını ve Betsy’yi gösterdi. “Longerfield’daki okulu neden projene dahil etmediğini öğrenmek istiyoruz.”</p>

  <p>“Bakın,” diye başladı Emily, erkeğin güçlü, apaçık düşmanlığına karşılık, kendi -haklı- husumetini bastırmaya çalışarak, “başvurduğunuz zaman size söylemediler mi? Martin-White okullarından biri olabilmek için, kadroda bir Montessori eğitmeni bulunmalı.”</p>

  <p>“Olup bitenlerde son söz hakkı sende değil mi? Para senin paran, öyle değil mi?” diye atıldı Bert, sıkılı yumruklarıyla ona doğru eğilerek.</p>

  <p>“Durum şu,” diye açıkladı Emily, “salt benim paramı kullanıyor olsaydık, dört, bilemediniz beş okuldan fazlasına sahip olamazdık. Hem sadece okul açmakla iş bitmiyor ki; onları işletmek, maaşları ödemek, işte bütün giderleri karşılamak zorundayız.”</p>

  <p>“Ee, yani? Yani?” diye bastırdı Bert, onun söylediklerini duymamış gibi.</p>

  <p>“Benim param şu anda yaptığımız şeyi yapabilmemize yetmezdi - on beş tane okul açtık, yenileri de yolda. Bağış toplamaya mecburuz. O zaman da bize neyi yapıp neyi yapamayacağımız söyleniyor tabii...” Bu kısıtlamalardan duyduğu hoşnutsuzluk Emily’nin yüzünden okunuyordu. “Kısacası, bazı kurallar koymazsanız, her önüne gelen bir Martin-White okulu açtığını iddia edebilir.” “Önüne gelen, demek!” dedi Phyllis öfkeyle.</p>

  <p>“Eh, en azından ne olduğumuzu öğrenmiş olduk,” diye atıldı Betsy.</p>

  <p>Bert attığı golün keyfiyle sırıtmaktaydı. Emily söylenenler kadar bu beklenmedik garezden de sersemlemiş, incinmiş bir halde, öylece kalakalmıştı.</p>

  <p>“Hey, durun hele!” diye araya girdi Alfred. “Emily bize bir dolu kitap getirdi!” Ne de olsa, çeyrek yüzyıldır tanıyorlardı birbirlerini.</p>

  <p>“Evet, onların parasını kendim ödedim,” dedi Emily; doğrudan ona hitap etmiş, artık düşman gibi gördüğü diğerlerini yok saymıştı.</p>

  <p>“Yani senin şu değerli vakfının ya da işte adına ne diyorsan onun, birkaç kitabı bile karşılayamayacağını mı söylemeye çalışıyorsun?” dedi Bert.</p>

  <p>“Evet,” dedi Emily. “Ama ben karşılayabilirim. Ayrıca, yenilerini göndermeleri için kitapçıyla da anlaştım.” “Eh, bu durumda,” dedi Alfred -Emily erkeğin gayet bilinçli bir biçimde, onu Bert’in gerçek gazabından kurtardığını görebiliyordu- “senden özel bir ricada bulunacağım. Benim oğlanlar -onları anımsıyorsundur sanırım ?-okumayı seviyor, fakat biraz da Bulldog Drummond ya da Henty’ye, ya da Edgar Wallace’a ne dersin? Masallardan, hayvan hikâyelerinden filan daha gelişkin şeylere, yani. O tür kitaplardan ben de hoşlanırım. Ya da Tarzan, belki. Zane Grey’i de oldum bittim sevmişimdir.”</p>

  <p>Emily onun gözlerinin içine baktı. “Tamam, hallederim,” dedi, minnetle gülümseyerek. “Kesinlikle haklısın. Biz de alanımızı biraz genişletmeyi, yetişkin kitapları eklemeyi düşünüyorduk zaten. Küçük kütüphanelerimizi oluştururken, ergenler bizi sürekli sıkıştırıyor: Bizi de düşünün.”</p>

  <p>“Bak, gördün mü,” dedi Alfred. “Yalnız değilmişim demek. Oğlanlar çok sevinecek, öyle değil mi, Betsy?”</p>

  <p>“Evet,” dedi kadın, Bert’in elinden birini kurtarma, Bert’i bertaraf etme çabasının bir parçası olduğunu bilerek; sıkça yerine getirilmesi gereken bir görevdi bu.</p>

  <p>Alfred kalktı, Bert’i kolundan tutup çekti. “Eh, gidip atlara bakma vaktimiz geldi, Bert.”</p>

  <p>“Nasıl istersen,” dedi Bert; havası sönmüş, yenilmiş, öfkesi geçmiş.</p>

  <p>Alfred’le birlikte çıkarlarken, omzunun üstünden geriye doğru, “Getirdiğin kitaplar için teşekkür ederim,” dedi. “Çok teşekkürler.” Alfred onu dirseğiyle dürtmüştü.</p>

  <p>İki erkek ahırlara gitti.</p>

  <p>Bert’ten kurtuldukları için rahatlayan iki eş, oldukça nazik, tatlı bir dille önerdiler: “Yine de sana okulumuzu gösterelim.”</p>

  <p>“Onunla gurur duyuyoruz.”</p>

  <p>Boş bir rençper kulübesi okula dönüştürülmüştü ve bu öğleden sonra, tozlu yollardan oraya doğru ilerleyen Emily ile Mary’nin de görebildiği gibi, gayet iyi korunmaktaydı. Devasa bir dişbudak ağacı binayı gölgeliyor, her yaştan çocuk onun serinliğinde koşup oynuyordu; sürüp giden çağıltı yüzünden iki kadın sohbeti kestiler. Sonra, büyüklerden birkaçı Emily’yi tanıdı, seslendi: “Bize masal anlatmaya mı geldin? Anlatacak mısın?” Çocuk kalabalığının ortasında, binaya girdiler.</p>

  <p>Betsy’yle Phyllis yaklaşık otuz çocukla birlikteydi; büyük, porselen sürahilerden bardaklara limonata doldurmaktaydılar. Su bardağından çay ya da kahve fincanına kadar her çeşitten bardak kullanılıyordu, Emily’nin aklına kendi okullarındaki çekişme geldi; Fiona’yla ikisi masrafları kısmaya çalıştıkça, sosyeteye yeni takdim edilen genç kızlara atfen, topluca “sosyetikler” diye adlandırdığı (arkalarından, tabii) “onlar”, yani mütevelliler hep en pahalı bardakları, fincanları alma derdindeydi.</p>

  <p>Emily ile Mary’ye de birer fincan limonata verildi, gözlemlemek için bir pencere pervazına iliştiler. Buradaki çocuklar gerçekten küçüktü, anneleriyle birlikte gelmiş bebekler bile vardı. Diğerleri, kızlı oğlanlı, bitişik odadaydılar. Kendi yaş gruplarına hikâye okuyorlardı. Küçüklere de Phyllis ile Betsy okuyordu. Emily’yi tanıyanlar etrafını sarmış, bastırmaktaydı, ama Emily son zamanlarda kiler farelerinden de, karatavukların serüvenlerinden de epeyce uzaklaşmıştı. Getirdiği desteden bir kitap seçti, Thomas Widgeon adındaki yavru kedinin kahramanlıklarını okumaya başladı.</p>

  <p>“Daha! Daha! Daha!” O da devam etti; bir yandan da, yan odadan gelen, <span style="font-style:italic;">Orman Kitabı’ın</span> okuyan daha büyük çocukların sesine kulak vermekteydi.</p>

  <p>En küçüklerin kimisi uyuyakaldı. İçerisi sıcaktı. Bu nefis ikindi, bir kızın büyük evden tepsiyle kek, bisküvi ve süt getirmesi dışında, kesintisizce akıp gitti. Bay Redway de çıkıp geldi, Emily ile Mary’nin yanına oturup seyretti.</p>

  <p>Emily bu okulda hissettiği dostluğun, samimiyetin kendi okullarında eksik olduğunu düşündü. Okumaya ara verdiği bir sıra, kederle söylendi: “Planlarımız her zaman bizim öngördüğümüz biçimde gelişmiyor.”</p>

  <p>“Ne demek istiyorsun?” diye sordu Mary.</p>

  <p>“Burası, bu ortam, açtığım bütün okullardan daha iyi.” “İyi ama Emily, nasıl kıyaslarsın? Görmüyor musun? Buradaki herkes birbirini tanıyor.”</p>

  <p>“İşin sırrı bu mu sence? Acaba... Dahası, tek bir kalifiye öğretmen olmamasına karşın, gördüğüm kadarıyla Betsy’yle Phyllis harika bir iş çıkarmaktalar.”</p>

  <p>“Arada ben de geliyorum,” dedi Bay Redway. “Tabii Bert ile Alfred’i de unutma.”    '</p>

  <p>“Bir şeyi gözden kaçırdığımı hissettim; bizde eksik olan bir şey var.”</p>

  <p>İç eyaletlerdeki en yeni iki okul dışında, bütün okulları görmüş olan Mary, “Emily, saçmalık bu,” dedi. “Martin-White okulları herkesin gıpta ettiği yerler. Bunu en iyi senin bilmen gerekir.”</p>

  <p>Emily sustu, çünkü duygularını nasıl ifade edeceğini bilemiyordu; belki de nedeni, bir tür ailenin içindeymiş, kaynaşmış, kenetlenmiş insanların arasındaymış duygusuna kapılması, havada bir şefkat hissetmesiydi. Buysa, Longerfıeld dışında her yerde, sürekli özlemini çektiği şeydi.</p>

  <p>Bert ile Alfred’in ağacın yakınındaki çocukların arasından geçtiğini gördü, ama sonra, onu gören Bert yönünü değiştirdi, Alfred de onu izledi.</p>

  <p>Emily’nin gözünden kaçması olanaksızdı: Bert onunla karşılaşmak istememişti.</p>

  <p>“Bert çok tuhaf biri, öyle değil mi?” dedi Mary’ye; son derece rahatsız olmuştu.</p>

  <p>Mary anında onayladı: “Gerçekten de çok garip. Hepimiz, Alfred ile Betsy -ve tabii Phyllis- ona böylesine olağanüstü davranmasalardı neler olurdu diye merak ediyoruz.”</p>

  <p>Vakit ilerlemişti, küçük çocuklar büyüklerle birlikte evlerinin yolunu tuttular, az sonra geride Phyllis, Betsy ve büyük evden gelen birkaç kız kaldı; limonatayı, sütü toplamaya giriştiler, Emily ile Mary de yardıma yeltendi.</p>

  <p>“Yo, siz gidin artık,” dedi “eşler’. “Bizim bu taşralı tarzımız seni fazla şoke etmemiştir umarız.”</p>

  <p>Emily, elbette, hiç de böyle bir duyguya kapılmadığını belirtti, ancak neler hissettiğini de tam olarak dillendiremiyordu.</p>

  <p>Okuldan ayrıldılar, dişbudağın üç-beş büyük çocuğun hâlâ oynadığı, koyu gölgesinden geçip alçalmaya başlamış güneşin sarı yalazına çıktılar.</p>

  <p>“Gözüme epeyce boş kulübe çarptı,” yorumunda bulundu Emily. “Yeni makineler yüzünden çiftliklerde artık daha az işçiye gerek duyuluyor,” yanıtını aldı. İşte oradaydılar, makineler; büyük bir tarlada, bir arada duruyor, keskin, kara gölgeler oluşturuyorlardı.</p>

  <p>Makineli tarlanın ilerisinde, bir düzine atın su içtiği, genişçe bir gölcük vardı; su kimisinin baldırlarına, birikişinin de sağrısına geliyordu.</p>

  <p>“Redway çiftliğinde çalışanların sayısı yarıya indi,” dedi Mary. “Aynı şey çevredeki diğer çiftlikler için de geçerli.”</p>

  <p>Durup atları, serin sudaki keyiflerini seyrettiler, sonra tozdan kızarmış tarlalardan yürümeyi sürdürdüler.</p>

  <p>“Aramızda hep bir şaka yaparız, havadaki, tepemizdeki Longerfield, ayağımızın altmdakinden çok daha fazla, diye.”</p>

  <p>“Buna aldırmıyor musunuz?”</p>

  <p>“Eh, görünüşe göre yapabileceğimiz bir şey yok,” dedi Mary. “Bizleri, yani yaşlıları kaygılandırıyor elbette, ama gençler olup biteni bir türlü algılayamıyor sanki.”</p>

  <p>Birtakım delikanlıların yanından geçtiler, hepsi de göğsüne “Artık” rozetleri takmıştı.</p>

  <p>Akşam yemeğinde, genç erkeklerin nasıl Londra'ya doluştuğundan, Güney Amerika, Afrika ve Asya’nın bazı bölgelerinde sürüp gitmekte olan savaşlara katılmak üzere gönüllü yazıldığından konuştular.</p>

  <p>“Neyse ki bizim buralar sakin,” dedi Mary.</p>

  <p>Oğulları askere yazılacak diye Longerfield’lı ebeveynlerin ödü kopuyordu; Emily Alfred ile Betsy’nin oğullarını sordu.</p>

  <p>“Onlar henüz çok genç - ama ayaklanmaları uzun sürmez.”</p>

  <p>Ertesi sabah Mary Emily’yi yanına çağırdı, camın dışını, çimenlikteki iki kişiyi gösterdi. Uzun boylu, iriyarı iki delikanlı ağaçların altındaki bütün alanı kaplıyordu. Bir yandan geniş adımlarla yürürken, bir yandan da birbirlerine bir kriket topu atıp tutmaktaydılar.</p>

  <p>“Askerlik şubesinde, gönüllü toplayan bir görevli olsaydın ve şu ikisi gelip on sekiz yaşında olduklarını söyleseydi, onlara inanır miydin?”</p>

  <p>“înanmak istiyorsam, evet,” dedi Emily.</p>

  <p>“Oysa daha on altısında bile değiller. Atlarla çalışmak gençlerin hem yaşlarını hem de kaslarını büyütüyor. Ana babaların elinden bir şey gelmez. Atları öyle çok seviyorlar ki.”</p>

  <p>Olan şuydu: Bert yıllardır babasından at beslemelerini istemişti; atlar büyük tutkusuydu. Bay Redway ise çiftçilikte durumun zaten giderek güçleştiğini, başına bir de bu derdi istemediğini söylüyordu. Alfred, Bay Redway’e, istediği atlara kavuşmanın Bert’e çok iyi geleceğini söyledi: “Böylece kendine ait bir şeyi, bir uğraşısı olur.” Bert’in çiftlikte özel bir rolü olmadığını belirtmeye gerek duymamıştı. Bert ise çocukların babası olduğuna dair şakalar yapar, “Başarılı olduğum bir alan varmış, demek,” derdi.</p>

  <p>Kullanılmayan ahırlar yeniden açıldı, bir koşu yolu yapıldı. Ve o andan sonra da oğlanları atlardan, onların bakımından ayırmak olanaksızlaştı. Kızlardan da atların cazibesine kapılanlar oldu.</p>

  <p>Öte yandan, Alfred’in, Bert’e en büyük hayalini verdik, ama uykularını da kaçırdık, dediği söyleniyordu: Çiftlikteki bütün delikanlılar atlarla uğraşmaktan, onları besleyip talim yaptırmaktan giderek irileşti, kaslanıp güçlendi; onlar artık adı konmamış seyislerdi.</p>

  <p>“Zavallı Alfred, zavallı Betsy,” dedi Mary. “Herkes acıyor onlara. Bizim gençlerin çoğu askere gitti bile, hatta birkaç kız da... hemşire olarak.”</p>

  <p>O akşam, güneş büründüğü pus perdesinin gerisinde büyüyüp iyice kızarırken, Mary Emily’ye bir şapka verdi, birlikte atları görmeye gittiler. Emily’nin Longerfıeld’da bugüne kadar görüp görebildiği herkes buradaydı sanki; çitlerin etrafına doluşmuşlardı, birileri de atları alıp büyük gölcüğe götürmüştü.</p>

  <p>Alfred atların dörtnala gelip ağıla doluştuğu yerde durmuş, izliyordu. İri kıyım bir erkek. Hafif sıklet değil. Az önce indiği uzun bacaklı, cüsseli, siyah atın boynunu, kulaklarını okşamaktaydı. Gözleri, bir atlının tozu dumana katarak, hızla yaklaştığı koşu yolundaydı. Gelen, Bert’ti. Emily, Bert ortaya çıktığında ya da adı geçtiğinde, yüzleri, sesleri belli belirsiz bir hoşnutsuzluğun yaladığının farkındaydı. Ama böyle bir Bert’i ne görmüştü ne de tahayyül etmişti. Erkek gülümsüyordu, rahat, kendinden emindi; Alfred’e yaklaşınca dizginlere asıldı, eyerden atladı, çitin üstünden aşıp geldi, yanında durdu.</p>

  <p>“Şu ana kadar en hızlısı sensin,” dedi Alfred. “Aferin! Gelecek hafta sonu Doncaster’a gidiyorsun, öyle mi?”</p>

  <p>“Gitmesem olmaz,” dedi Bert, hafifçe eğildi, seyislerden, seyreden çocuklardan ve birkaç ebeveynden yükselen alkışları küçük, alaycı bir hareketle kabul etti.</p>

  <p>Eh, bir de bu Bert var demek, diye düşündü Emily. Onun alkışların, takdirlerin tadını doyasıya çıkaran bir kahramana dönüşebileceği, hiç aklına gelir miydi?</p>

  <p>İşte, diye sordu kendine, aynı şey bana da olmadı mı? Ansızın masal anlatabileceğimi, çocukların sevgilisi olabileceğimi keşfetmedim mi? “Biraz daha, Emily Teyze. Biraz daha anlat!”</p>

  <p>İçinde ona -ve kendisine- duyduğu takdiriıî sıcaklığı, yüzünde bir tebessüm, Bert’e baktı; onun bakışlarını fark eden adam, küçük reveransını onu da kapsayacak şekilde genişletti.</p>

  <p>Sonra, kadına dikkatle baktı, gülümseyişi apaçık bir istihzayla doldu. Nedeni, Emily’nin kılığıydı: Bir saat sonra Londra trenine binecekti, dolayısıyla Longerfıeld’a değil, Londra’ya göre giyinmişti. Lacivert, keten bir tayyör; beyaz yakalığı ile kemeri tozdan kızarmış. Tozu fırçalamaya çalışmış, daha da beter sıvaştırmıştı.</p>

  <p>Yüzü mahcup olduğunu ele verse de, Bert’i görmezden geldi, Alfred’e döndü. “Söylediklerini unutmadım. Kitapların doğruca sana yollanmasını sağlayacağım.”</p>

  <p>“Teşekkürler,” dedi erkek, kendine özgü tarzıyla, doğruca ona gülümseyerek - dolaysız, içten, onu gerçekten görerek.</p>

  <p>İşte, Emily’nin buradan başka her yerde eksikliğini hissettiği sevecenlikti bu - baştan beri duyumsadığı, ama adını bir türlü koyamadığı eksiklik.</p>

  <p>Kibar, müşfik bir erkekti, evet, güvenilecek biri. Yüzü gölgelendi, gözleri bulutlandı: Şimdi çocuklarına, olduklarından çok daha büyük gösteren, iki çam yarması oğluna bakıyordu. Oğlanlar birer atın gemine yapıştılar, aynı anda sırtlarına sıçradılar; eyersiz filan, salt dizginlerle, topuklayıp gittiler.</p>

  <p>Alfred’in gözleri yaşarmıştı.</p>

  <p>“Şey,” dedi, sesine hâkim olmaya çalışarak, “Mary sana endişelerimizden söz etmiştir. Etrafımızdaki ana babaların çoğuyla aynı derdi paylaşıyor olmak, yüreğimize su serpmiyor.”</p>

  <p>Sonra, küçük bir kapıdan geçip ağıla girdi, heybetli atının eyerine atladı.</p>

  <p>“Tekrar görüşmek üzere,” dedi Emily’ye; yanında at süren Bert’le birlikte uzaklaştılar.</p>

  <p>Emily Longerfîeld’dan ayrılırken, her seferinde olduğu gibi, üzgündü; birden kendini, emekli olup buraya yerleşebileceğini düşünürken buldu; Mary’ye yakın küçük bir ev alır, bir daha da Longerfîeld’dan ayrılmak zorunda kalmazdı. Aynı anda, kendine şaştı kaldı: emekli olmak! Üstelik böylesine başarılıyken, insanlar onlarla çalışmak için sürüler halinde başvururken, onlara para verirken... işte, mesele de buydu zaten. Projeyi başlatmak için Emily McVeagh gerekliydi, tamam, ama artık onsuz da gayet güzel yürürdü. Fiona işin üstesinden gelebilirdi... Şimdi gidip Fiona’yı görecekti. O bir insanın başına gelebilecek en iyi şeydi. Emily’nin Beak Sokağı’nda bir dairesi vardı, ayrıca istediği sürece Daisy’de kalabilirdi, fakat kendi evindeki odasını kaybetmişti: Fiona bunu açıkça istememiş olsa da, odanın, bugün işe başlayacak olan dadıya verilmesi gerekiyordu. Fiona hiç zorlanmadan, peş peşe iki çocuk doğuruvermiş, bu arada Emily’yle çalışmaktan da geri kalmamıştı. Yine de, bir dadı tutmak şart olmuştu. Emily gelişmeleri görmek istiyordu. Dahası, yatma vakti geldiğinde çocukların yanında bulunmaya bayılıyordu.</p>

  <p>Doğruca çocuk odasına gitti; bir zamanlar William’la paylaştığı yatak odasında Fiona’yı buldu; çıtır çıtır yanan ateşin karşısına oturmuş, yeni bebeği emziriyor, ilk çocuğu olan küçük kız da karyolasının parmaklıklarına tutunmuş onu seyrediyordu.</p>

  <p>Emily, Fiona’nın LongerfiekTda olup bitenlere ilişkin yorumlarını duymak istiyordu: Kendi kendisine de dediği gibi, onun olaylara az çok açıklık getireceğine güveniyordu. Gerçekten de, Fiona her konuda Emily’yle tam bir fikir birliği içindeydi; öyle ki, Emily eleştirilere, çoğunluğu Fiona’nın ya kuzeni ya da bir biçimde akrabası olan “sosyetiklerle piskoposlara” ancak Fiona tarafından onaylandığı, desteklendiği sürece katlanabileceğini hisseder olmuştu.</p>

  <p>Fiona’nın bebeğini güvenle kucaklayışına, dolgun, ak göğüslerine baktı; sanki kızın hiç bilmediği, bambaşka bir yönüyle karşı karşıyaydı: Onun tanıdığı Fiona engeller karşısında sabırsız, zeki, becerikli, hırslı bir kızdı, bu beyaz, dolgun göğüslerse apayrı bir kabiliyeti, beceriyi anlatmaktaydı. Fiona’ya Longerfield ziyaretini anlattı; hiç acele etmeden, duyduğu her şeyi anında kavradığını gösteren yüzü inceleyerek. Yalnızca tek bir yerde, duygularını tam anlamıyla iletip iletemediğinden kuşkuya düştü: Okulda, o çocukların arasında otururken hissettiği o aidiyet duygusunu, doğru yerde bulunduğu hissini Fiona’yla paylaşmak hoşuna gidecekti.</p>

  <p>Fiona gözlerini, konuştuğu sürece Emily’nin yüzünden ayırmadı, sonra tam okula yaptığı ziyaret bitmek üzereyken, Emily’nin söylemediği şeyi yakaladığını ya da Emily’nin dilinin altında daha fazlasının olduğunu sezerek şöyle dedi: “Longerfield’a bir gidişinde mutlaka sana eşlik etmeliyim, çünkü oradan öyle hoşnut, öyle... doygun dönüyorsun ki.”</p>

  <p>“Doygun mu?”</p>

  <p>“Evet. Ama yine aynı şey gözüme çarptı. Ne zaman bir okul için kütüphane oluştursak, her seferinde yetişkinler için kitap isteniyor bizden.” Emily, Alfred’in istediği romanların bir listesini çıkarmış, daha sonra aklına gelenleri de eklemişti.</p>

  <p>“Evet,” diye yineledi Fiona. “Bence yetişkin kitapları için ayrı bir fon oluşturmalıyız.”</p>

  <p>“Bir sürü kütüphane var,” dedi Emily, “fakat kendimize ait, küçük kitaplıklarımız olursa, insanlar halk kütüphanelerinden hangi kitapları isteyeceklerini bilirler. Piyasada ne tür kitaplar bulunduğundan, nelerin yayımlandığından habersizler.”</p>

  <p>“Tam da bu işe uygun kişiyi tanıyorum,” dedi Fiona. “Bizimle çalışmak için yanıp tutuşuyordu. Kızın adı Jessie; ben onunla konuşurum. Hayır, maaş filan istemeyecektir.”</p>

  <p>“İşte sosyetiklerin avantajlarından biri de bu,” dedi Emily.</p>

  <p>“Yapacak bir şeyler bulmak... zavallı şeyler,” dedi Fiona. “Dört bir yanımız, çalışmak için çıldıran kadınlarla dolu.”</p>

  <p>Göğsündeki bebek uyuyakalmış, ağzı bir istiridye gibi yapıştığı memeden ayrılmıştı. Gözler kapalı, eller kıvrılmış, Fiona’nın kucağında yatıyordu. Fiona kabarmış memesinin üstünden, karnı güzelce doymuş olan oğlancığa baktı. Memesinin ucunda süt damlaları tomurcuklanmıştı. Şöminenin yanındaki siyahlı-beyazlı kedi miyavladı. Fiona eğildi, becerikli, alışkın bir hareketle kedinin yanında duran fincan tabağını aldı, içine az biraz süt sızmasını bekledi, sonra kedinin yanına bıraktı; o da tıpkı bebek gibi, halinden alabildiğine memnun görünüyordu. Karyoladaki bebek kıçüstü oturdu, sonra da uzandı; gözlerini uykulu uykulu kırpıştırıyordu, sessizdi.</p>

  <p>“Tamam, herkes doydu,” dedi Fiona. “Kedi, Rosie’den çok daha önce buradaydı. Fena halde kıskandı tabii, Rosie’ye zarar vermesinden korktum. Bir gün, emzirmeyi bitirince, kedi kucağıma zıpladı ve mememi yalamaya başladı, bunun üzerine bir tabağa sütümden koyup vermeye başladım, kıskançlığı uçup gitti.”</p>

  <p>“Belki de bebeğin bir kedi yavrusu olduğunu sanıyor?”</p>

  <p>“Kediye süt verdiğimi Bayan Burton görmemeli,” dedi Fiona. Kadının kibirli, mağrur sesine öykünerek ekledi: “ 'Kedi haddini aşacak fikirlere kapılabilir. Bunu istemeyiz.’ Aşçıya benim tam bir bohem olduğumu söylemiş, ama beni yeniden hizaya sokabileceğini düşünüyor.”</p>

  <p>“Keşke benimle İskoçya’ya gelebilseydin,” dedi Emily.</p>

  <p>“Ben de çok isterdim. Eh, emzirme dönemi sonsuza kadar sürmeyecek ya.”</p>

  <p>Kapıya vuruldu, iriyarı, anaç bir kadın göründü, “Bebeği bana verin,” dedi Fiona’ya. “Yatırayım. Uyanırsa biberon veririm. Artık siz de yatın bence; uyuyup dinlenmeniz lazım, bu tempoda devam edemezsiniz.”</p>

  <p>Emily emzirme döneminin güçlüklerine ilk kez tanık oluyordu. Dadı uyuyan bebeği kucakladı, daha büyük olan bebeğin üzerine küçük bir battaniye örttü, odadan çıktı; Fiona ateşin aydınlığında esneyerek oturuyordu.</p>

  <p>Yeniden kapıya vuruldu. Aşçı göründü. “Akşam yemeği hazır,” dedi. Sonra, zaten tanıdığı Emily’ye döndü: “Sofrada size de yer hazırladım, bayan.”</p>

  <p>İki kadın basamakları indiler.</p>

  <p>Cedric, Emily’nin saltanatındaki görkemli masanın yerine daha küçük, yuvarlak bir masa konmuş olan yemek salonundaydı, esnemekteydi.</p>

  <p>“Hemen gidip yatmamız emredildi, Cedric,” dedi Fiona; kocasıysa Emily’ye döndü: “Odanı bize verdiğin için sağ ol, Emily Yenge. Tepemizde bizi yola getirecek Bayan Burton olmasaydı, Fiona’yla ikimiz sağ kalamazdık.” Masaya geçti, Fiona da onun yanına oturdu. Yiyecekler getirildi, ama pek bir şey yenmedi.</p>

  <p>“Benim fazla yemeye ihtiyacım yok,” dedi Cedric. “Ama zavallı Fiona yemek zorunda.”</p>

  <p>“Evet, sen de zorundasın,” dedi karısı. “Yemediğini duysa Bayan Burton küplere biner, eminim.”</p>

  <p>Erkek ağzına zorla birkaç lokma attı, sonra Emily’nin eskiden çok hoşlandığı küçük, yeşil divana geçti. Esneyip duruyordu; Bayan Burton tepesine dikilmişçesine, ilaç yutarmışçasına kamını doyuran Fiona da kalktı, gidip onun yanına oturdu, Cedric kolunu karısının beline doladı.</p>

  <p>“Emily Yenge,” dedi Cedric, “senin de tahmin edebileceğin gibi, bir çocuk daha yapacaksak, Bayan Burton bizim için elzem demektir.”</p>

  <p>“Ee, yapacak mısınız?”</p>

  <p>“Henüz karar vermedik,” dedi erkek, eğilip Fiona’yı öperken. Bayan Burton görseydi, bu öpücüğü de, ardından gelenleri de kesinlikle onaylamazdı, diye geçirdi Emily içinden.</p>

  <p>Cilveleşemeyecek kadar yorgun düşmemişler, diye düşündü. Evli çiftler de cilveleşiyor demek - eh, William’la ikimiz kesinlikle yapmadık.</p>

  <p>“İyi de, yukarıya, odamıza çıkacak enerjimiz bile kalmamışken,” dedi Cedric, “üçüncü çocuğu yapacak gücü nereden bulacağız?”</p>

  <p>Fiona bir şey mırıldandı: Herhalde bir espri yaptı, diye düşündü Emily. Cedric kahkahalarla güldü, Emily’nin bir hayli cinsel olduğunu tahmin ettiği, ama tam olarak duyamadığı bir şeyler söyledi.</p>

  <p>İkisi, Cedric’le Fiona, birbirlerinin kollarında uyuyup kalacak gibiydiler, bir kez daha öpüştüler, sonra bir daha - aynı anda Bayan Burton içeri girdi, haşin bir ifadeyle onları süzdü.</p>

  <p>“Siz ikiniz gerçekten de gidip yatmalısınız artık,” dedi. “Yoksa sütünü kaybedersin,” diye uyardı Fiona’yı.</p>

  <p>“Ben ne kaybederim, peki?” diye sordu Cedric, ciddi ciddi. “Pekâlâ, Fiona, hadi, kalk bakalım.”</p>

  <p>Karısını çekip kaldırdı, o da ayakta, ona yaslanarak durdu; çoktan uyuklamaya başlamıştı bile.</p>

  <p>“İşte böyle,” dedi Bayan Burton. Başıyla Emily’yi selamladı, dışarıya çıktı.</p>

  <p>“İyi geceler, Emily Yenge,” diye mırıldandı Fiona.</p>

  <p>“İyi geceler, sevgili yengeciğim,” dedi Cedric; sonra ikisi sahneden çekildiler.</p>

  <p>Emily onların tek dertlerinin uyku olduğunu hiç sanmıyordu.</p>

  <p>Bir taksi buldu, Beak Sokağı’na gitti, yatağına yatıp istediği kitapları Alfred’e en kısa zamanda ulaştırmanın yollarını düşünmeye koyuldu.</p>

  <p>Emily’nin kulağına ne zaman bir masalcının adı çalınsa, mutlaka gidip o adam ya da kadınla tanışırdı; Stirling yakınındaki bir köyde yaşayan Alistair McTaggart’ı duyunca da, hemen yola düştü. Uzun sayılabilecek bir yolculuktu, trende epeyce iş halletti. Neyle karşılaşacağını bilmiyordu. Yaşlı masalcıların kimisi, pervasızca kullanıldığı takdirde çabucak tükenecek bir altın deposunun muhafızıymış gibi davranırken, kimileri de okulları ziyaret etme, çocuklara masal anlatma davetini hiç geri çevirmezdi. Bu Alistair, uzun boylu, kemikli, gür favorili bir adamdı; lafı hiç döndürüp dolaştırmadı, çocuklara böylesine yüce bir geleneği aktarmanın her şeyden daha önemli olduğunu söyledi. Yörede hayli ünlüydü, barların çoğunda tanınıyor, cciiidh’lere<a id="footnote2"></a><sup><a href="#bookmark1">2</a></sup>, kutlamalara çağrılıyordu; Emily’ye hemen o gece, çağrıldığı bara birlikte gitmelerini önerdi.</p>

  <p>Bu, Emily’nin geceyi Stirling’de geçirmesi anlamına geliyordu; her ne kadar adam ona “konuk odası” dediği, irice bir karton kutudan farksız, minicik odayı teklif etmiş olsa da. Emily odanın yetersizliğini dert etmiyordu, ancak bardan çıktıklarında vaktin geç olacağını, adamın ya da kendisinin sarhoş olabileceğini düşünerek... Ama sonunda, onu Stirling’e götürecek olan taksiyi iptal ettiler, çünkü vakit gerçekten çok geçti, her ikisi de kafayı iyice bulmuştu - neredeyse gündoğumuna kadar şarkılar söylenmiş, öyküler anlatılmıştı.</p>

  <p>Emily, Alistair’in ısrarıyla, ilhamını Fiona’nın kedisinden alan bir öykü anlatmıştı, fakat onun öyküsünde kıskançlığa son veren süt, inek sütüydü. Kendini ufacık odasındaki yatağa büyük bir mutlulukla bıraktı; sabah Alistair’le yaptığı, İskoç tarzı mükellef kahvaltıdan büyük zevk aldı. Ona kalsa, burada bir-iki gün daha kalabilirdi -kalması teklif edilmişti de zaten- ama Londra’ya dönmek zorundaydı. <span style="font-style:italic;">Zorunda</span> mı? Neden?</p>

  <p>Tıka basa dolu bir barı, geleneksel masallardan oluşan dağarcığıyla saatlerce suspus eden bu inanılmaz masalcıdan Fiona’ya söz etti, Fiona da kalkıp Alistair McTaggart’ı bizzat dinleme gerekçesiyle Edinburgh’daki Martin-White okuluna gitti. Onun geceyi, ya da davet edildiği gibi birkaç günü orada geçirmesi kolay değildi, çünkü küçük çocukları vardı; hiç istemeyerek de olsa Londra’ya ve görevlerine döndü.</p>

  <p>Bundan kısa bir süre sonra, Emily’yle aralarında şu konuşma geçti.</p>

  <p>Çocuklarla birlikte, Alistair McTaggart’ı dinlemekten, izlemekten ne kadar büyük bir keyif aldığını söyledikten sonra, rahat, gelişigüzel bir tavırla ekledi: “Bence Alistair senden etkilenmiş.” Aynen bu sözcüklerle. Emily onun dilinin altında bir şey olduğu, bundan daha fazlasını kastettiği duygusuna kapıldı mı? Uyanık davranmış, o sırada sesini oldukça alçaltmış olan Fiona’nın yüzüne bakmamıştı, dolayısıyla duymamış gibi yapabilirdi. “Senden cidden hoşlanıyor, Emily, gerçekten.”</p>

  <p>Emily duymuştu, ama suskundu, gözleri yerdeydi -yüzü kızarmış mıydı?- ve sonra güldü, “Eh, ben de ondan hoşlandım,” dedi.</p>

  <p>Cesaretlenen Fiona sordu: “Yeniden evlenmeyi hiç düşündün mü, Emily?”</p>

  <p>“Fiona, biliyorsun, her evlilik seninki gibi değil.” Fiona hemen atıldı: “Ah, biliyorum, inan bana. Ne kadar şanslı olduğumun farkındayım.”</p>

  <p>“Cedric de şanslı, öyle değil mi?”</p>

  <p>“Benim kadar değil.”</p>

  <p>Emily’nin yüzünden, yeterince tatmin olmadığı anlaşılıyordu, yardımsever Fiona da onu kırmadı, istenen açıklamayı yaptı: “İyi bir erkek bulmak kolay değil.”</p>

  <p>Bu beyanın doğruluğunu Emily bizzat kanıtlamamış mıydı?</p>

  <p>“Arkadaşlarımı şöyle bir yoklayınca, Emily Yenge, inan bana, talihimin ne kadar yaver gittiğini anlıyorum.” Fiona’nın sorgulayan gözleri hâlâ Emily’nin yüzündeydi. Şu an fazlasıyla ciddi, küçük bir kız çocuğuna benziyordu, saçlarını iki örgü yapmış olması bu izlenimi daha da artırmaktaydı. Bu modeli yalnızca evdeyken uygulardı. İlk bebeğini doğurur doğurmaz saçlarını uzatmış, örmeye hatta uçlarına minik bebek kurdeleleri bağlamaya başlamıştı. Böylesi daha elverişliydi: Artık “Sırp” ya da “Türk” yanlısı modellerden birini seçmesi gerekmeyecekti. Onu gören arkadaşları hemen yeni bir akım başlattılar: Şimdi de bir “Barış Örgüleri” furyası başlamıştı, ama Fiona beğenmezlikle burun kıvırdı.</p>

  <p>“Biliyor musun, Emily Yenge, biz -yani Cedric’le ben-yaşlı bir kız kurusu olmaya karar vermen için henüz çok erken olduğunu düşünüyoruz.”</p>

  <p>Emily kendini tutamayıp güldü, fakat endişelendiğine hiç kuşku yoktu; gülünecek mesele değil, diyordu yüzü. “Evlenmeyi düşünmek için daha genç olmak gerekmiyor mu?” diye sordu.</p>

  <p>Fiona’nın ne söyleyeceğini bilemediği ortadaydı, aklından geçense şuydu: Emily Yenge, William Amca’yla evlendiğinde hiç de yaşlı değildi. Emily de düşünüyordu: Şimdiki aklım olsa, kaç yaşında olursam olayım, William’ la evlenmezdim. William<sup>,</sup>ın ne büyük bir hayal kırıklığı olduğunu Fiona’yla tartışamazdı elbette. Kimseye söz etmemişti bundan. Fiona kendi evliliğini arkadaşlarıyla konuşmuştu demek? Kendisinin bunu yapabileceğini Emily’ nin aklı almıyordu.</p>

  <p>“Etraflıca düşünmemişsin, Fiona. Kalkıp İskoçya’ya, küçük bir köye yerleşecek ve işimi gücümü bırakacağım, öyle mi?”</p>

  <p>Şimdi susma sırası Fiona’ydı; nedeni kısmen, böyle bir durumda Emily’yi ne kadar özleyeceğini ayrımsamasıydı.</p>

  <p>Sonra konuyu değiştirdi, sosyetiklerle yine sorun çıkacağını belirtti. Aslında, sosyetiklerle sürüp giden, bir kısmı da hiçbir temele dayanmayan, asılsız savaşımlar her ikisinin de hoşuna gidiyordu. Sosyetiklerin bu kez de, Alistair McTaggart’la Edinburgh, Glasgow ve Stirling’de, kendi deyimleriyle sırf “peri masalları anlatması” için yapılacak, bunca masraflı bir sözleşmeyi gereksiz bulacakları kesindi. Masalcılara harcanacak her kuruşa karşı çıkıyorlardı zaten: Masalların bütün müfredatlardan dışarı iteklenivermesi hayret vericiydi. Ama Fiona ve Emily sıkı savaşıyorlardı; okullar, yönetim kurulları, vakıflardan oluşan bütün bu büyük, kapsamlı yapının temelini oluşturan şeyin tam da bu olduğunu Emily unutmuyordu: Longer-field’daki bir avuç çocuğa küçük, gülünç öyküler anlatarak başlamış, peşinde koşan çocukların sayısı giderek artmıştı: “Hadi, bize masal anlat.”</p>

  <p>Böylece Alistair McTaggart konusu kapanmış oldu, ama adamdan, Bayan McVeagh’ın bir sonraki ziyaretini dört gözle beklediğine dair mesajlar gelmeye devam etti; Emily ona kızlık soyadının, bir yerlerde kesinlikle bir İskoç bağlantısına işaret ettiğini söylemiş, adam da ona Bayan McVeagh demeye başlamıştı. Fiona’yla Emily, sözcüklere dökülmemiş olsa da, çok iyi biliyorlardı: Emily bu kadar meşgul olmasaydı, hiç kuşku yok ki kuzeyde, Alistair McTaggart’ın yanında çok daha fazla vakit geçirirdi; çünkü Fiona’nın da gülümseyerek anımsattığı gibi: “Adam seni seviyor, Emily; sana âşık, bunu sen de biliyorsun.” Sonra adam, arada bir Fiona’yı aramaya, Bayan Mc-Veagh’ı gelecek hafta yapılacak <span style="font-style:italic;">ceilidh’e</span> beklediğini söylemeye başladı. “Bu konuda sana güveniyorum, Fiona.” Emily bu toplantıların çoğuna gitti. Yörede, Alistair Mc-Taggart’ın yine bir masalcı olan, Londralı arkadaşı diye tanınıyordu artık. Bu durum, keyifli bir biçimde sürüp gitti; bir, iki, üç yıl... ta ki bir gün Fiona’yı arayan Alistair kendini hiç iyi hissetmediğini söyleyene kadar; çok hastaydı, acaba Bayan McVeagh gelip bir bakar mıydı?</p>

  <p>Emily kalkıp gitti, adamı yatakta, ateşler içinde buldu; terliyor, öksürüyor, dalıp dalıp gidiyordu. Fiona’ya telefon etti, burada kalıp Alistair’e göz kulak olacağını bildirdi; doktoru çoktan çağırtmıştı; doktor Bay McTaggart’ın halinin pek de iç açıcı olmadığı konusunda onunla hemfikirdi. Sonra, bir gece, Emily onu can çekişirken buldu; sorun kalbindeydi. Adam öldü, Emily gerekli düzenlemeleri yapması için onun kızını görevlendirdikten sonra, gözyaşları içinde Londra’nın yolunu tuttu. Cenaze töreni için yine İskoçya’ya dönecekti.</p>

  <p>Yöre halkından, buraya istediği zaman gelebileceğini, başlarının üstüne yeri olduğunu öğrenince, bir kez daha, hüngür hüngür ağladı. Fiona’ya dediğine göre, kendini tutamamıştı. “Üstelik sulu gözün teki <span style="font-style:italic;">değilimdir</span>,” diye bastırdı.</p>

  <p>Daha Alistair McTaggart yeni gömülmüştü ki, Daisy arayıp babasının öldüğü haberini verdi. Cenaze gelecek haftaydı.</p>

  <p>“Yağmaya başladı mı illa sağanağa dönüşür zaten,” dedi Emily; hemen ardından anlaşıldı ki, bu iki ölüm fırtınanın yalnızca bir bölümüymüş.</p>

  <p>Martin-White okulları genel olarak, sorunsuzca yuvarlanıp gitmekteydi. Neyse ki can yakmayan bir yangının dışında, hiç kötü bir olay yaşanmamış, Cedric’in talimatıyla yaptırılmış olan sigorta da zaten zararı karşılamıştı. Bir de, Cornwall’daki bir okulu barınak olarak kullanan yersiz yurtsuz serserilerle ufak bir mesele çıkmıştı, o kadar.</p>

  <p>Oysa şimdi, sanki çeyrek yüzyıldır birikmekte olan bir safra patlamış, Martin-White okullarının adını, şanını, bizzat hedeflerini kirletmeye koyulmuştu. Öğretmenlerden biri hamile kalmış, belayı sessizce, kolayca savuşturmasına kalmadan, basın olayı duymuştu; şöyle başlıklar atılmaktaydı: “Kuzu Kılığındaki Kurt”, “Martin-White Okulları Ahlaksızlığın Barınakları”, “Martin-White Vakfı’nda Serpilen Özgür Aşk”.</p>

  <p>Bu olay her nedense dönemin ateşli ahlakçılarının kanına dokunmuştu; Ivy Smith adındaki güzel bir kız -daha ılımlı fikirlilerin işaret ettiği üzere- kendinden önceki binlerce kız gibi, parmağına yüzüğü geçirmeden bir aile kurmaya kalkışmıştı. İşin kötüsü, Ivy’nin nikâh yüzüğüne kavuşmak gibi bir şansı yoktu, çünkü şu sözde nişanlı sırra kadem basmıştı. Emily o sırada İskoçya’daydı, Fiona ise çocuklarıyla birlikte tatilde, taşrada. Daisy kızı hemen sepetledi, şu şu manastıra başvurmasını öğütledi. Bunu duyan Emily ile Fiona, çok acımasız davranmışsın, dediler; hatta Fiona “aşırı tepkisel” sözcüklerini bile kullandı. “Okullarımızda gayri meşru bebeklere göz yumamayız,” dedi Daisy. “Gazetelerde yazılanları görmediniz mi?”</p>

  <p>Mütevelliler (sosyetiklerle piskoposlar), Fiona’nın dediği gibi, topluca tavır koydular ve istifa etme, ortalığı ayağa kaldırma, <i>The Times</i>'a mektup döşenme tehditleri savurdular.</p>

  <p>Emily’nin olup bitenden fazlasıyla kişisel bir zevk aldığından kuşkulandığı Daisy, “Bunu kaldıramayız,” dedi. İnsanlar Daisy Lane’in, genç kızları salt hastabakıcılık becerileri açısından değil, davranış, onur, hal-tavır, ahlak açısından da sınamak için yıllarını harcadığını unutmamışlardı.</p>

  <p>Cedric, Ivy’ye uygulanan muameleyi kesinlikle onaylamasa da, “Yapabileceğimiz bir şey yok,” dedi. “Fırtına zamanla dinecektir. Bundan emin olabiliriz.”</p>

  <p>Bir sonraki olay, daha patırtıcı bir gazetede çıkan ve söz konusu manastırdaki rahibelerin kızlara davranış biçimini yerden yere vuran haber oldu. “Böylesini Dickens’ tan beri duymamıştık”, “Bu koşullar, Victoria dönemindeki bir düşkünler evinde bile lanetlenirdi”. Vesaire.</p>

  <p>Daha önce Longerfield’a gitmiş ve Redway kadınlarıyla dostluk kurmuş olan Ivy manastırdan kurtarıldı, öğretmenlik yapması için Longerfield’daki okula davet edildi.</p>

  <p>“Eh,” dedi Emily Fiona’ya, herkesin anlayamayacağı bir kara mizah anlayışıyla, “Longerfield okulu, Montessori eğitimi almış öğretmenine nihayet kavuştu, desene.” Emily Harold’ın cenaze töreninden Londra’ya dönmüştü ki, Betsy Tayler ile Phyllis Redway tarafından imzalanmış bir mektup aldı; bir mektup da Mary Lane’den geldi:</p>

  <p>Emily, bana kalırsa Ivy’yi işten çıkarmanızın ve o gerçekten berbat yere göndermenizin toplumda ne büyük bir hoşnutsuzluk -açık söylemek gerekirse, kızgınlık- yarattığının farkında değilsiniz. Durumu görmek için kalkıp oraya gittim. Ve oturup <span style="font-style:italic;">The Times<sup>1</sup></span> a bir mektup yazdım. Böyle bir yerin varlığını hâlâ sürdürmesi ve -tahminimce- kamu parasını kullanabilmesi, yüz kızartıcı. Bildiğim kadarıyla, manastır bir hayır kuruluşu. Bence buraya gelip durumu açıklayabilsen, çok yararı olur. Genç bir kızı böylesine sarsıcı bir yere mahkûm edecek kadar kalpsiz olduğuna inanmıyorum.</p>

  <p>Emily Mary’ye yazdığı cevapta, Ivy’ye yapılan davranışla hiçbir ilintisinin olmadığını bildirdi; Mary’nin bu mesajı diğerlerine ileteceğini biliyordu. Her halükârda, bizzat sorumlu olmayabilirdi, ama belli oranda sorumluluğu olduğu da açıktı. Canını sıkan bir nokta daha vardı. Kızın gebe kaldığını, üstelik evlenme olasılığının da bulunmadığını ilk öğrendiğinde, kendini şöyle düşünürken yakalamıştı: Başımızda bir bu eksikti! Tam da sırasıydı yani. Şimdi yumurcağın teki bütün emeklerimizi boşa mı çıkaracak?</p>

  <p>Tam o dönemde, vakfın faaliyetlerini Galler bölgesi ile İskoçya’ya yayacak bir anlaşmanın görüşmeleri sürmekteydi. Ve bir skandal bunu anında suya düşürürdü. Ansızın, daha şimdiden, hiç görülmedik karışıklıklar ve güçlükler baş göstermişti bile. Bir bebek. Yalnızca bir bebek. Hani şu “aşk çocuğu” dediklerinden... Kısacası Emily dışa vurmasa, Fiona’ya dahi belli etmese de ateş püskürmüş, için için köpürmüştü. Şimdiyse kendinden utanıyordu. O, yani Fiona’nın çocuklarına -kendi deyişiyle- “ayılıp bayılan” Emily, gayri meşru bir çocuğa karşı nasıl da hoşgörüsüz, hoyrat olabilmişti.</p>

  <p>Londra’dan gelen tren gecikmiş olmalı ki, Emily’yi bekleyenler ikinci, hatta üçüncü çaylarmı içmekteydi.</p>

  <p>Kimler bekliyordu? Bay Redway değil; sırf kızın teki mercimeği firma verdi diye heyecanlanamayacak kadar yaşlıyım, demişti. Dışarıya, yere kadar uzanan pencerenin önündeki koltuğa oturdu, güzelce sarılıp sarmalandı: Hafif de olsa, keskin bir rüzgâr vardı. Ivy, bebek sepetiyle birlikte, bekleyenlerin arasında, sahnenin ortasındaydı. Bayan Redway ölmüş, yıllardır herkese, kavuşmam yakındır, dediği Yaratıcısının yanına göçmüştü. Fazla değişmemiş olan Alfred de oradaydı, yanında da şişmanlamış, saçı başı dağılmış Bert: Çay fincanını kaldıran eli titriyordu. Betsy, gösterişli bedeni ve olanca anaçlığıyla Phyllis’ in, bu sivri burunlu, esmer kadının yanında oturmaktaydı. Bu topluluk bir hafta önce bir araya gelmiş olsaydı, iki “eşin” kendinden aşırı hoşnut tavrı kesinlikle hoş görülmezdi - ama olaylar çok hızlı gelişiyordu.</p>

  <p>Değişmeyen tek şey, Ivy’nin, hikâyesini bıkıp usanmadan, tekrar tekrar anlatma hevesliliğiydi... “Ah, yine mi?” diye sızlandı Bert.</p>

  <p>Kız gerçekten de hikâyesini bir kez daha anlatmış, ama bu kez şu sözlerle tamamlamıştı: “Evet, Bayan Martin-White’ın bununla bir ilgisi olmadığını biliyorum... o sırada İskoçya’da, şu havalı sevgilisinin yanındaydı.”</p>

  <p>Bunun üzerine, ansızın sinirlenen Alfred ona döndü, bir duygu patlaması yaşarmışçasına, “Kendi havalı sevgilisinden pek de hayır görmemiş bir kızın ağzına hiç yakışmıyor doğrusu,” dedi.</p>

  <p>“Ama bu doğru değil,” dedi Ivy hemen savunmaya geçerek. “Beni zor durumda bırakmış olabilir, ama beni sevdi, bana değer verdi.” Kıkır kıkır güldü. Daha düne kadar bir tavuğa kışt diyemeyen bu kız, manastırda yaşadığı tecrübeden sonra, üzerine sert bir meydan okuma, hatta bir küstahlık zırhı geçirmişti.</p>

  <p>“Emily McVeagh çok uzun yıllardır, çoğumuzun yakın dostudur,” dedi Alfred. “Dostluğumuz başladığında sen dünyada yoktun.”</p>

  <p>Gözleri öfkeden parlasa da, Ivy sustu. İki destekçisi -eşler- de suskundu.</p>

  <p>Kızı manastırdan kurtarırken, içlerinden birinin ona evini açacağı sözünü vermişlerdi.</p>

  <p>Ivy ufak tefek, koyu tenli, topluca bir kızdı, Bert’in tanımıyla, ezilmiş bir ahududuya benziyordu; kabarık, kırmızı bluzlar, dar, kısa etekler giyerdi.</p>

  <p>Alfred karısına şöyle demişti: “Hayır, bizimle aynı evde yaşayamaz. Bunu sakın yapma, Betsy. Daha neler olup bittiğini anlayamadan, kendimi onunla aynı yatakta bulurum.”</p>

  <p>Alfred şıpsevdinin tekiydi, Betsy ise kıskanç bir eş: Daha önce bu kadar net, açık bir konuşma geçmemişti aralarında. Bay Redway de zaten, iddia ettiği kadar yaşlanmış olmamalı ki, Ivy için, “Sağlam ayakkabı olmadığı ortada,” demişti.</p>

  <p>Ivy her iki eve de buyur edilmeyince, devreye Mary Lane girdi. Artık yalnız yaşıyordu ve bundan hiç de hoşnut olmadığı için, kıza yuvasını açmaya hazırdı. Alfred’le atların yıkandığı gölcüğün yanında buluşmuş, dert etmene gerek yok, demişti: Ivy bir yıla kalmadan evlenmiş olurdu.</p>

  <p>“Bu kız insanın başını belaya sokar,” dedi Alfred eski dostu Mary’ye. “Sinirime dokunuyor. Nedenini bilmiyorum.”</p>

  <p>Erkeklerin neden Ivy’ye karşı olduğunu Mary gayet iyi biliyordu. Dilinin ucuna gelen kaba, kırıcı yorumları bastırdı, “Alfred, sakin ol,” dedi. “Her şey yoluna girecek.”</p>

  <p>Tayler ailesinin oğulları, daha doğrusu erkekleri, yabancı topraklarda atıldıkları bir başka maceradan dönmüşler, Tom görür görmez Ivy’den hoşlanmıştı.</p>

  <p>Baba ile oğul arasında şöyle bir konuşma geçti. “Tom,” dedi Alfred, “kız daha yirmi ikisinde bile değil. Neredeyse babası olacak yaştasın.”</p>

  <p>“Evet, biliyorum, baba.”</p>

  <p>“Kararın kesin mi?”</p>

  <p>“Evet, kesin.”</p>

  <p>“Öyleyse senden bir yıl beklemeni istiyorum. Önce Michael’la birlikte yolculuğunuzu tamamlayın.”</p>

  <p>“Bu arada biri onu kapabilir ama,” diye sırıttı Tom.</p>

  <p>Alfred’in umudu da buydu zaten.</p>

  <p>Kendi erkeklerinin de Ivy’den tıpkı şu “iğrenç yaşlı kargalar”, yani rahibeler kadar hazzetmediğini anlayan eşler bu konuda artık eskisi kadar ısrarcı, dövüşken değildi. Kalpsizliğin cisimleşmiş hali olarak gördükleri Emily bile, Mary Lane tarafından bağışlanmıştı.</p>

  <p>İşte Emily’nin o serin akşamüstü çıkıp geldiği ortam, böyleydi. Her ne kadar rüzgâr tarafından uyarılmış, saçı başı dağıtılıp yanakları kızartılmış olsa da, sabahtan beri İskoçya’daki çeşitli hayır kurumlarının temsilcileriyle boğuşup durduğu için, yorgunluktan bitkin haldeydi.</p>

  <p>“Bırrr,” dedi, avuçlarını sertçe birbirine sürterken. “Longerfıeld’ın soğuğunu unutmuşum.”</p>

  <p>İyice şişmanlama değilse de kilo alma yolunda ilerlemekte olan Emily, Alistair McTaggart’a hastabakıcılık ederken ve ardından yaşanan çalkantılar yüzünden zayıflamıştı. Sırtında, yakası son günlerde bir kez daha moda olan tilki kürklü, lacivert bir tayyör vardı. “Bu, geçen bahar, ormanın yakınında vurduğum tilki olmasın?” dedi Bert.</p>

  <p>“Bir fincan çaya ihtiyacın var,” dedi Alfred Emily’ ye. Çoktan çay tepsisine eğilmiş olan karısına bir işaret çaktı.</p>

  <p>Bu sıcak karşılamayla çabucak gruba dahil edilen Emily, yanında bebeğiyle oturan şu küçük, güzel şeyin, başlarına bunca belayı açan kişi olduğunu anlamıştı. Gülümseyerek kıza döndü: “Eh, ben Emily Martin-White. Baş suçlu, yani.”</p>

  <p>Ivy buna kısa, sert bir baş selamıyla karşılık verdi. Alfred araya girdi: “Mesele halloldu, Emily. Mary her şeyi açıkladı.”</p>

  <p>Emily’yi haftalarca zihinlerinde bir nefret timsali olarak taşımış olan eşlerse ona itibarını yeniden iade etmekteydiler; mucizevi örgütlenmeler gerçekleştiren, saygıdeğer, yaşlıca bir hanımefendiydi o.</p>

  <p>“Mary’den öğrendiğime göre, rahibeler seni bir hücreye kapamış, ekmekle sudan başka bir şey vermemişler,” dedi Emily.</p>

  <p>“Eh, ektiklerini biçtirdim ben de,” dedi Ivy, kendini</p>

  <p>beğenmiş bir tavırla.</p>

  <p>“Evet, aynen,” diye atıldı Betsy, heyecanla.</p>

  <p>“Evet,” diye şevkle onayladı Phyllis.</p>

  <p>“Rahibeler ne büyük günahkârlar olduğumuzu sürekli başımıza kakıyorlardı,” dedi Ivy. “Bize berbat yiyecekler verdiler, nedeni de günahkâr olmamızdı; bütün manastırın çamaşırını bize yıkattılar, üstelik buz gibi suyla; çünkü günahkârdık. Ben de onlara şu meseli anlattım, bilirsiniz, hani şu zina yapan kadın hakkmdaki meseli.” “Bilmez miyim,” dedi, bütün çocukluğu boyunca her pazar kiliseye gitmiş olan Emily.</p>

  <p>“İsa, kadını taşlamaya hazırlanan erkeklere, ‘İlk taşı, hiç günahı olmayan atsın,' demiş. Ama bunu demeden önce eğilmiş, yerdeki toza parmağıyla bir şey yazmış. ‘Acaba ne yazmıştı diye hiç merak ettiniz mi, Rahibe Perpetua?’ diye sordum. Bana bir tokat attı. Ben de ona bir tane yapıştırdım. Beni bu yüzden hücreye kilitlediler.” Emily güldü. “Eline sağlık.”</p>

  <p>“Sadece ekmekle soğuk su; üstelik hamileydim.” Dinleyenlere kalırsa, zaten yeterince yoğun olan suçlama bombardımanına gereksiz bir ilaveydi.</p>

  <p>“Çok yanlış davranılmış,” dedi Emily.</p>

  <p>Bu sözcük bir türlü peşini bırakmıyordu. Hayırsever temsilcilerle boğuştuğu o uzun saatler boyunca, bugün İskoçya’da, dün Galler’de, Martin-White gibi sayılan, örnek alınan okullarda evlenmemiş annelerin çalıştırılmasının ne kadar yanlış olacağı defalarca vurgulanmıştı.</p>

  <p>Kendileriyle ne kadar da barışıklar, diye düşünmüştü Emily; bu sosyal yardım kurumlarının temsilcileri, kendilerinden nasıl da hoşnutlar. “Şu yanlış. Bu yanlış.” Yanlış, yanlış, yanlış, diye yineliyordu Emily sessizce; tıpkı insanın diline yapışan, başına musallat olan bazı sözcüklere ya da bazen bir ezgiye yaptığı gibi: Hadi, çek git artık, dedi içinden. Beni rahat bırak.</p>

  <p>“Geldiğine öyle memnunum ki, Emily,” dedi Alfred. “Aklına ihtiyacımız var. Nasihatlerine.”</p>

  <p>Hâlâ “Tayler oğlanları” diye anılan ikizler, yaşlı Bay</p>

  <p>Redway’in önünde uzanan çimenlikte oyalanmaktaydılar. Evdeki konuşmaya dahil edileceklerini bildikleri için, babaları tarafından çağrılmayı bekliyorlardı; Alfred de zaten az sonra, oturduğu yerden kolunu hararetle sallayarak çağırdı onları. Tom hoplayıp geldi, rezil rüsva olmuş ama topladığı ilgiden pembeleşmiş, ışıldayan yüzüyle öylece oturan kızın yanına bir iskemle çekti.</p>

  <p>Bebek viyakladı, Ivy onu kucağına aldı, hafif hafif salladı, bir yandan da gülümseyerek Tom’a bakıyordu.</p>

  <p>Alfred’in gelini olmak isteyip istemediğinden çok da emin değildi. Bu işin olumlu yanı, herkesin de bildiği gibi, Bert öldükten sonra, muhtemel vâris olarak çiftliğin başına Alfred’in geçeceğiydi. Ivy emindi: Bert’in günleri sayılıydı. Öte yandan, Tom’un yaşı bir sorundu. Yaşlı bir adamla evlenmeyi gerçekten istiyor muydu? Tamam, kesinlikle çekici bir erkekti, yaptığı yolculuklar onu güçlendirmiş, sağlamlaştırmıştı. Ama genç değildi. Hayır, genç bir erkek değildi. Oysa genç rençperlerin arasında gözüne çarpan, hoşuna giden bir tanesi vardı ki, aklına takılıp duruyordu...</p>

  <p>“Şu iki oğlumu,” diyordu Alfred, “doğdukları günden beri tanıyorsun. Anlatmam gerekmez. Defalarca savaşa katıldılar. Güney Amerika’da olsun, Afrika’da olsun çarpıştılar. Tom... sen anlat.”</p>

  <p>Tom sözü aldı. “Burada yaşarken cahildik, dünyada olup bitenlerden habersizdik. Michael da ben de öyle özel insanlar değildik, yani burada aldığımız eğitimle filan, ama bir yere girdiğinizde, diyelim ki Transvaal ya da Bolivya’da bir köye girdiğinizde, onların bilmediği ne çok şeyi bildiğinizi anlıyorsunuz. Bir köye giriyorsunuz ve bir mucizeymiş, bilge bir kâhinmiş gibi karşılanıyorsunuz. Michael’la birlikte bir sürü, envai çeşit sınıf açtık. Duysanız şaşarsınız...”</p>

  <p>Michael araya girdi: “Hele bir de yanımızda bırakın doktoru, bir hastabakıcı olsaydı...”</p>

  <p>“Evet. Her neyse, uzun lafın kısası...”</p>

  <p>Bu sefer de Alfred onun sözünü kesti. “Bir müfreze oluşturacağız. Orduya gönüllü asker toplayanları devreden çıkarmak için - bir delikanlı İngiltere dışına çıkmak istediğinde, doğruca asker toplayıcıların kucağına düşüyor.”    ^</p>

  <p>“Bizim müfreze, sağlık ekipleriyle birlikte, ona ihtiyaç duyulan, yararlı olabileceği yerlere gidecek. İşte burada yardımın gerekiyor.”</p>

  <p>“Ah, yoksa imzamı mı isteyeceksiniz,” diye gülümsedi Emily; duydukları çok hoşuna gitmişti.</p>

  <p>“O da var,” dedi Alfred. “Ama öncelikle, bize uzmanlığın lazım. Para toplamamız gerekiyor da.”</p>

  <p>“Cedric’in bana söylediğini size tekrarlayayım - bizim uzmanımız da o çünkü. Eğer becerebiliyorsanız, her şeyi kendi denetiminizde tutun. Ancak bu da, elinizde kaç para bulunduğuna bağlı.”</p>

  <p>“Eazla sayılmaz. Ama buralardan yüklü bir miktar toplayabiliriz. Kimse oğlunun bu kahrolası savaşlara katılmasını istemiyor.”</p>

  <p>“Size Cedric lazım,” dedi Emily. “O sizi hale yola sokar.”</p>

  <p>“Gençleri İngiltere dışına çıkarmak, işte mesele bu,” dedi Alfred. “Ne büyük bir alay konusu olduğumuzu biliyor musun? Şu lanet olası sınıf sistemimiz, beş para etmez ‘toplumsal ahlak’ saplantılarımız...”</p>

  <p>Emily şu son rezaletten sorumlu olmadığını bir kez daha yinelemeyi gereksiz buldu.</p>

  <p>“Bize gülüyorlar,” dedi Alfred. “Burası küçük, gülünç, önemsiz, ayrıntılarda boğulmuş bir ülke, ama sırf savaşa girmedik diye böbürlenip duruyoruz; halimizden fena halde hoşnuduz. Oysa bana sorarsan, bir savaş bize çok iyi gelirdi. Yumuşadık, çürüdük; tıpkı olgunluk dönemini çoktan geride bırakmış bir armut gibi.”</p>

  <p>Oğulları ile karısı, defalarca dinledikleri bu sözleri hafifçe alkışladılar. Güldüler. Alfred’in bu öfkeli haline gülüyorlardı. “Ah, gülün bakalım. Ama haklıyım. Öyle büyüğünden değil, şöyle hafifinden bir savaş yaşasaydık, böyle her konuda katı, katlanılmaz bir biçimde doğrucu olmazdık.”</p>

  <p>Emily artık onu dinlemiyordu. Gül pembesi kollarda sallanan bebek mızıldanmaktaydı. Ivy gülümsüyordu; olmak istediği yerde, ilginin merkezinde öyle güzeldi ki. Bebeğin minicik elleriyle Ivy’nin yünlü, yumuşak bluzunu çekiştirişine bakarken, ne güzel bir tablo, diye düşündü.</p>

  <p>Birlikte öyle güzeldiler ki... yüreği sızlayıverdi. Neden sızlamıştı? Bunun için hiçbir neden yoktu ki.</p>

  <p>Bu gencecik anne ile küçücük yavrusunun görüntüsü, kendini tutmasaydı, bir kez daha ağlatabilirdi Emily’yi.</p>

  <p>Af dilercesine, “Daha yeni geldim, biliyorum, ama nasıl bir gün geçirdiğimi bilseydiniz,” dedi. “İnsanı bitap düşürüyorlar... Evet, bu konuda gerçekten Cedric’le konuşmalısın, Alfred. Mutlaka. Artık gitmeliyim. Yo, kendim giderim.”</p>

  <p>Kucaklaşıldı, eller sıkıldı.</p>

  <p>Emily yeniden rüzgâra çıktı; gözlerindeki ve yanaklarındaki yaşların suçlusu bu olabilirdi. Bay Redway’e veda etti. Ayrıldı.</p>

  <p>Mary’ye uğramadı: Daisy oradaydı. Mary ile Daisy’ nin arası limoniydi - ne zaman değildi ki? Emily kendini nahoş bir tartışmanın ortasında bulmak istemiyordu.</p>

  <p>Daisy, Ivy’nin, yaptığı hata yüzünden ödüllendirildiğini ileri sürüyordu. Doğru değildi bu. Bu evde yaşayacak, Mary tarafından el bebek gül bebek bakılacaktı. Sanki bir marifet, harika ve zekice bir şey yapmış gibi. Emily Daisy’nin aslında böyle düşünmediğini biliyordu; sadece annesinin karşısındayken böyle düşünüyordu. Mary’ye gelince; gerçekte kızına karşı bu kadar suçlayıcı bir anne olmamasına karşın, şu aralar peş peşe sıralamaktaydı: “Sansürcülüğün bu kadarı da fazla değil mi?” vesaire.</p>

  <p>Emily doğruca istasyona gitti, bekleme salonuna girdi. Londra trenini bekleyen birkaç kişi daha vardı.</p>

  <p>Bir köşeye çekildi ve ağladı.</p>

  <p>Alistair ölünce Emily ağlamış, elbette, bir dostunu kaybeden herkes ağlar, diye düşünmüştü. Ama şu anki gözyaşlarının nedeni çok farklıydı. Ağlıyordu, çünkü</p>

  <p>Alistair’e ne kadar değer verdiğini, onu yitirdiği zaman anlayabilmişti. Böyle bir şey mümkün müydü? Onda bir terslik vardı. Adam onu sevmişti. Kendisiyse onu sevdiğini ancak şimdi kabullenebiliyordu. Tanıştıklarından beri, yani beş yıldır adam ondan belki yüz kez, çeşitli yollarla, yanında kalmasını rica etmiş, ona küçük, şirin pusulalar yazmıştı; yok sayamayacağı bir başka olguysa, karşılarına pek çok kez sevişme fırsatının çıktığıydı, ama Emily’ye olanaksız görünmüştü bu. Neden? Nedenini bilmiyordu. Kendini tanımıyordu. Kalbi kırık, perişan bir halde oturup ağlamak, eh, pek çok insanın başına gelebilir. Ama kendine duyduğu öfkeden, hiddetten kudurarak ağlayan birine, herhalde çok daha ender rastlanır.</p>

  <p>İstasyon şefi iki Londra treni arasında bekleme salonuna geliyor, kaynar su semaverinin başında duran genç kızla laflıyordu; bazen de bekleme salonundaki tanıdıklarına selam veriyordu.</p>

  <p>Başını ellerinin arasına almış olan Emily, eline bir çay fincanının tutuşturulduğunu hissetti, istasyon şefinin sesini duydu: “Sizi tanıyorum. Sizi bu kadar üzgün görmek zoruma gitti.” Cebinden bir matara -evet, viski matarası- çıkardı, çay fincanına doğru uzattı. Emily olur, teşekkür ederim anlamında başını salladı. “Yeğenim sizin Bristol’daki okulunuzda çalışıyordu,” diye sürdürdü bu kibar, düşünceli adam sözünü. “Ona öyle yararlı oldu ki. Olağanüstü bir iş çıkarıyorsunuz.”</p>

  <p>Hem çay hem de viski için büyük bir minnet duyan Emily kurtarıcısına gülümsedi; o da buna karşılık, trenin sesini duyunca yerinden kıpırdamamasını, gelip onu alacağın^ söyledi. Dediğini de yaptı; kolunu Emily’ye doladı, perona çıkardı, tren memurunu buldu, Emily’yi gösterip birkaç fısıltılı sözcükle Londra’ya kadar rahat bir yolculuk yapmasını sağlama aldı.</p>

  <p>Emily Beak Sokağı’na dönünce, Cedric’e telefon etti. “Emily, döndün demek,” dedi erkek onun sesini duyar duymaz.</p>

  <p>“Cedric, sana sormam gereken bir şey var.”</p>

  <p>“Ne soracağını biliyorum. Ben bir medyumum... Yok yok, Fiona söyledi. Kaç paran olduğunu soracaksın.” “Evet, doğru. Fiona nereden biliyormuş, peki?”</p>

  <p>“Eh, medyumluk sezgilerim sayesinde, hesabını kontrol ettim bile. William’dan kalan miras epeyce aşındı elbette, ama senin mali müşavirin kim, ha? Tabii ya, Cedric sayesinde şu an cebinde hemen hemen aynı miktar bulunmakta.”</p>

  <p>“Teşekkür ederim, Cedric. İyice azaldığını sanıyordum.”</p>

  <p>“Fiona’yla bu parayı ne yapacağını tartıştık. Ona kalırsa, başını derde sokan her kıza yüklüce bir yardım yapmayı, bir koca bulmasına yetecek kadarını vermeyi düşünüyormuşsun. Bense, bir sığınma evi kurmayı tasarlıyor, dedim - haklı mıyım? Eh, şöyle rahat, güzel bir ev kurup uygun personelle donatacak paran var...”</p>

  <p>“Kendini Tanrı sanan o zorbalara verilecek işim yok,” dedi Emily.</p>

  <p>“Çok haklısın. Fiona’ya da aynen böyle söyledim.” “Ne zaman ne yapacağımı kestirmek bu kadar kolay mı sahiden?”</p>

  <p>“Buysa harika bir şey, Emily. Geçmiş zamanlardaki bir şövalye gibi, nerede bir yanlışlık varsa, sen düzeltmek için oradasın. Tamam, paran Martin-White okulları gibi bir imparatorluk kurmaya yetmez, ama... bir bakalım, üç tane sığmak açabilirsin. Tabii bu kez sosyetiklerle piskoposları işe bulaştırmak istemeyeceğin varsayımından hareket ediyorum.”</p>

  <p>“Kesinlikle. Sadece benim param kullanılacak ve tek söz hakkı bende olacak.”</p>

  <p>“Eh, bundan iyisi can sağlığı.”</p>

  <p>“Şu medyumluk sezgilerin sana Alfred Tayler’ı ve Merhamet Müfrezesi’ni de fısıldadı mı?”</p>

  <p>“Alfred beni aradı, akıl danıştı. Parayı kendi başlarına toplayacaklarsa, yalnızca bir muhasebeciye ihtiyaçları olacak: Ona tavsiye edebileceğim biri var. Sığınma evlerine ne ad koyacağına karar verdin mi?”</p>

  <p>Emily ona Ivy Smith’i, zina yapan kadın meselini, rahibeden tokat yediğini, onun da rahibeye vurduğunu anlattı.</p>

  <p>“Çok güzel,” dedi Cedric. “Ama sığmağa İlk Taş adını veremezsin; ilk aklıma gelen bu oldu da. Fiona ‘Enkaz’ adını önermişti; Hardy’nin şiirine atfen. Sorun şu ki, insan özellikle de gizli kapaklı bir girişime isim ararken, şen şakrak bir argonun cazibesine kapılmadan edemiyor. Ne o, ağlıyor musun yoksa?”</p>

  <p>“Evet, bir türlü kendime engel olamıyorum.”</p>

  <p>“Şöyle gerçek, güzel bir tatil yapmayı hiç düşündün mü?”</p>

  <p>Emily buna hemen bir yanıt veremedi: Alistair’le tanıştığından bu yana, ne zaman dinlenme ihtiyacı hissetse onu görmeye gitmiş, onun yanında kalmıştı.</p>

  <p>Bir süre sonra, şöyle dedi: “Cedric, ben çok aptal bir kadınım ve bunu daha yeni anladım.”</p>

  <p>“Neyse ki, hepimiz aptallığımızı bu kadar ağır, acılı bir biçimde idrak etmiyoruz. Zavallı Emily.”</p>

  <p>“İlk sığınağı kurmak için canla başla çalışmam gerekecek. Böylece ne büyük bir budala olduğumu düşünecek vaktim kalmayacak.”</p>

  <p>Çok doğru sayılmazdı bu. Ivy denen kızı, bağrına bastığı minicik bebeğiyle otururken gördüğü andan beri, bu resim Emily’nin zihninden çıkmıyor, zaten üzüntüden kabarmış yüreğini dağlayıp duruyordu.</p>

  <p>Kendisinin, Emily’nin de bir annesi vardı, ama ölmüştü. Kendini bildi bileli, şöyle derdi: “Aslında hiç annem olmadı benim; ben üç yaşındayken ölmüş.” Emily Flower, yani annesi, öyle büyük bir felaket kabul edilirdi ki, bir fotoğrafı bile yoktu. Emily Flower yalnızca eğlenmeyi, gününü gün etmeyi düşünmüştü. O... Hey, durun bir dakika - peş peşe üç çocuk doğurmuş, üçüncü doğum sırasında da ölmüştü. Bu durumda, eğlenecek, hoppalık edecek zamanı nereden bulmuştu ki? Şimdiyse Emily’nin kafasına takılan yeni bir şey vardı. İlk bebeğini, yani küçük Emily’yi kucaklayacak, tıpışlayacak vakti olmuş muydu, peki? Annesi onu hiç kucağına almış, bağrına basmış, hafif hafif sallamış mıydı, Ivy’nin bebeğine yaptığı gibi? Peki, Emily şimdi bunu düşünmek, kurcalamak istiyor muydu? En azından, düşünmek isteyip istemediğine karar vermek zorundaydı. En çok istemediği şeyse, acının uzun zaman önce gömüldüğü karanlık kuyudan fırlayıp çıkması, yüreğine saldırmasıydı, aynen Alistair’de olduğu gibi.</p>

  <p>İtiraf etmeliydi ki, orada, Alfred’in evinde otururken, karşısında yeni bebeğiyle, gülücükler saçarak, küstahça oturan kızı öldürmek gelmişti içinden. Evet. Peki ama, neden? Fiona’yla çocuklarına karşı hiçbir zaman böyle şeyler hissetmemişti.</p>

  <p>“Ivy Smith için kaygılanmana gerek yok,” dedi Cedric. “Dünyada başının çaresine bakabilecek tek kız varsa, o da Ivy’dir...”</p>

  <p>“Bizim yanımızdayken kendine pek iyi bakamamış ama, öyle değil mi?”</p>

  <p>“Doğru. Az kaldı Martin-White Vakfı’ın ortadan ikiye ayırıyordu. Ancak hatanın onda değil, bizim dünyalar şirini Britanyalı toplumumuzda olduğu kesin.”</p>

  <p>“Büyük bir olasılıkla.”</p>

  <p>“Sabah beni görmeye gelsene; oturup her şeyi bir güzel düzenleyelim. Ağlamana da aldırmam. Doya doya ağlayabilirsin.”</p>

  <p>ALFRED TAYLER öldüğünde çok yaşlı bir adamdı. Zaten uzun ömürlülüğüyle tanınan bir aileden geliyordu.</p>

  <p>EMİLY McVEAGH birtakım oğlanların bir köpeğe acı çektirdiğini gördü ve hemen araya girdi. Oğlanlar bu sefer de ona saldırdı. Geçirdiği kalp krizine, başına aldığı darbenin değil de yaşadığı bu şokun neden olduğuna inanılır. Öldüğünde yetmiş üç yaşındaydı. Cenazesine yüzlerce kişi katıldı.</p>

  <p><a id="bookmark0"></a><a href="#footnote1">1</a></p>

  <p>İtalyan eğitimci Maria Montessori’nin geliştirdiği, daha çok anaokulları ve ilkokullarda uygulanabilen bir eğitim metodu; buna göre çocuk kendi seçtiği bir etkinlikle/uğraşıyla meşgulken, “rehber” denen bir eğitmen tarafından gözlemlenir; amaç çocuğun öğrenme becerisini, kavrama yeteneğini vs değerlendirmektir. (Ç.N.)</p>

  <p><a id="bookmark1"></a><a href="#footnote2">2</a></p>

  <p>İrlanda ve İskoçya’da, bazen hep birlikte şarkı söylenip dans da edilen, öykülerin, masalların anlatıldığı, şiirlerin okunduğu geleneksel toplantı, sosyal etkinlik. (Ç.N.)</p>
</body>
</html>
