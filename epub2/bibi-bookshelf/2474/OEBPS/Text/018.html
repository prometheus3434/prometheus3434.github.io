<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx1923"></a>ONALTINCI BÖLÜM</h1>

  <p>ARABAYI tekrar İlkyardım Hastanesi'nin otoparkına soktuğumda bu defa hırstan titriyordum. Gözüm kararmış, içimi sadece öfke ve şiddet kaplamıştı. Herifleri orada görürsem arabayı üstlerine sürecektim. Hiçbir şey umurumda değildi artık. Kuşkusuz bilinçsiz bir ruh haliydi bu, ama kısa bir süre önce Rıfkı denen adamın pestilini çıkarıncaya kadar dövmem de beni moral olarak çok güçlendirmişti. Kendimi en az onlar kadar güçlü hissediyordum; öfkenin baldan tatlı olduğu lafı herhalde bu anlama geliyordu.</p>

  <p>Arabayı az önce ayrıldığım park yerine sürdüm. Yerim hâlâ boştu. Başka biri gelip oraya girmemişti. Hışımla arabadan indim. Yerde hâlâ Rıfkı'nın kırılan burnundan akan kan izleri duruyordu. Aptalca bir cüretle çevreme bakındım yine. Herhalde arkadaşları baygın Rıfkı'yı alıp götürmüş olmalıydılar. Belki de şu anda hastanenin bir yerinde kırılan burnuna ilk tedaviyi de yaptırıyor olabilirlerdi. Hiç umurumda değildi, hatta onları görürsem diğerlerinin üstüne dahi saldıracak pervasızlık içindeydim o an. Rıfkı'yı pestile çevirdiğimi görenler de olmuştu; muhtemelen onların bir kısmı da hâlâ hastane çevre-sindeydi. Hiçbir şeyi düşünmeden hastaneye daldım. Hem de bu sefer ön kapıdan içeriye girdim. Onları bulmak, yarım kalmış hesabı tamamlamak istiyordum.</p>

  <p>Halimde bir tuhaflık olmalıydı.</p>

  <p>Zira beni görenler garip garip yüzüme bakıyor, ürkmüş gibi yolumdan çekilmeye çalışıyorlardı. Bir süre koridorlarda Abbas ile Hurşit'i aradım. Yürümüyor, adeta koşar adım ilerliyordum. Lakin hastanenin sivillerin girebileceği bütün yerlerini dolaşmama rağmen o serserilere rastlayamadım. Öfkem hâlâ geçmemişti. Soluk soluğa durdum nihayet. O an için yapabileceğim bir şey yoktu. Görünüşe bakılırsa serseriler gitmişlerdi.</p>

  <p>Yanımdan geçen bir hemşireyi kolundan tutup çevirdim. Genç bir kızdı; önce kaba bir şekilde koluna asılmama sinirlenmiş olmalıydı ki, kaşlarını çatıp yüzüme baktı. Sonra ya öfkeli halimden ya da o yaştaki her kızın cazibemin etkisinde kalmasından olacak, biraz gevşeyerek, "Ne istiyorsunuz?" diye mırıldandı.</p>

  <p>"Dr. Bânû'yu nerede bulabilirim?" diye sordum sertçe.</p>

  <p>"Operatör olanını mı?"</p>

  <p>Demek hastanede başka Doktor Bânû'da vardı. Kafamı salladım.</p>

  <p>"Bir üst kata çıkın" diye fısıldadı gözlerimin içine baygın baygın bakarak.</p>

  <p>Hemşire kızı bırakıp koşar adım merdivenlere atıldım. Ortadaki bankonun arkasında asık yüzlü başka bir hemşire oturuyordu. Hızla yanına koşup, "Dr. Bânû'nun odası hangisi?" diye alelacele sordum.</p>

  <p>Asık yüzlü hemşire kahredici bir ilgisizlikle, "Niçin arıyorsunuz Doktor Hanım'ı?" diye sordu. İçimdeki şeytan, kavra yakasından çek bu yana, suratına iki tokat yapıştır diyordu ama kendimi tutarak, en akıllı cevabı verdim.</p>

  <p>"Onun şoförüyüm" dedim.</p>

  <p>O zaman eliyle koridorun sağını gösterip, "Üçüncü oda" diye mırıldandı.</p>

  <p>Deli gibi sevgilimin odasına koştum. Kapıyı bile vurmayı akıl etmeden içeriye daldım. Bânû, orta yaşlı başka bir hekim beyle sohbet ediyordu. Yorgun ve ameliyattan hemen çıktığı yüzündeki ifadeden belliydi. Apar topar odasına daldığımı görünce şaşırarak bana baktı.</p>

  <p>Yüzümün ifadesi onu şaşırtmış olmalıydı.</p>

  <p>"Ne oldu, İlyas?" diye sordu.</p>

  <p>Yanında çalışmaya başladığımdan beri hastaneye girip odasına böyle palas pandıras dalmamıştım. Durakladım birden. Yanındaki doktoru tanımıyordum tabii; bir yabancının yanında uluorta konuşamazdım. Tereddüt geçirdiğimi görünce aksi bir durum olduğunu sezinlemişti hemen. Ne de olsa, zeki bir kadındı.</p>

  <p>Meramımı anlatamayacağımı fark eden doktor da, "Galiba özel bir konuşma yapacaksın Bânû, yarın o konuyu senle bir daha tartışırız" diyerek izin istedi. Yana çekilip ufak odadan adamın çıkmasını bekledim. Doktor kapıyı kapatınca Bânû meraklı nazarlarını bir daha üstüme çevirdi.</p>

  <p>"Hayrola? Önemli bir şey olmalı, yoksa sen buraya gelmezdin."</p>

  <p>"Doğru," diye homurdandım. "Senin incinmeni, bir tatsızlık yaşamanı istemiyorum."</p>

  <p>Garip garip yüzüme bakmaya devam etti.</p>

  <p>"Neden bahsediyorsun sen. Ne incinmesi?"</p>

  <p>"Şimdi burada uzun uzun anlatamam. Benim başım belada. Ama kendim için değil senin için korkuyorum. Sana bir kötülük yapmaya kalkışmalarına asla izin veremem."</p>

  <p>"Neler saçmalıyorsun kuzum sen? Kim bana kötülük yapacak ki?"</p>

  <p>Zamanım gerçekten yoktu.</p>

  <p>"Beni daha önce bıçaklayanlar burada. İzimi buldular ve hastaneye kadar geldiler. Büyük ihtimalle arabanın plaka numarasını da almışlardır. Yarım saat evvel bana saldıranlardan birinin burnunu kırdım. Mesele şimdi daha da kızıştı. Senin yanında şoför olarak çalıştığımı bilmiyorlardı ama sanırım artık öğrenmiş olabilirler. Sen de onların hedefi olabilirsin."</p>

  <p>Bânû'nun korkacağını sanmıştım. Ama hiç oralı olmadan, gayet telaşsız bir şekilde, "Sen şu işi en başından bana bir anlatsana bakayım" dedi.</p>

  <p>"Şimdi olmaz. Ne zamanı ne de yeri."</p>

  <p>Manalı bir şekilde gözlerimin içine baktı.</p>

  <p>"Peki, niye geldin buraya? Ne yapmamı istiyorsun? Polisi mi arayayım?"</p>

  <p>"Hayır, hayır. Polisi karıştırma bu işe. Ben sadece seni uyarmak ve yanında olmak için geldim. Dediğim gibi ne zaman ve nerede bir daha karşımıza çıkacakları belli olmaz. Senin bir tehlike ile yüz yüze gelmeni istemiyorum."</p>

  <p>Sevgilimin kaşları çatıldı.</p>

  <p>"Yahu, dağ başımı burası? Ne saldırısından bahsediyorsun sen?"</p>

  <p>"Dağ başından da beter bu lanet İstanbul, her an her şey olabilir."</p>

  <p>Bu kez çatılan kaşları gevşedi, yüzünü tebessüm kapladı, o güzel gamzeleri ortaya çıktı. Kollarını göğsünde bağdaştırıp sordu.</p>

  <p>"Yani şimdi beni kötü adamların saldırısından mı koruyacaksın?"</p>

  <p>"Alayın sırası değil" diye homurdandım. "Seni burada bırakıp kaçacak değilim ya?"</p>

  <p>"Tam bir şövalye ruhu, meğer benim yalnızca bir şoförüm değil bir de şövalyem varmış, desene."</p>

  <p>"Sen dalga geç" diye homurdandım kızgın kızgın.</p>

  <p>"Tamam. İstediğin gibi olsun. Ne yapmamı istiyorsun şimdi?"</p>

  <p>"Hastaneden hemen çıkabilir miyiz?" diye sordum.</p>

  <p>"Tabii, icap ediyorsa çıkarım. Arkadaşlarım durumu idare edebilirler."</p>

  <p>"Hadi öyleyse, hiç durmayalım."</p>

  <p>"Peki."</p>

  <p>Bânû masanın üzerindeki telefona uzanmış ve birini arayarak önemli bir işi çıktığını ve kendisini idare etmelerini söylemişti. Az sonra arabanın içindeydik.</p>

  <p>"Anlat bakalım, neymiş şu esrarengiz maceran, seni dinliyorum" dedi.</p>

  <p>Arabayı sürüyordum ama gözlerim devamlı yolları tarıyor, her an o serserilerle karşılaşacakmış gibi etrafı kolluyordum. Bânû ile arabaya binip hastaneden çıkıncaya kadar ter dökmüştüm. Bir daha nerede ve ne zaman karşıma çıkacaklarını bilemiyordum. Bir yandan da sık sık arkaya bakıp takip edilip edilmediğimizi anlamaya çalışıyordum. Sevgilimin sorusuna güçlükle cevap verdim.</p>

  <p>"Şimdi olmaz. Dikkatimi önce yola vermeliyim. Önce seni sağ salim eve kadar götürmem lazım. İzin verirsen sana evde her şeyi anlatırım."</p>

  <p>Bânû sanki neşesinden bir şey kaybetmemiş gibiydi, hatta gülümsüyordu. Arka koltuktan mırıldandı. "Vay be! Neymiş bu macera yahu? Kendimi gerilim filmlerindeymiş gibi hissetmeye başladım. Neler oluyor hiç anlamıyorum."</p>

  <p>Dikiz aynasından ona kırgın nazarlarla baktım.</p>

  <p>"Durumu pek ciddiye almıyorsun galiba" diye homurdandım.</p>

  <p>Sanki alınmamı istemiyormuş gibi gülümsemesini kesti.</p>

  <p>Bir süre konuşmadık. Gözüm hep yoldaydı. Neyse ki peşimizde şüpheyi çekecek herhangi bir araba görmüyordum. Şişli'ye vardığımızda biraz rahatlamıştım. Kim bilir, belki de ben hadiseyi fazla büyütmüştüm gözümde. Ama hadisenin bu kadarla kapanmayacağına, hele Rıfkı'yı bugün öylesine hırpaladıktan sonra heriflerin peşimi kesinlikle bırakmayacaklarına, en azından o dayağın intikamını almaya kalkışacaklarına adım gibi emindim. Belki bugün olmasa bile, en yakın tarihte beni yine bir yerde sıkıştıracaklardı. Ve ben o sırada Bânû'nun yanımda olmasını istemiyordum.</p>

  <p>Şişli'den Mecidiyeköy'e doğru yol alırken birden gözüme arkadan gelen beyaz bir Hyundai çarptı. Sık sık rastlanan bir arabaydı trafikte, ama arabanın içinde dört kişi gördüm.</p>

  <p>Huylandım birden.</p>

  <p>Acaba bizim peşimizdeler miydi, yoksa bana mı öyle gelmişti? Ne de olsa buluttan nem kapıyordum. Yan aynadan bir daha baktım dikkatle. İçindekileri seçemiyordum. Sanki özellikle aradaki mesafeyi kolluyorlarmış gibi geldi bana. Sık sık aynalardan arkamı gözlediğimi fark eden sevgilim sordu.</p>

  <p>"Bir şey mi var, takip mi ediliyoruz?"</p>

  <p>"Emin değilim ama olabilir. Arkamızda beyaz bir Hyundai var. Ondan huylandım, uzun süredir peşimizdeler."</p>

  <p>Bânû başını çevirip arkaya baktı. Yine gülümsedi.</p>

  <p>"Sen çok sinirlisin. Her şeyden şüpheleniyorsun. Biraz yavaşla, göreceksin yanımızdan geçip gideceklerdir."</p>

  <p>Sevgilim haklı da olabilirdi. Gerçekten çok sinirliydim. Yavaşlayıp arkamdaki arabanın bizi geçmesini bekledim. Ama Mecidiyeköy'de trafik öylesine yoğundu ki her an yol tıkanıyordu. Zincirlikuyu'ya geldiğimizde yol biraz açılır gibi oldu, yeniden gaza bastım. Ben Etiler yoluna saparken, Hyundai'nin Levent istikametinde gitmesini bekledim fakat o yine arkamızdan geliyordu.</p>

  <p>"Allah kahretsin" diye söylendim.</p>

  <p>Arkaya dönüp bakan sevgilim arabanın yine peşimizde olduğunu görünce bu defa ses çıkarmadı, lakin ilk defa yüzünde hafif bir gölgelenme hisseder gibi oldum. Galiba o da endişelenmeye başlamıştı.</p>

  <p>"İnandın mı şimdi?" dedim.</p>

  <p>Önce cevap vermedi. Dönüp bir daha baktı. Sonra fısıldar gibi konuştu. "Arabanın içinde dört kişi var."</p>

  <p>"Biliyorum."</p>

  <p>"Yüzlerini seçebiliyor musun?"</p>

  <p>"Pek net değil."</p>

  <p>"Aralarında tanıdığın biri var mı?" Kızgın bir şekilde homurdandım.</p>

  <p>"İyi göremiyorum ki."</p>

  <p>Yola devam ettik. Etiler'den Bebek'e inen yokuşun başına geldiğimizde trafik iyice tenhalaşmıştı. İçimi yeniden bir endişe kapladı. Bu herifler gözü kara ve hiç umulmadık yerlerde her haltı yiyebilecek kişilerdi. Arkadan gelip önümüzü keserek arabayı durdurabilirlerdi de. Arabaya biraz daha gaz verdim. Şimdi arkamızda sadece Hyundai kalmıştı. Artık hiç şüphem kalmamıştı, zira ben hızlanınca arkamdaki arabada süratini arttırmıştı. Bir an ne yapabileceğimi düşündüm. Aslında o an kendimi pek düşündüğüm yoktu, sadece benim yüzümden sevdiğim kadına bir kötülük gelmesini istemiyordum. Villaya varıp içeriye sığınmamız da bir çözüm teşkil etmeyecekti, belki o an için paçamızı kurtarabilirdik ama Bânû'nun oturduğu evi öğrendiklerinde durum daha da kötü olacak, bu serseriler ona da saldırmak için yeni planlar hazırlamaya kalkışacaklardı. Birden kararımı vermiş gibi söylendim.</p>

  <p>"Bânû" dedim Bebek karakolunun önünde arabayı durduracağım. Sonra sen direksiyona geçeceksin, tamam mı? Ben arabadan ineceğim. Karakolun önünde çılgınca bir şey yapmaya kalkışamazlar."</p>

  <p>Sevgilim gayet sakin bir şekilde sordu.</p>

  <p>"Sonra?"</p>

  <p>"Sen yola devam edersin."</p>

  <p>"Ya sen?"</p>

  <p>"Beni merak etme. Onların zoru benimle, önce seni tehlikeden kurtarmalıyım."</p>

  <p>Neşeli bir kahkaha attı. Takdir etmekten kendimi alamadım. Vallahi son derece cesur bir kadındı. Hiç korkmamıştı. Hatta bir ara, acaba ben mi ödlek davranıyorum diye düşünmeye başladım. Onun kahkahası, zaten gerilmiş olan sinirlerimi daha da bozdu.</p>

  <p>"Niye gülüyorsun?" diye sordum.</p>

  <p>"Bu kahramanca davranışlarına, beni korumaya çalışmana gülüyorum" dedi.</p>

  <p>"Bunun komik hiçbir yanı yok. Anlamıyor musun, seni korumak, müdafaa etmek zorundayım."</p>

  <p>Beni çıldırtacak bir sual sordu.</p>

  <p>"Neden?"</p>

  <p>Bön bön yüzüne baktım. Dün geceki balık lokantasında konuştuklarımızdan sonra yine o konuya dönmek istemiyordum. Anlamasını ister gibi yüzüne baktım. Kekeleyerek homurdandım.</p>

  <p>"Anlasana canım. Benim yüzümden neden başın belaya girsin? Buna nasıl izin verebilirim?"</p>

  <p>"İyi de, neden diye sordum."</p>

  <p>"Şimdi bunu tartışmanın zamanı değil. Ne diyorsam sen onu yap."</p>

  <p>"Hayır" dedi.</p>

  <p>Bir daha şaşkınlıkla yüzüne baktım. Karşı çıkmasını hiç anlamıyordum.</p>

  <p>"Ne demek hayır?"</p>

  <p>"Çünkü burada emir verecek biri varsa, o da benim. Beni evime kadar götürmek zorundasın. Sen benim şoförüm değil misin?"</p>

  <p>Ya hiçbir şey anlamıyordu bu kadın ya da benim sadakatimi ölçüyordu. Tepem yine atmaya başlıyordu.</p>

  <p>"Çıldırtma beni" dedim. "Bunun anlaşılmayacak bir yanı mı var? Amacım seni bu beladan uzak tutmak."</p>

  <p>Sertçe söylendi.</p>

  <p>"Aptal değilim, bu kadarını anlıyorum. Ama nedeni bilmek istiyorum."</p>

  <p>Nihayet patladım. Hışımla bağırdım.</p>

  <p>"Hangi erkek sevdiği kadını tehlikeye sokmak ister. Görmüyor musun, seni deli gibi seviyorum. İlk günden beri aklımı başımdan aldın. Bu muydu duymak istediğin?"</p>

  <p>Tatlı gamzeleri ortaya çıktı.</p>

  <p>"Evet" diye fısıldadı.</p>

  <p>Villanın salonunda baş başa kalmıştık. Vildan hayli yadırgayan nazarlarla hanımını ve beni gizli gizli süzdükten sonra, çay servisini tamamlamış ve şaşkın bir şekilde yanımızdan ayrılmıştı. Dr. Bânû'nun evinin salonunda hizmetkârlardan biriyle karşılıklı oturup çay içmesi şimdiye kadar yaşanmış bir olay değildi. Gerçi evin hanımı yanında çalıştırdığı personele her zaman anlayışlı ve müsamahakâr davranırdı, ama bunun boyutları asla bu raddeye varmamıştı. Vildan salonun sürgülü kapısını örtüp çıkınca sevgilim bana dönerek, "Anlat bakalım şu başından geçenleri" diye söylenmişti, "en başından ve hiçbir şey atlamadan."</p>

  <p>Çaresiz kalmıştım.</p>

  <p>Artık hiçbir şeyi saklayamazdım. Ben de tüm gerçekleri, en başından başlayarak sevgilime bütün dürüstlüğümle naklettim. En parlak yıllarımdan başlayıp, işlerimin nasıl kötüye gittiğini, çöküşümü, içki ve kumar iptilamı hiç saklamadan anlattım, Beyoğlu'nun arka sokaklarında noktalanan yaşamıma kadar. Hiç sözümü kesmeden, can kulağıyla beni dinledi. Bugünkü takip sahnesini de bitirince, derin bir soluk aldım.</p>

  <p>"Artık her şeyi biliyorsun" dedim. Evet, dercesine başını salladı.</p>

  <p>"Bu rüya burada bitti. Artık senin şoförlüğünü yapamam. Senin de başının derde girmesine izin veremem Bânû. Umarım beni anlıyorsundur. Ben gidiyorum."</p>

  <p>Saf saf sordu.</p>

  <p>"Nereye gidiyorsun?"</p>

  <p>İçim sızlayarak cevap verdim.</p>

  <p>"Sen beni düşünme. Başımın çaresine bakarım. On yıldan beri nasıl yaşadıysam yine öyle devam ederim hayatıma."</p>

  <p>"Olmaz" dedi hiç tereddüt etmeden kararlı bir sesle.</p>

  <p>"Ne demek olmaz?"</p>

  <p>"Gayet açık değil mi? Gitmene izin veremem."</p>

  <p>"Şaka mı yapıyorsun? Bugün olanları görmedin mi?"</p>

  <p>Üzüntülü bir şekilde başını salladı. "Gördüm. Aslına bakılırsa utandım da."</p>

  <p>"Seni zor duruma düşürdüğüm için özür dilerim. Utanmakta haklısın da, ama ben daha çok sana bir kötülük gelmesinden korkuyorum."</p>

  <p>"O hususa hiç kafanı takma. Bana bir şey olmaz. Kılıma bile dokunamazlar."</p>

  <p>"Saçmalama Bânû" diye inledim adeta. "Sen o adamların ne kadar gaddar olduğunu bilemezsin."</p>

  <p>"Hyundai'nin içindekileri mi kastediyorsun?"</p>

  <p>"Tabii."</p>

  <p>"Onlar için hiç endişelenme."</p>

  <p>"Nedenmiş o?"</p>

  <p>Sevgilimin yüzü kızardı önce. Sonra kısık sesle fısıldadı. "Çünkü onlar benim korumalarımdı," dedi.</p>

  <p>Gözlerim fal taşı gibi açıldı. "Ne?" diye bir nida yükseldi ağzımdan.</p>

  <p>"Korumaların mı?"</p>

  <p>"Evet?"</p>

  <p>Az kaldı elimdeki çay fincanı yuvarlanacak ve haşlanacaktım.</p>

  <p>&nbsp;</p>
</body>
</html>
