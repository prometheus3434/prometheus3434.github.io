<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx180"></a>İKİNCİ BÖLÜM</h1>

  <p>BU GECEYİ rahat geçirmiştim. Zaman zaman uyanmama rağmen durumum iyi sayılırdı. Tabii, yaralarımda ufak tefek sızlamalar oluyordu ama bu kadarına dayanabilirdim. Beni asıl rahatsız eden husus gözümde}ti bandajdı. Tek gözle etrafı seyretmeyi çok yadırgıyordum.</p>

  <p>O gün ziyaret saatinde içime bir hüzün çöktü. Koğuş birden hareketlenmişti; hemen hemen her hasta yatağının kenarına yakınları, eşleri, dostları dolarken ben tek başıma kalmıştım. Doğal olarak ne gelenim vardı, ne de gidenim. Sadece sağımdaki ve solumdaki hastalara uğrayanlar, beni görünce nezaketen bir geçmiş olsun diyorlardı.</p>

  <p>Bu bir zaaf alameti olmalıydı; ilk defa böyle bir yerde terk edilmişliğimi, yalnızlığımı ve hayatımda kimsenin olmadığını çok çarpıcı bir şekilde hissediyordum. Gariptir, fakat içime bir hüzün çökmüştü. Uzun süredir buna alıştığımı sandığım halde müteessir olmuştum. Demek insan doğası gereği, hangi şartlar altında olursa olsun, ilgi ve ihtimam görmek istiyordu. Terk edilmişliğe alışmak safsatadan ibaretti.</p>

  <p>Ziyaret saatinin bitimine on beş dakika kala birden heyecanlandım, koğuş kapısından giren şahsı görünce yüreğim pır pır atmaya başladı. Cevat Baba idi bu. Bu dünyadaki tek dostum, iyilik timsali, altın kalpli, sevecen ve eski hayranım kahveci Cevat Baba.</p>

  <p>Hastane polisinden öğrendiğim kadarıyla, beni kanlar içinde sokağa serilmişken bulan, hemen bir taksi çevirip İlkyardım'a yetiştiren insan. Ürkek ve çekingen haliyle koğuşu tarayıp beni görmeye çalışan, bulunca da yüzünde gerçek bir mutlulukla yanıma yaklaşan hakiki dostum.</p>

  <p>"Nasılsın evlat?" diye sordu. "Bakıyorum, paçayı kurtarmışsın." Çocuk gibi sevinerek mırıldandım.</p>

  <p>"Acı patlıcanı kırağı çalmaz, baba" dedim. "Sağ ol, ne zahmet ettin buraya kadar. Kahveyi kime bıraktın?"</p>

  <p>"İdris'e. O da selamlarını söyledi, iyisin, değil mi?"</p>

  <p>"İyiyim, iyiyim. Dert etme. Herhalde bir iki güne kadar taburcu ederler."</p>

  <p>"Verilmiş sadakan varmış. Daha kötüsü de olabilirdi."</p>

  <p>Elimde olmadan samimiyetle söylendim.</p>

  <p>"Keşke olsaydı, be baba! Keşke o namussuzlar bıçağı biraz daha yukardan soksalardı; fena mı olurdu yani? Bu pis dünyadan göçer giderdim. Koca İstanbul bir pislikten, artık hayata tahammül edemeyen kokuşmuş bir yaratıktan kurtulurdu." Sitemkâr bir şekilde homurdandı.</p>

  <p>"Ağzından yel alsın. O ne biçim söz? Dur bakalım hele, yeniden o eski günlerine dönecek, daha ne güzel filmler çevireceksin. Sadece biraz sabretmen lazım."</p>

  <p>Keşke herkes Cevat Baba kadar iyimser olsaydı.</p>

  <p>Film lafını duyunca irkildim birden. Burada eski kimliğimin ortaya çıkmasını istemiyordum. İşaret parmağımı dudaklarıma götürüp sus işareti yaptım.</p>

  <p>"Tamam, anladım" diye mırıldandı. "Yine kim olduğunu sakladın, değil mi?"</p>

  <p>Başımı tasdik edercesine salladım.</p>

  <p>"Tahmin etmiştim zaten. Bunda utanacak ne var be evlat? Sen bütün Türkiye'nin tanıdığı bir insansın. Hem kimliğini açıklasaydın, daha iyi muamele görürdün."</p>

  <p>"Boş versene baba, eski çamlar bardak oldu. Artık kim takar Metin Kazak'ı? Çoktan unutulup gittik. Ben bile o adamı hatırlamak istemiyorum zaten."</p>

  <p>Sesini çıkarmadı. İyiliğimi istediği muhakkaktı ama artık benden hiçbir şey olmayacağını o da iyi biliyordu. İkimiz de bir süre konuşacak çok şeyimiz olmasına rağmen suskun kaldık. Sonra elini cebine sokup bir miktar kâğıt parayı çıkarıp yastığımın altına doğru iteledi.</p>

  <p>"Yanında bulunsun, lazım olur" dedi.</p>

  <p>"Baba!" diye inledim utançtan. Zira hâlâ içimde utanç zerrecikleri taşıyordum.</p>

  <p>"İtiraz etme sakın. Durumun düzelince iade edersin" dedi.</p>

  <p>"Durumum düzelince mi? Buna gerçekten aklın kesiyor mu?"</p>

  <p>"Tabii kesiyor. Sen bir yeteneksin, hem de asla yeri doldurulamayacak bir yetenek. Bugünkü haline bakma. Devran değişecek yine eski günlerine döneceksin. Ben canı gönülden inanıyorum."</p>

  <p>Yalan söylüyordu kuşkusuz. Sırf bana moral vermek için. Artık benden ne düğün olurdu, ne dernek. Gözlerim yaşarır gibi oldu. Anlamsız gurur kırıntılarıyla onu daha fazla üzmek istemedim. Oysa ikimizde bal gibi biliyorduk, o parayla buradan çıkar çıkmaz soluğu tekrar bir meyhanede alacaktım. Bunu önleyecek irade gücüm yoktu.</p>

  <p>İdris'i kahvede daha fazla bekletmeyeyim diyerek kalktığında içime aynı hüzün dolmuştu yine. Bir süre o gidince daldığım hayallerden kurtulamadım. Galiba en amansız düşmanlarımdan biri de hayallerimdi. Alkol almadığım zamanlar geçmişimin şaşaalı anılarından bir türlü kaçıp kurtulamıyordum. O günleri hatırladıkça da alkole sığınıyordum, kısacası tam bir kısırdöngü içindeydim.</p>

  <p>Parmaklarım yastığın altındaki paraya gitti. Çıkarıp baktım.</p>

  <p>İki mavi yüzlük duruyordu avucumun içinde. Sırıtmaya başladım. Hastaneden çıkışımda artık kendime rahat bir ziyafet çekebilirdim.</p>

  <p>Galiba iyileştiğimin en büyük karinesi burnumda tütmeye başlayan anason kokuşuydu.</p>

  <p>Sanırım dikişlerimi alıp beni öyle salacaklardı; hemşire öyle demişti. Yüzümdeki bandajlar da sökülmüştü ama şişlikler olduğu gibi duruyordu. Tuvalete yürüyerek gidebiliyordum. Aynada yüzümü gördüğümde korkmuştum. Herifler beni öyle bir dövmüşlerdi ki yüzümün sol tarafı adeta değişmişti. Kaşıma beş dikiş atmışlar, göz kapağım neredeyse gözümü kapatacak şekilde aşağıya düşmüş, elmacık kemiğim hizasında da kesif bir morluk oluşmuştu. Ama gözümde çok şükür bir görme bozukluğu yoktu. Zaten mevcut olan kirli sakalım şimdi daha da uzamış, süzülen çehremle korkunç bir görünüm almıştım. Yine de için için sevindim. Bu suratla artık beni kimse tanıyamazdı. Üzerimden bir tank geçmiş gibi kendimi berbat hissediyordum.</p>

  <p>Ertesi sabah belki dikişlerim alınır diye, sevindim. Doktorların gelmesini bekledim. Dr. Bânû Aksoy o günden beri bir daha uğramamıştı. Tuhaftır, o doktor ne zaman aklıma gelse içimde yadırgadığım bir ürperti oluyordu.</p>

  <p>Sabah vizitesini servisteki doktorlar toplu olarak yapıyorlardı. O sabahta dört beş doktor koğuşa birlikte girdiler. Önce karşı yataklardan başlamışlardı dolaşmaya. Ben çaktırmadan sadece gamzelerine meftun olduğum güzel doktorumu izliyordum. Ama bu defa koğuşa girdiğinden beri bir defa olsun başını çevirip bakmamıştı bana.</p>

  <p>Oysa aramızda bir yakınlığın doğduğunu sanmıştım. Bana diğer hastalarından daha fazla ilgi gösterdiğini düşünüyordum. Sonunda benim yatağımın kenarına da geldiler. Asistan olanlardan biri üstümdeki örtüyü açıp servis şefine yaramı gösterdi. Benim nazarlarım ise sadece Dr. Bânû'ya yönelikti. Ellerini göğsünde kavuşturmuş klinik şefinin arkasından sadece yarama bakıyordu. Bir süre aralarında bol tıbbi terimlerle konuştular. Ne söylediklerini anlamıyordum. Ama çıkardığım tek sonuç dikişlerimin bugün de alınmayacağı idi. Sonra yan tarafımdaki hastaya yöneldiler. Koğuşu terk ederlerken de Bânû benimle hiç ilgilenmemişti.</p>

  <p>Kendi kendime kızmaya başlamıştım.</p>

  <p>Kafayı mı yemiştim ne? Ne umuyordum sanki? Özel bir ilgi ve ihtimam mı? Ulan sen nesin ki diye homurdanmaya başladım. Kim artık yüzüne bakardı bu ayyaşın? Eskiden hoşuma giden hangi güzel bir kadına ilgi gösterir gibi yapsam, hemen etrafımda dolaşıp yaklaşmak için can atarlardı. Elimde olmadan yeniden hayale dalmıştım. Gerçekten de çok yakışıklı ve havalı bir adamdım; tam bir erkek güzeli. Yüz hatlarımdaki cazibe, bakımlı kaslı vücudum ile baştan çıkaramayacağım kadın yoktu. Tabii buna bir de şöhret ve bol para eklenince tüm kadınlar etrafımda pervane olurlardı.</p>

  <p>Bir zamanlar Zekeriya Köy'de muhteşem bir villam vardı. Genellikle oraya hafta sonları giderdim, tabii yanımda da her zaman en son sevgilim olurdu. Kim bilir oraya kaç sevgili götürmüştüm, sayısını hatırlamak mümkün değildi. Ama villama götürdüğüm en son kızı hayrettir, birden anımsamıştım. Son çevirdiğim filmlerden birinde ufak tefek bir rol almıştı sanırım.</p>

  <p>Kız bana meftundu. Filmin adını da hatırladım sonra. Altın Peşinde adlı hafif bir salon komedisiydi. Çapkın, uçarı bir iş adamını canlandırıyordum. Kızın adı Mine idi ve bir otel odasının yatağında ateşli bir sevişme sahnemiz vardı. Yönetmenimiz Haldun Ağabey mizanseni verdikten sonra çekime geçmişti. Tam on üç defa sahneyi tekrarlamak zorunda kalmış, söylenmeye başlamıştı. Ben de sıkılmaya başlamıştım. Ama son tekrarda kızın bilerek mizansen dışına çıktığını, öpüşme sahnesini bilerek bozduğunu ve tekrarlanmasından hoşlandığını birden hissetmiştim. O zaman tepem atmış, hiddetlenerek yatakta kızın üzerine öyle bir abanmıştım ki, altımda kımıldayamıyor, başını kaçırmak istese bile muvaffak olamıyordu. Son sahneye bayılmıştı yönetmenimiz. Çekimden sonra Mine soyunma odama gelmiş, benden özür dilemek istemişti. Etrafımda pervane gibi dolaşan o kadar kadın kız vardı ki, o ana kadar ona fazla dikkat etmemiştim bile. Ancak o zaman ona biraz alıcı gözle bakmıştım. Yirmi iki, yirmi üç yaşlarında, kumral hoş bir kızdı. Biraz laflayınca kızın bana sırılsıklam tutkun olduğunu anlamıştım; ama böyle şeyleri o kadar doğal görüyordum ki fütursuzca bu akşam villama gidelim, orada ışıkların, set işçilerinin, yönetmen ve yardımcıların, kameramanların olmadığı gerçek bir aşk sahnesi yaşayalım demiştim. Teklifimi sevinçten havalara uçarak kabul etmişti.</p>

  <p>Sonra Mine'yi neden hatırladığımı düşünmeye başladım.</p>

  <p>Önceleri hiçbir nedeni yok gibi geldi, sadece beynimin oynadığı bir oyun olabilirdi. Aslına bakılacak olursa gerçekten çok güzel vücutlu bir kızdı. Sonraları beynimdeki bu çağrışımın Dr. Bânû ile olan ilişkisini kavrar gibi oldum. Kızı Dr. Bânû'ya benzetmiştim veya doktoru o kıza. Öyle ya da böyle bir benzerlik kurmuştum işte. Ama biraz sakin kafayla düşününce aralarında hiçbir ilgi olmadığını kavradım. Kuşkusuz ikisi de güzel vücutlu kadınlardı, ama bundan gayri benzerlikleri yok.</p>

  <p>Yüzleri hiç benzemediği gibi, sosyal düzeyleri, kültür sevileri arasında da dağlar kadar fark vardı. Çok uzun zamandan beri bir kadına ilgi duymamış, cinsel heyecanlarım adeta dumura uğramıştı. Galiba beynimdeki bu kıpırdanmanın en hoş yanı isteklerimdeki değişim sinyalleriydi.</p>

  <p>Hastanedeki beşinci günümün sabahı, doktorlar sabah vizitesine yine topluca geldiklerinde artık taburcu olabileceğimi söylediler. Zaten yatak darlığından hiçbir hastayı koğuşta fazla tutmamaya çalışıyorlardı. Dr. Bânû da bir daha benimle ilgilenmemişti.</p>

  <p>Fakat henüz toparlanmadığımı hastaneden çıktığım anda hissettim. Benim Bodrum Palas, İlkyardım Hastanesi'ne çok yakın mesafede sayılmasına rağmen yürüyecek dermanım yoktu. Başım dönüyor, dizlerim titriyordu. Bacaklarım vücudumun ağırlığını taşıyacak güçte değildi.</p>

  <p>Naçar kalarak bir taksi çevirdim ve evin yolunu tuttum.</p>

  <p>Taksiyi Cevat Baba'nın kahvesinin önünde durdurdum. Evimde zaten kahvenin tam karşısındaydı. Güçlükle taksiden inip kahveye daldım. İyi kalpli dostum her zaman olduğu gibi çay ocağının arkasındaydı. İçeri girdiğimi görünce hemen fırlayıp yanıma geldi. Çırağı İdris'te yaklaşıp, geçmiş olsun ağabey, dedi. Ama yüzümün aldığı şekli görünce başını çevirmişti. Boş bir masaya oturup ikram ettikleri çayı içtim. O saatte kahve oldukça boştu, yine de bana aşina olanlar birer birer masama gelip geçmiş olsun dediler.</p>

  <p>Yatıp uzanmak istiyordum. Baba'ya eve gitmek istediğimi söyledim. Yanıma İdris'i katıp karşıya geçirtti beni. İdris kolumdan tutup bodrum katına giden merdivenleri indirirken ilk defa, "Abi bu işi yapan hergeleleri tanıyor musun?" diye sordu. "Hayır" dedim. "Hiçbirini tanımıyorum." İdris'le hemen hemen aynı yaşlardaydık, ama parlak geçmişimi bildiği için daima bana saygılı davranır, sanki günün birinde yine o eski günlerime dönecekmişim gibi hürmetkar ifadesini bozmaz, ağabey diye hitap ederdi.</p>

  <p>"Abi biraz tarif edebilsen, ben hemen çıkarır, şıppadak söylerim sana kim olduklarını. Boru değil, on yaşından beri Beyoğlu'nun çirkefi içindeyim. Bütün haraç toplayanları, kabadayı geçinenleri velhasıl tüm it kopuk takımını tanırım. Cevat Baba'nın yanma gelinceye kadar boyacı küpü gibi girip çıkmadığım yer kalmamıştır. Ayrıca çevrede kulağı delik, gözü keskin çok arkadaşım vardır. Bir tarif ver sen, gerisi kolay. Hem kim bilir, belki bizim kahvenin müdavimlerinden de olabilirler."</p>

  <p>"Boş ver" diye mırıldandım. "Herhalde yanılıp, beni birine benzettiler. Aynı hatayı bir daha tekrarlamazlar."</p>

  <p>İdris manalı bir şekilde yüzüme baktı. O an belki korktuğumu, hadisenin üzerine fazla gitmek istemediğimi düşündü. Ama Anadolu çocuğunun tevekkülü içinde ısrar etmedi.</p>

  <p>Kapımı açıp beni daireme soktu, sonra hemen yatıp dinlenmemi bir an önce eski sağlıma kavuşmamı dileyerek kahveye döndü. Benim Bodrum Palas her zamanki gibi küf kokuyordu. Uzun süredir camlar da kapalı durduğundan içeriye ağır bir koku sinmişti. Zaten topu topu iki oda bir mutfak ve bir de heladan müteşekkildi lüks konutum. Ufak salonumun sokağa açılan penceresinden sadece kaldırımda yürüyen insanların ayakları ile dizlerine kadar olan mesafeyi görebilirdim. Yine de havalansın diye pencereyi ardına kadar açtım. İçeriye kış gününün ayazı ile çevredeki kokoreççilerin, tostçuların dumanlarına sinmiş yemek kokuları girmeye başladı. İnsan her şeye çabucak alışıyordu; nitekim ben de hastanede geçirdiğim dört beş gün içinde belirli saatlerde yemek yemeğe alıştığım için, burnuma sinen yemek kokularıyla birlikte acıktığımı hissettim. Cebimde Cevat Baba'nın yastığımın altına sıkıştırdığı para da vardı, ama dışarı çıkıp bir şeyler atıştıracak halim yoktu. Pencereyi açık bırakıp arkadaki yatak odama geçtim.</p>

  <p>Yatak odam tam bir mezbelelikti. Günler önce hangi sabah nasıl yataktan kalktıysam öylece duruyordu. Leş gibi bir çarşaf siyaha dönüşmüş bir yastık kılıfı, nereden tedarik ettiğimi hatırlayamadığım kirli bir yorgan. Pazen pijamalarım sırtımdan çıkarıp attığım gibi yatağın üstünde duruyorlardı. Renkleri sararmış tahta zemin üzerinde hızla kaçan ve saklanacak delik arayan bir hamamböceği gördüm. Özellikle yaz aylarında sıcağı görünce heladan daha sıklıkça etrafa yayılırlardı. Kılım bile kımıldamadı.</p>

  <p>Yatak odasında, hemen yanındaki helanın açık kalmış kapısından etrafa yayılmış lağım kokusu daha baskındı, hatta insanın burnunun direğini kıracak raddedeydi. Ama hiç oralı olmadım. Olay gecesi üstüne bulaşmış ve kurumuş çamur lekeli Camel paltomu sırtımdan çıkarıp giysilerimle yatağa uzandım.</p>

  <p>Üşüyordum.</p>

  <p>Benim gibi ayyaş sefiller için terk ettiğim hastanenin konforu bile şahane sayılırdı; en azından orada kaldığım sürece iliklerime kadar ısınmıştım. Kirli yorganımı üstüme çektim. Ne hazindir, uyumaya hazırlandığım sırada bile aniden gözlerimin önüne Dr. Bânû'nun tebessüm ettiğinde insanın içine ferahlık veren gamzeli yüzü geldi.</p>

  <p>Kapı çalındığında zevkle sırıtıyordum daha.</p>

  <p>İrkildim birden. Genellikle gelenim gidenim olmazdı. Hatta burada oturduğumu bilen de pek yoktu. Endişelendim önce. Yoksa yine o herifler miydi? Nedenini tahmin bile edememekle birlikte, o it sürüsünün benimle bir alıp veremedikleri olduğunu biliyordum artık.</p>

  <p>Yataktan kalkıp kapıya yürüdüm. İhtiyatla sordum. "Kim o?"</p>

  <p>"Benim abi. İdris. Hele aç bir kapıyı."</p>

  <p>"Hayrola, İdris? Ne var?" diye araladım.</p>

  <p>Cevat Baba'nın çırağı elinde bir yemek tepsisiyle karşımda duruyordu. Tepsinin içinde sıcak bir kâse mercimek çorbası, şiş kebabı ve peynir tatlısı duruyordu.</p>

  <p>"Usta yolladı. O şimdi halsizdir, yemek yemeğe çıkamaz" dedi.</p>

  <p>Gerçekten halsizdim ve her tarafım titriyordu. Dostum ve bana hamilik yapan Cevat Baba çok anlayışlı bir insandı. Eski parlak ve şaşaalı günlerimde bu tür jestlerin anlamını pek kavrayamayacak kadar sathi düşünceliydim, lakin şimdi basit gibi görünse de davranışının inceliğini daha iyi takdir edebiliyordum.</p>

  <p>"Sağ olsun" dedim. "Ona şükranlarımı ilet. Sana da teşekkür ederim, zahmet oldu."</p>

  <p>"O ne biçim söz abi. Her zaman emrindeyiz. Afiyetle ye. Ben sonra bir ara uğrar, boşları alırım."</p>

  <p>Minnetle başımı salladım.</p>

  <p>Ön taraftaki odaya geçtim, bir ayağı kırık ve hafif yana kaymış eski berjerin üzerine oturup tepsiyi kucağıma alarak hemen çorbaya kaşık atmaya başladım. Berjer eğik durduğundan silme dolu olan çorbadan birkaç damla kaba porselen tabağın içine akmıştı. Soluk almadan çorbayı içip bitirdim. Yemekler az ilerdeki esnaf lokantasından gelmişti. Şiş kebabı da soğutmadan mideye indirmiştim. Tatlı benim için her zaman yenilmesi zor bir yiyecek olmuştu; eskiden şişmanlatıp formumu kaybedeceğim endişesiyle fazla yiyemezdim, şimdi de yiyecek olarak ona para ayıramadığım için yiyemiyordum. Mal bulmuş mağribi gibi peynir tatlılarını da yedim. Sonra boş tepsiyi koltuğun üzerine bıraktım ve yatak odasına döndüm yine. Niyetim deliksiz bir uyku çekmekti.</p>

  <p>Hemen gözlerim kapandı. Uyuyakalmışım.</p>

  <p>Aradan ne kadar zaman geçtiğini bilmiyordum ki kapının zilinin tekrar çaldığını işittim. Herhalde İdris boş kapları almaya gelmiş olmalıydı.</p>

  <p>Doğrusu bir an boş verip, uyumaya devam etmeyi geçirdim aklımdan, boş kaplar daha sonrada da teslim edilebilirdi. Ama sonra ayıp olur, beni bu kadar kollayıp gözetirlerken yanlış yapmayayım diye, içimden söylenerek yerimden kalktım. Nekahet devresi hiç de kolay değildi; kapıyı açmaya ilerlerken dizlerim titriyordu hâlâ. Kapıyı araladım, karşımda İdris'in yüzünü görmeyi umarken, hiç tanımadığım biriyle göz göze geldim birden. Son başıma gelen olaydan etkilendiğimi de o zaman anladım. Karşımda yabancı birinin durduğunu görünce refleksle adeta kapıyı yüzüne doğru ittim. Kim olursa olsun ve her ne sebeple gelirse gelsin bir yabancı ile konuşmak istemiyordum. Belki de korkmuştum. Ama yabancı benden atik davranmış ve ayağını kapı aralığına sokmuştu bile.</p>

  <p>"Ne istiyorsun?" diye bağırdım can havliyle.</p>

  <p>"Korkma. Benim sana bir zararım dokunmaz" dedi.</p>

  <p>Dedi ama alkolün süngere çevirdiği beynim her şeye rağmen başarı ile çalışmaya başlamıştı bile. Demek bu yeni ziyaretçim de, öncekilerin beni eşek sudan gelinceye kadar dövüp hastanelik ettiklerini biliyordu. Aksi halde niye uyarmak lüzumunda bulunmuştu.</p>

  <p>Kapıyı hâlâ ayağını sıkıştıracak şekilde itiyordum. Aralıktan baktım, adam yalnızdı. Hoş, yalnızda olsa kimseyle mücadele edecek gücüm yoktu, hatta biraz abansa kapı ardına kadar açılacaktı.</p>

  <p>"Seni tanımıyorum" dedim.</p>

  <p>"Bak, bu doğru. Zira ben de seni ilk defa görüyorum."</p>

  <p>"O halde ne diye dikildin kapıma? Çek, git."</p>

  <p>Adam tatlı tatlı sırıtmıştı. "Para kazanmak istemez misin?"</p>

  <p>Bir an duraladım. Yoksa bu herif yolunu şaşırmış, seyyar satıcı filan mıydı? Olamazdı tabii, hangi enayi benim Bodrum Palas'a gelip, hele şişler içindeki yüzümü gördükten sonra mal satmaya kalkışırdı ki? Yine de boş bulunup homurdandım.</p>

  <p>"Ne parasından bahsediyorsun sen?"</p>

  <p>"Tam bir milyar lira. Ha, ne dersin?"</p>

  <p>Bön bön adamın yüzüne baktım. Hâlâ bir şey anlamış değildim.</p>

  <p>"İnanmıyorsan, para yanımda, kendin bak" dedi. Sonra ayağını eşikten çekmeden omzuna asılı deri bir çantanın fermuarını çekerek kapı aralığından gösterdi. Çantanın içine gözlerim kaydı. Gerçekten de içine deste deste banknotlar istif edilmişti.</p>

  <p>"Nedir bu?" diye fısıldadım.</p>

  <p>"Ne olacak, hizmetinin karşılığı."</p>

  <p>"Ne hizmeti yahu? Ben seni hiç tanımıyorum."</p>

  <p>"Tanıman da önemli değil zaten. Ben de bir aracıyım. Al paranı, ver emaneti."</p>

  <p>"Hangi emanetten söz ediyorsun sen?" Adamın yüzünde ki tebessüm birden siliniverdi.</p>

  <p>"Uzattın ama" diye homurdandı. "Beni buraya gönderen patronum anlaşmaya aynen uyulmasını ister. Sakın yanlış yapayım deme, sonra bunu ağır ödersin."</p>

  <p>"Ben kimseyle anlaşma filan yapmadım, sen yanlış kapıya gelmişsin, ahbap."</p>

  <p>Korktuğum başıma geldi. Meçhul ziyaretçim bir omuz darbesiyle aniden kapıya yüklendi ve ben tabii karşı koyamadığımdan geriye doğru sendeledim. Adam sessizce içeri girip kapıyı kapattı.</p>

  <p>"Bak," diye mırıldandı. "Ben şiddet yanlısı biri değilim. Ama beni mecbur bırakırsan, o serseriler gibi yapmam, seni şuracıkta gebertirim. Anlıyor musun?"</p>

  <p>Nutkum tutulmuştu sanki. Beyoğlu serserilerinin talepleri neydi benden? Kafamı yormama rağmen ne istediklerini bulup çıkaramıyordum. Aslına bakılırsa, ben de saldırıları gerçekleştiren bu adamlardan pek farklı biri değildim; parlak ve şaşaalı geçmişim hiçbir şey ifade etmiyordu. Sokaklarda sürünen, serseri ayyaşın tekiydim artık. İnsanlardan kaçan, sürdürdüğü hayattan utanan, mazisini saklamaya çalışan bir zavallı. Ufak fakat önemli bir farkla ki, sürdürdüğüm sefih hayata rağmen, suca bulaşmaz, kimseye bir zarar vermezdim.</p>

  <p>Şimdi de bu herif evime girmiş beni tehdit ediyordu. Korkudan ziyade meraka kapılmıştım artık. Bu insanlar beni tehdit ederek ne elde etmek istiyor olabilirlerdi?</p>

  <p>Sakinleşmeye çalıştım.</p>

  <p>Bir yerde bilmeyerek ve de mutlaka istemeyerek bir yolsuzluğa bulaşmış olmalıydım.</p>

  <p>Sokağa bakan ufak odanın havalanması için açık bıraktığım pencereyi kapatarak adama, "Otur şöyle" diye mırıldandım. Adam paraya tav olduğumu sanarak sırıttı yeniden.</p>

  <p>"Hah şöyle, hizaya gel bakalım" dedi.</p>

  <p>"Şimdi en başından başla. Benden ne istiyorsunuz?"</p>

  <p>Ziyaretçimin suratı asıldı tekrar. Kaşları çatıldı. İçinde para olan çantayı yere bırakırken cebinden otomatik bir Glock çıkardı.</p>

  <p>"Bana bak serseri" diye homurdandı. "Dalga mı geçiyorsun benimle? Bu ne biçim soru ulan? Ne istediğimi bilmiyor musun hergele?"</p>

  <p>Hakaretleri karşısında hiç oralı olmadım. Herifi büsbütün sinirlendiren bir ses tonuyla ve gayet sakin, "Bilmiyorum" diye fısıldadım. "Bilsem, sorar mıydım?"</p>

  <p>"Bırak bu ağızları şimdi. Yemezler. Şayet niyetin daha fazla para koparmaksa, havayı alırsın. Başka kapik çalışmaz. Hepsi bu kadar, hem ulan teres, sen hiç bir milyar lirayı bir arada gördün mü hayatında?"</p>

  <p>Gayri ihtiyarı gülümsedim. Bir zamanlar benim için komik bir rakamdı söylediği meblağ. Ama bozuntuya vermedim tabii.</p>

  <p>"Hayır" diye mırıldandım. "Hiç görmedim."</p>

  <p>"Eee? O halde daha ne bekliyorsun? Ver kurtul. Biraz daha naz edecek olursan beynine iki kurşun sıkacağım."</p>

  <p>"Mümkündür" dedim. "Silah senin elinde, yaparsın." Yeniden dik dik suratıma baktı.</p>

  <p>"Sen eceline mi susadın deyyus? Geberteceğim dedim."</p>

  <p>"Duydum. Benim için hiç fark etmez. Zaten sokaklarda sürünen sefih herifin tekiyim. Bu parayla iflah olacak değilim ya. Çek tetiği, bitir bu işi. Dünya bir mikroptan arınmış olur böylece."</p>

  <p>İnanmazmış gibi yüzüme baktı yeniden. Belli etmemeye çalıştı ama şaşırdığını hissediyordum. Benden böyle bir karşılık beklemediği belli oluyordu. Bir an kararsız kaldı, ne yapacağını şaşırdı. Fırsattan istifade ederek homurdandım.</p>

  <p>"Bana göre hava hoş, ama seni buraya gönderen patronun için beni öldürmen hiç de hoş olmayacaktır."</p>

  <p>"Nedenmiş o?"</p>

  <p>"Çok basit değil mi? Çünkü beni öldürürsen, sonsuza kadar istediğini elde edemeyecektir."</p>

  <p>Düşünceli bir şekilde arkasına yaslandı. Birkaç dakika hiç sesini çıkarmadan beni süzdü. Ben de gayet sakin gözlerinin içine bakıyordum. Neden sonra sesini yumuşatarak söylendi.</p>

  <p>"Yahu sen neyin peşindesin? Amacın nedir?"</p>

  <p>"Şu yaptığım anlaşma" dedim. "Bir de senin ağzından duymak istiyorum."</p>

  <p>"Allah Allah!" diye homurdandı. "Sen yaptığın anlaşmayı bilmiyor musun ki, bir de bana soruyorsun?"</p>

  <p>"Diyelim ki unuttum. Sen anlat bir daha."</p>

  <p>Garip garip yüzüme baktı. Gerçekten şaşırmış gibiydi.</p>

  <p>"Bak, neyin peşindesin anlamış değilim. Ama sana söyledim, o elindekinin sana hiçbir yararı dokunmaz. Uğraştırma beni. Ver gideyim. Biraz aklın varsa, onu senden almadan buradan gitmeyeceğimi anlamışsındır sanırım. Ölümden korkmuyorsan bütün kemiklerini birer birer kırabileceğimi aklından çıkarma. Bana Kasap Tayyar derler. Kasap lakabını nereden aldığımı biliyor musun?"</p>

  <p>Başımı iki yana sallayıp, "Bilmiyorum" dedim.</p>

  <p>Sırıttı. "Senin gibi bazı akılsız hıyarlar, aptallık edip ötmezlerse onları konuşturmaktaki hünerimden dolayı verilmiştir bu lakap bana. Gerekirse kafatasından ayak bileğine kadar tüm kemiklerini un ufak edebilirim."</p>

  <p>"Doğrusu korkuttun beni."</p>

  <p>"İyi. Verecek misin şimdi sendeki emaneti?"</p>

  <p>"Bilsem hemen veririm, ama benden ne istediğini bilmiyorum ki!"</p>

  <p>Glock'u cebine sokan Kasap Tayyar ağır ağır yerinden kalktı, fakat sonra şimşek gibi ani bir hareketle yakama yapıştığı gibi ayaklarımı yerden kesip havada sürükleyerek duvara yapıştırdı. Sırtım güm diye duvara yapışmıştı. Herif benden kısa olduğu halde, ayaklarımı yerden kesip duvara adeta asmıştı beni.</p>

  <p>"Ulan bok soyu, neyi isteyeceğim? Tabii ki patronun sana verdiği zarfı."</p>

  <p>"Hangi zarfı?" diye inledim. Kasap Tayyar beni duvara yapıştırmış vaziyette tutarken sol elinin bileği gırtlağıma öylesine tazyik yapıyordu ki, nefes almakta zorlanıyordum.</p>

  <p>"Kırmızı Papağan Bar'da sana teslim ettiği zarfı."</p>

  <p>" Kırmızı Papağan'a gitmedim ki" diyebildim güçlükle.</p>

  <p>"Yaa!" diye homurdandı. Sonra mide boşluğuma şiddetli bir yumruk savurdu. Acıdan iki büklüm olurken birden beni bıraktı. Külçe gibi tahta zeminin üzerine serildim. Adama neden kasap dediklerini şimdi daha iyi anlamıştım. Bu tempo devam ederse gerçekten bütün kemiklerimi birer birer kırabilirdi. Ceketimin yakasından tuttuğu gibi beni yeniden ayağa kaldırdı.</p>

  <p>Hiç karşı koyacak, kendimi savunacak takatim yoktu. Gözlerimi kapatıp ikinci bir yumruğu bekledim. Tüm savunmasızlığıma rağmen Tayyar vurmamıştı. Güçlükle gözlerimi araladım.</p>

  <p>"Demek aldığın zarfı inkâr ediyorsun, ha?" diye homurdandı.</p>

  <p>"Yanılıyorsunuz" diye inledim. "Ben o gece Kırmızı Papağan Bar'a gitmedim."</p>

  <p>Bu şekilde çok adamı konuşturmuş olmalıydı. Beklemediğim bir şekilde beni bıraktı. Az daha yeniden yere yuvarlanacaktım ki titreyen dizlerimin üzerinde güçlükle durabildim. Son bir kere yüzüme baktı.</p>

  <p>"Tamam" dedi. "Öyle olsun. Şimdi gidiyorum, ama bu iş burada bitmeyecek. Yine geleceğim, bok herif. Yalan söylediysen, benden çekeceğin var demektir."</p>

  <p>Kasap Tayyar yere bıraktığı para çantasını alıp gitmişti. Kapıyı çarparak vurup Bodrum Palas'tan çıktığını işittim. Bir ayağa kırık koltuğa güçlükle oturdum. Durum iyice karışmıştı şimdi. Benden kimlerin ne istediğini bilmiyordum, fakat tam bir kum torbasına dönmüştüm. Önüne gelen beni yumruklayıp dövüyordu. Bu gidişle sonum gerçekten yakındı ama ben gerçekten etrafımda neler olup bittiğini anlamıyordum.</p>

  <p>Bir süre oturduğum yerde nefesimi ayarlamaya çalıştım. Midem fena halde ağrıyordu. Ne de olsa bir ayyaştım; baktım, ellerim titriyordu. O an bir kadeh içki için neler feda etmezdim kim bilir. Kırık koltukta ne kadar oturduğumu hatırlamıyorum. Tüm gücümü toplayarak bıçaklandığım gece neler olduğunu anımsamaya çalıştım tekrar. Bunu daha önce de denemiştim ama o geceyi bir türlü ayrıntılarıyla hatırlayamamıştım.</p>

  <p>Bara ilk girdiğimde daha havanın bile kararmadığını biliyordum, dışarısı günlük güneşlikti. Ama hangi bara girmiştim acaba? Firuze'ye mi, yoksa Kırmızı Papağan'a mı? Aslına bakılırsa her iki bara da fazla takılmazdım, özellikle Kırmızı Papağan'a. Zira o biraz daha pahalı ve zaman zaman eski hayatımdan kalma bazı tanıdıklarla karşılaşma ihtimali yüksek bir yer, sanat çevresi oraya daha fazla uğrardı. Belli ki o gece bir evler olmuş, bilerek veya bilmeyerek tatsız bir işe bulaşmışım Aksi halde bu sokak serserilerinin bana saldırılarını nasıl açıklayabilirdim. Kasap Tayyar, patronunun verdiği ve bende olduğunu iddia ettiği bir zarftan bahsediyordu. Tayyar'ın patronunun kim olduğunu bilmiyordum tabii, ama adam bana neden bir zarf vermiş olabilirdi ki? Hem o zarfın içinde ne olabilirdi? Kasap bir anlaşmadan söz ediyordu, parayı da bana onun için getirmiş olmalıydı. Kendimi zorladım, bir şeyler hatırlamaya çalıştım ama nafile, sanki o geceyi yaşamamış gibi her şey silinmişti beynimden. İçimi bir korku kapladı. Yoksa istemeyerek de olsa bir mafya hesaplaşmasının tam ortasına mı dalmıştım.</p>

  <p>Daha fazlasını düşünemedim, başım önüme düştü ve uyuyakaldım.</p>

  <p>&nbsp;</p>
</body>
</html>
