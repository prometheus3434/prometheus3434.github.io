<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p1"><span class="t1">&nbsp;</span></p>

  <h1 class="h11"><a id="ncx3"></a>BİRİNCİ BÖLÜM</h1>

  <p>BARDAN dışarı çıkınca hayretle başımı kaldırıp göğe baktım. Şakır şakır yağmur yağıyordu. Alkolün süngere çevirdiği beynimle düşünmeye çalıştım, yanılıyor muydum acaba, öğleden sonra dört sıralarında bara girdiğimde kupkuru, açık, güneşli bir hava vardı dışarıda. Oysa şimdi etraf zifiri karanlıktı ve sert esen poyrazla beraber gök delinmiş gibi sanki muhafaza ettiği tüm yağmur sularını başımdan aşağı akıtıyor gibi geldi bana.</p>

  <p>Bir anda sırılsıklam ıslanmıştım.</p>

  <p>Başımı kaldırıp uzun saçaklı barın çıkışındaki neon ışıklarıyla aydınlatılmış, tepede göz alan adını okumaya çalıştım. Firuze Bar yazıyordu. Gözlerimi kırpıştırıp bir daha baktım. Dikkatimi çekti, yeşil ışıkların aydınlattığı bar kelimesinin B'si sönüktü ve Firuze ar diye okunuyordu ancak. Kapıda duran bar fedaisi yalpalayarak çıkışımı biraz da küçümseyen, alaycı bir eda ile süzdü. Ancak birkaç adım attıktan sonra hatırlayabildim, saat dört sularında girdiğim bar burası değildi. Kesinlikle emindim.</p>

  <p>Bu gece yine içkiyi fazla kaçırdığım muhakkaktı.</p>

  <p>Zihnimi zorlayıp anımsamaya gayret ettim. Herhalde film bir yerde kopmuş olmalıydı ama ne zaman ve nerede koptuğunu çıkaramıyordum. Etrafıma bakındım, gecenin karanlığında çevre yabancı gelmemişti bana. Tamam işte, diye homurdandım kendi kendime. Burası Sıraselviler Caddesi'ydi ve Alman Hastanesi ile Kennedy Oteli'nin arasında bir yerdeydim. Akşamüstü havanın günlük güneşlik olduğu zaman girdiğim bar da buralarda idi.</p>

  <p>Sağnak altında durarak o barı aradım gözlerimle.</p>

  <p>Göremiyordum bir türlü. Oysa bu civarda olmalıydı; ya birkaç metre ilerde ya da geride. Fazla da önemsemedim sonra, ne fark ederdi ki? Ha o barda başlamıştım içmeye, ha bu çıktığım barda. Sonuç hiç değişmiyordu; her geceki gibi yine körkütük sarhoştum. Şimdi bütün sorunum berduş yuvama bir an önce dönmek ve kendimi yatağa atmaktı. Göz kapaklarımı bile zor açık tutabiliyordum. Saatin kaç olduğu hakkında hiçbir fikrim yoktu; her zaman hareketli olan bu caddede bile trafik iyice hafiflediğine göre çoktan ikiyi geçmiş olmalıydı. Duvarlara, vitrin camlarına dayanarak birkaç adım attım. Tutunmazsam her an ıslak kaldırımlara yuvarlanabilirdim. İzbe bir apartman aralığında ya da ıslak kaldırımların üzerinde sızıp kalmam işten bile değildi. Daha şimdiden lök gibi ıslandığıma göre saBaba mortiyi çekmem, hayatta kalsam bile zatürree olmam kaçınılmazdı. Belki de bu genç yaşta geberip gitmem çok daha hayırlıydı. Beni dünyaya bağlayacak, yaşam şevki verecek ne kalmıştı ki.</p>

  <p>Ama sızıp ıslak kaldırımların üzerine düşmedim. Yalpalaya yalpalaya yürümeye devam ettim. Benim için sıradan bir gece gibi geliyordu, son iki senedir aynı şekilde geçirdiğim diğerlerinden farksız, alelade bir gece. Evin yönünü tayinde zorlanıyordum sadece. Zorlanan da sadece beynimdi; ayaklarım ise gideceği yeri bilen koku almış bir köpek gibi beynimin kuşkularına hiç aldırmadan beni sürüklüyordu.</p>

  <p>Güçlükle karşı kaldırıma geçtim, hem de caddenin ortasında yuvarlanmadan. Gerçi hemen yakınlarımda acı bir fren sesi duymuş, farların ışığında başını arabadan çıkararak galiz küfürler savuran bir şoförün ana avrat küfür ettiğini duymuştum, ama başımı çevirip bakmamıştım bile. Artık bu tür horlanmalara alışmıştım, hiç umurumda değildi.</p>

  <p>Ahududu Sokağı'na geldiğimde bana şafak sökecek gibi geldi, sanki bütün bir geceyi yürüyerek geçirmiş gibiydim. Ne kadar zamandır yağmur altındaki yollarda olduğumu hesaplayamıyordum. Oysa sokağım İstiklâl Caddesi'ne dik inen yollardan birindeydi ve ayık olsam o arayı beş dakikada kat edebilirdim.</p>

  <p>Tabii o sırada bunları düşünecek halde değildim. Tek isteğim oturduğum bodrum katına girip kendimi yatağa atmaktı. Bir zamanlar giydiğimde herkesin dikkatini çeken, haset ve gıpta ile baktıkları, bana çok yakışan. Londra'da ki ünlü bir butikten aldığım, ama şimdi ahi gitmiş vahi kalmış, her yanı lekelenmiş, pis, devetüyü rengindeki paltomun cebine elimi daldırıp anahtarımı bulmaya çalıştım. Nihayet kapının önüne gelebilmiştim. Eve dönüşüm zor olmuştu ve cidden ayakta durmakta çok zorlanıyordum.</p>

  <p>Ahududu Sokağı pek tabiidir ki gecenin bu saatinde bomboştu. Üstelik soğuk ve şiddetli yağmur yağıyordu. Yaz gecesi olsa, kaldırımlarda belki benim gibi ayyaşları, buram buram şehvet kokan, en adi sokak fahişelerini, pis ve yağlı tenli, ceplerinde daima sustalı ile dolaşan pezevenkleri görmek mümkün olurdu. Ama bu gece canlı hiçbir varlığa rastlamak mümkün değildi.</p>

  <p>Daha doğrusu ben öyle sanmıştım. Zira cebimden anahtarı çıkarıp tam kapının kilidini ayarlamaya çalışırken, greyder kepçesi gibi güçlü bir elin omzuma yapışıp hışımla beni döndürdüğünü gördüm. Ne olduğunu bile anlayamamıştım o an. Yüreğim ağzıma geldi. Dehşete kapıldım. Alkolden muhakeme kabiliyetini kaybetmiş aklıma ilk gelen şey nedense, sokaktan geçen bir kamyonun bana çarptığı oldu. Zira topaç gibi eksenim etrafında dönmüş ve ayaklarım yerden kesilmişti. Ama bunu yapanın kamyon değil o zamana kadar gördüğüm en iriyarı adam olduğunu, güç de olsa, dönünce anladım. İnsan azmanının yanında iki kişi daha vardı.</p>

  <p>Yerimde bir başkası olsa, herhalde ödü kopardı. Bunlar adam soymaya kalkışmış sokak serserisi olmalıydılar. Ben de saBaba karşı önlerine çıkmış mükemmel bir avdım.</p>

  <p>Ama elimde olmadan sırıttım.</p>

  <p>Ya bu herifler amatör sokak vurguncusuydular ya da kendilerine av seçmekte çok aptalca davranıyorlardı. Bula bula benim gibi meteliksiz bir ayyaşı seçmelerini başka nasıl açıklayabilirdim ki?</p>

  <p>O dev gibi adamın arkasında duran daha tıknaz yapılısı homurdandı. "Ne sırıtıyorsun, ulan it?"</p>

  <p>Ah, diye hayıflandım içimden. Alkol kullanmadığım günlerde olsam o herifin suratına savuracağım bir yumrukla rezili iki seksen yere sererdim. Ama artık bir hiçtim; zavallı ve acınacak bir yaratık. Sanki adamın yanıldığını anlatmaya çalışır gibi mırıldandım.</p>

  <p>"Yanlış kapıyı çaldınız. Ben meteliksizin tekiyim. Beş param yok."</p>

  <p>Tıknaz adam, iriyarı olanına başıyla bir işaret yaptı.</p>

  <p>O anı hatırlamak bile acıydı. Zira sanki tonlarca ağırlıktaki bir gücün birden hareketle mideme gömüldüğünü sandım. Bütün dengem bozulmuştu. Bu mideme yediğim alelade bir yumruk değildi. Bir anda kendimi ıslak kaldırımların üzerinde buldum. Duyduğum acı bir yana, her an kusabilirdim. Yaş bir ayakkabı tabanı yüzümün üzerine yapıştı ve yavaş yavaş yanağıma, şakağıma tazyike başladı. Kaldırımın üzerinde kımıldayamıyordum.</p>

  <p>"Ulan hergele, bu sünger kafanla bizi kazıklamayı çalışıyorsun ha?"</p>

  <p>Öyle bitik bir haldeydim ki, ne söylediklerini bile anlamıyordum. O vaziyette ağzımı bile açamadım tabii. Yine de o tıknaz adamın söylediğini işittim."</p>

  <p>"Arayın şu itin üstünü."</p>

  <p>Dev, asfalt silindiri gibi enli ve kocaman ayağını kafamın üzerinden çekerken eski Camel paltomun yakalarından tuttuğu gibi beni ayağa dikti. Tutmaya devam etmese yeniden yere yığılacaktım. Dizlerim zangır zangır titriyordu.</p>

  <p>Üçüncü serseri hızla üzerimi aramaya başladı. Önce paltomun ceplerini, sonra ceketimin ve pantolonumun ceplerini taradı. Kızgın bir sesle tıknaz adama dönüp söylendi.</p>

  <p>"Yok abi. Hiçbir şey yok bu herifin üzerinde."</p>

  <p>"Nasıl olur ulan? Bardan çıktığından beri peşindeyiz. Kimseyle temas kurmadı."</p>

  <p>Konuşulanları duyuyor fakat dumanlı kafamla benden ne istedikleri konusunda bir bağlantı, kuramıyordum. Canımın yanmasına rağmen yeniden sırıttım. Galiba her şeye rağmen eski günlerden kalma bir nebze cesaretim hâlâ devam ediyordu. Aksi halde bu üç ızbandut yapılı herif karşısında gülümsemeye kalkışmam delilikti.</p>

  <p>"Size meteliksiz olduğumu söylemiştim" dedim.</p>

  <p>Dev homurdandı.</p>

  <p>"Abi, ne yapacağız bu ibneyi şimdi?"</p>

  <p>"Okşayın biraz. Belki çözülür."</p>

  <p>Gecenin karanlığında dev adamın suratına baktım. Çipil gözlerinde ancak sadistlerde görülecek parıltılar oluşmuştu birden. Bir eliyle hâlâ paltomun yakasından tutuyordu ama boş eli birden bomba gibi yüzümde patladı. Bir anda dünyamı şaşırdım, sanki yüzümün bir yanı felç olmuştu. Yumruğu yediğim yandaki gözüm bir anda kapandı. Yüzümden oluk gibi kan akıyordu. Kendi sıcak kanımın lezzetini dudaklarımda ve açılan ağzımdan dışarıya fırlayan dilimin üzerinde hissediyordum. Sanki boksörlerin çalıştığı kum torbasına dönmüştüm. Birisi ayakta durmamı sağlıyor, diğeri de devamlı vücuduma yumruk indiriyordu. Artık bütün duyularım kapanmıştı. Asıl şaşılacak nokta, nasıl olup da hâlâ bayılmadığımdı. Gençliğimin erken yıllarında ben de boks yapmıştım; o zaman birden kavradım. Bu herifler profesyoneldi ve yumruk atmasını çok iyi beceriyorlardı. Birbiri ardına yediğim yumruklar canımı çok yakmasına rağmen bayıltıcı değildi, sadece acıdan kıvandırıyorlardı beni. Bir ara o tıknaz adamın kulağımın dibinde gürlediğini hayal meyal işittim.</p>

  <p>"Konuşacak mısın, şimdi?"</p>

  <p>Ne konuşabilirdim ki? Benden ne istediklerini dahi bilmiyordum. Ayrıca onlara söyleyecek tek bir lafım da yoktu.</p>

  <p>Dev, "Ötmüyor abi" diye terslendi. "Ne yapacağız?"</p>

  <p>Ne yazık ki tıknaz adamın yüzünü göremiyordum artık. Her şey gözlerimden silinmişti. Konuşulanları da güçlükle idrak ediyordum. Tıknaz adamın sesini tekrar duydum.</p>

  <p>"Herife bir imza atın. Ama sakın öldürmeyin. Belki itoğluite yeniden ihtiyaç duyabiliriz."</p>

  <p>Hiçbir şeyi algılayamıyordum. Acaba imza atın ne demekti?</p>

  <p>Ne anlama geldiğini az sonra anladım.</p>

  <p>Sivri uçlu çelik bir şeyin hızla pantolonumu delerek bağırsaklarıma saplandığını hissettim. Galiba son fark ettiğim şey yere yuvarlanırken önce kusmaya başlamam olmuştu. Sarsılarak istifra ediyordum. Bu arada elim karnıma gitmiş oluk gibi fışkıran kanımı durdurmaya çalışıyordum. Ama bu ne kadar sürdü, hiçbir zaman öğrenemedim; zira ıslak kaldırımın üzerinde kendimden geçmiştim.</p>

  <p>Sonra Gözlerimi ilk açtığımda hareketli, bağırtılı çağırtılı, insanların koşuşturduğu bir ortamdaydım. Yanı başımda beyaz önlükler giymiş bir iki kişi beni bir sedyenin üzerine yatırmış koşturuyorlardı. Gözlerimi tam açmayı beceremedim; sadece kesif antiseptik ilaç kokuları burnuma çarptı. Hastanedeydim herhalde. Yalnız birinin kulağımın dibinde, "Acele edin, kanamalı bir hasta, hemen ameliyata almamız lazım" dediğini duyar gibi oldum. Herhalde İlkyardım Hastanesinin doktorlarından biri olmalıydı. Ne yazık ki gözlerimi fazla açık tutamadım, yeniden engin ve karanlık bir boşluğa yuvarlanır gibi oldum.</p>

  <p>İkinci kere kendime geldiğimde kendimi müthiş bitkin ve yorgun hissettim. Bu kez yataktaydım, bir koğuşta. Kasığımın biraz üstünde zonklayan bir acı vardı. Zaman kavramını yitirmiştim, ama koğuşun içi gün ışığına boğulduğuna göre bu saldırıya uğradığımın ertesi sabahı olmalıydı. Yutkunmakta zorluk çekiyordum ve ağzımın içi kupkuruydu. Göz kapaklarım düşmedi bu kez. Hemen yanı başımda askıya alınmış bir serum şişesinden damla damla serum zerk ediliyordu damarıma. Ağır ağır kendime geliyordum. Galiba beni ameliyat etmişlerdi. O heriflerin beni bıçakladığını hatırladım. Önce içimi bir korku kapladı; çünkü yüzümde de birtakım bandajların olduğunu ve bir gözümün kapalı olduğunu fark ettim.</p>

  <p>Birinin bana bir açıklama yapmasını istiyordum ama etrafımda yattıkları yataklarda inleyen bazı hastalardan başka kimse yoktu. Ne bir doktor, ne de bir hastabakıcı vardı koğuşta. Seslenecek halim de yoktu. Çaresiz beklemeye başladım. Nasıl olsa biri gelirdi yanıma. Aradan ne kadar zaman geçtiğini bilmiyorum; bir ara kısa boylu, tombul, sarı saçlı bir hemşire elinde tuttuğu içi ilaç dolu bir tepsiyle içeriye girdi. Bana da şöyle bir göz attı, kendime geldiğimi fark etmesine rağmen bir tepki göstermedi. Hastalara ilaçlarını dağıttıktan sonra dışarıya çıktı. Benim yanıma uğramamıştı ama beş dakika sonra yanında beyaz önlüklü başka bir kadınla yeniden koğuşa girdi. Yeni gelen kadın bir doktor olmalıydı ve diğer hastalarla ilgilenmeden doğru yanıma yaklaşmıştı. Yüzüme bile bakmadan önce tansiyonumu ölçtü, sonra üzerimdeki örtüyü kaldırıp yaramı inceledi. Hastabakıcı sessiz ve sakin yanında duruyordu. Muayenesini bitirdikten sonra nihayet açık olan tek gözüme nazarlarını çevirdi.</p>

  <p>"Nasıl hissediyorsunuz kendinizi şimdi?" diye sordu.</p>

  <p>"Berbat," diye fısıldadım.</p>

  <p>"Dün gece sizi ameliyat ettik" dedi. "Biraz ağrı ve sızınızın olması normaldir. Şimdi size teskin edici birkaç ilaç vereceğiz. Akşama doğru ağrılarınız hafifler, ama çok kan kaybetmişsiniz. Bir müddet halsizlik hissetmeniz doğaldır."</p>

  <p>"Sağ olun," diye fısıldayabildim.</p>

  <p>Doktor Hanım kuşkuyla yüzüme bakıyordu.</p>

  <p>"Polis dışarıda ifadenizi almak için bekliyor. Konuşacak gücü kendinizde buluyor musunuz?"</p>

  <p>Başımı olumlu anlamda sallamaya çalıştım. Ama becerip beceremediğimi bilmiyordum. Doktor gözlerini kısıp bir daha yüzüme baktı. Sanki beni bir yerlerden tanıyormuş gibi. Sonra "Tamam" diye fısıldadı. "Memuru içeriye gönderirim."</p>

  <p>Tam yanımdan hastabakıcıyla ayrılırken birden durup yatağın ayakucundaki hasta takip çizelgesinin asılı olduğu madeni levhaya bir göz attı. Hasta yatağımın içinde ameliyat sıkıntılarıyla acı çekerken bile, doktorun neye baktığını, o listede adımı kontrol ettiğini biliyordum. Cami yıkılsa bile mihrap yerinde kalır derlerdi; tabii ki artık o ünlü adamın yerinde yeller esiyordu ama yine de geriye bir şeyler kalmıştı herhalde. Doktor dikkatli ve göz hafızası güçlü biri olmalıydı, her şeye rağmen beni hatırlamıştı galiba. Önce utandım.</p>

  <p>Beni bu halde, tanınmaz, insan içine çıkamaz bir halde görmesini istemezdim. Belki de eski hayranlarımdan biriydi. Onun indinde, hayallerini süsleyen, yanına erişilmesi zor bir idol olabilirdim. Tıpkı binlerce genç kız veya kadın gibi. Doktor metal levhayı yerine bırakmıştı. Yüzünde hâlâ hafif bir şaşkınlık ifadesi vardı. Bir daha dönüp beni süzdü ve "Geçmiş olsun, İlyas Bey," diye fısıldayarak koğuştan çıktı. Nedendir bilmem ama yanıldığını anlamasına sevinmiştim. Çünkü yaşadığım eski dünyada kimse beni gerçek adımla, yani İlyas Bayram diye tanımazdı. O dünyada bana herkes Metin Kazak derdi, zira topluma öyle lanse edilmiştim. Aslında sevinmem mi yoksa üzülmem mi gerektiğini kestiremiyordum ama bana kalırsa Metin Kazak çoktan ölmüştü, hatta şimdi koğuşta acıyla kıvranan İlyas Bayram da olamazdım. O yirmi yaşında saf, dünyadan habersiz, şöhret hayalleri peşinde koşan tertemiz bir gençti. O halde, kimdim ben?</p>

  <p>Bunun cevabı ayan beyan ortadaydı.</p>

  <p>Toplumun kenara ittiği, bir zamanlar şöhreti tavana vurmuş ama geldiği yeri hazmedememiş, bütün servetini çarçur etmiş, artık süfli ve rezilane bir hayat sürdüren acınacak bir ayyaştım.</p>

  <p>Gözlerimi yumdum.</p>

  <p>Yüreğimin sızısı, bıçaklandığım yerin acısından çok daha fazlaydı. Ah, o serseriler keşke bıçağı kalbime saplasalardı. Hiç şüphem yoktu ki, bu mutlak bir kurtuluş ve her türlü sıkıntımın sonu olurdu.</p>

  <p>Az sonra içeriye uzun boylu, zayıf, yorgun yüzlü, dünyasından bezmiş resmi üniformalı hastane polisi girmişti. Bir tabure çekerek yatağın kenarına oturdu.</p>

  <p>"Geçmiş olsun, arkadaş" derken sesinde o kadar rutin, bu tür vakalara alışmış, yaralılarla sohbeti kanıksamış bir hal vardı ki, hayret ettim. Aslında hiç de şaşırmamam gerekirdi, zira İlkyardım Hastanesinin polisleri sabahtan akşama kadar benim gibi hastalarla muhatap olurlardı.</p>

  <p>"Teşekkür ederim" diye fısıldayabildim.</p>

  <p>Polisin elinde bir dosya vardı. Bir daha yüzüme bakmadan sorularını sıralamaya başladı. Elinde hüviyetimi görünce afalladım ama pek sonra durumu kavrar gibi oldum. Herhalde yaralı geldiğim zaman ceketimin cebinde bulmuş olmalıydı.</p>

  <p>"Adın İlyas Bayram, değil mi?"</p>

  <p>"Evet."</p>

  <p>"Beyoğlu, Ahududu Sokak, numara 147'de mukimsin. Yanlışlık var mı?"</p>

  <p>Kapı numarasını tam hatırlayamamıştım ama bozuntuya vermedim. "Yok" dedim.</p>

  <p>"Dün gece seni bıçaklayan kişiyi tanıyor musun?" "Hayır."</p>

  <p>Memur inanmaz gibi yüzüme baktı.</p>

  <p>"Doğru söyle bak, polise ifade veriyorsun. Yalansa sonra pişman olursun."</p>

  <p>"Tanımıyorum. Onları Dün gece ilk defa gördüm."</p>

  <p>"Onları mı? Kaç kişiydiler ki?"</p>

  <p>"Üç."</p>

  <p>Polis yine inanmazmış gibi beni süzdü. "Emin misin?"</p>

  <p>Hatırlamaya çalıştım bir an. Olay sırasında fitil gibi sarhoştum. Olay sırasında görebildiğim üç çehre vardı. Pestilimi çıkaran o dev adam, onların başı olduğunu sandığım emirler yağdıran, küfür eden tıknaz kişi ve bir de şimdi suratını görsem de çıkaramayacağım üçüncü kişi. Belki aralarında erketeye yatmış başkaları da vardı ama onları görememiştim.</p>

  <p>"Evet" diye kekeledim. "Demek onları tanımıyordun."</p>

  <p>Başımı salladım.</p>

  <p>"Seni soymaya mı kalkıştılar, para mı istediler?"</p>

  <p>Gülümsedim. " İsteseler de bulamazlardı ki. Meteliksizin biriyim ben."</p>

  <p>"Üzerinde para bulamayınca mı seni dövüp bıçakladılar?"</p>

  <p>Şimdi ayıktım; adamların bana saldırı sebebinin soygun olmadığını biliyordum, pek berrak olmamakla beraber ben de paradan gayrı bir şeyi aradıklarını anımsadım ama nedense bunu polise açıklamamın pek faydası olmadığını düşünerek, "Herhalde" diye mırıldandım.</p>

  <p>Polis dudaklarını büzerek bir daha yüzüme baktı.</p>

  <p>"Sen ayyaşın tekiymişsin, doğru mu?"</p>

  <p>"Evet, içerim."</p>

  <p>"Alkolik misin? Daha evvel hiç alkol tedavisi gördün mü?"</p>

  <p>"Hayır" dedim. "Ama son birkaç senedir fazla içiyorum."</p>

  <p>"Belli. Seni buraya getirdiklerinde leş gibi kokuyormuşsun."</p>

  <p>Cesaretlenerek sordum.</p>

  <p>"Beni kim getirmiş buraya?"</p>

  <p>"Cevat adlı bir kahveci, tanır mısın onu?"</p>

  <p>İçim birden ısınır gibi oldu. Tanımaz mıydım hiç? Son yıllardaki can dostum, oturduğum Bodrum Palas'ın mülk sahibi, vefakâr ve iyilik timsali insandı Cevat. Kahvesi de tam karşımdaydı. Her sabah kahvaltımı bir simitle onun bedava ikram ettiği çayla yapardım. Kahvesine de doyum olmazdı.</p>

  <p>Yine başımı salladım. "Tanırım."</p>

  <p>"Kan kaybından gidiyormuşsun. Sabah beş sularında kahvesini açmaya geldiğinde seni o halde bulmuş. Bir taksiye atıp buraya yetiştirmiş. Doktorların ifadesine göre biraz daha geç kalsa cızlamı çekecekmişsin. Şimdi doğru söyle, o saldırganları tanıyordun değil mi? Mutlaka aranızda bir dava vardı; eski bir atışma veya husumet. O herifler aptal değiller ya, senin gibi meteliksiz bir ayyaşa neden saldırsınlar? Numara yapmayı bırak da bana gerçeği söyle. Hayrına olur."</p>

  <p>Bir an düşündüm.</p>

  <p>Hakikaten o serseriler neden bana saldırmışlardı acaba?</p>

  <p>Polis memuru doğru düşünüyordu kanımca. Benle bir zorları olmalıydı, ama ne? Onları hiç tanımıyordum, daha evvel de görmediğim kesindi. Hafızama güvenim yoktu gerçi ama işi bıçaklamaya kadar ileri götürdüklerine göre, aramızda bir husumet olsa yine de hatırlamam gerekirdi. Olay sırasında sızma raddelerindeydim ama yine de anımsadığım bazı şeyler vardı; mesela beni bardan çıktığımdan beri takip ettiklerini söylemişlerdi. Oysa ben Firuze Bar'a ne zaman gittiğimi bile çıkaramıyordum, tabii orada neler olduğunu, kimlerle koyu sohbetlere daldığımı da.</p>

  <p>"Onları tanımıyorum" diye tekrarladım.</p>

  <p>"Eşkallerini çıkarabiliyor musun?" diye sordu memur. "Tarif edebilir misin biraz."</p>

  <p>Yutkundum. Boğazım kupkuruydu.</p>

  <p>"Beni asıl hırpalayan çok iri yarı, uzun boylu bir adamdı. Sanırım bıçaklayan da oydu, esmer, basık burunlu, pis bir herif."</p>

  <p>Memur birkaç saniye düşündü. Sonra sırıtarak sordu. "Yüzünde eski bir yara izi var mıydı?"</p>

  <p>"Nereden bileyim? Gecenin karanlığında göremedim. Ayrıca çok sarhoştum."</p>

  <p>"O olmalı" diye homurdanmıştı polis.</p>

  <p>"O kim?"</p>

  <p>"Abbas. Bu isim sana bir şey hatırlatıyor mu?"</p>

  <p>"Hayır. Hiç duymadım."</p>

  <p>Memur yüzüme ters ters bakmıştı.</p>

  <p>"Hadi hadi, kıvırmaya kalkışma. Sana Abbas bulaşmışsa, belli ki onun yoluna taş koymaya çalışmışsındır. Yutturamazsın bana. Senin gibileri iyi tanırım. Bu hastaneye her gün sizin gibiler gelir gider. Bazılarınız da cansız çıkar tabii."</p>

  <p>Ürkerek sordum.</p>

  <p>"Kim bu Abbas?"</p>

  <p>"Beyoğlu'nun kabadayılarından biri, haraççı. Daha doğrusu büyük patronların sabıkalı maşası. Her kirli taşın altından çıkan bir serseri. Zaman zaman kendi adına da ufak tefek işler çevirir. Özellikle de uyuşturucu işlerine bulaşır."</p>

  <p>Adamı tanımamakta haklıydım. Son zamanlarda gece gündüz içen biri olmuştum fakat ömrü hayatımda hiç uyuşturucu kullanmamıştım; o zaman benimle bir ilişkisi olamazdı. Memur bana inanmamış gibi sordu.</p>

  <p>"Diğer saldırganları da tarif edebilir misin?"</p>

  <p>"Birini hiç hatırlamıyorum ama tıknaz bir adam daha vardı. Asıl patron o gibiydi, sık sık emirler veriyordu."</p>

  <p>Polis bu kez iyiden iyiye şırıltı.</p>

  <p>"Tıknaz ha? Saçları da dökük müydü?</p>

  <p>Emin değildim ama başımı salladım. "Galiba" dedim.</p>

  <p>"O da garanti Tekirdağlıdır" diye sırıttı memur. "Tekirdağlı mı?"</p>

  <p>"Lakabı öyledir yani. Arnavut Hurşit de derler."</p>

  <p>"Yaa?"</p>

  <p>Hastane polisi bezgin bir ifadeyle homurdandı. "Tamam aslanım neler dönüp bittiğini anladım ben. Taburcu olunca seni doğruca savcılığa sevk ederiz. Asıl ifadeni oraya verirsin."</p>

  <p>Nedense polis daha fazla sual sormaya gerek görmemiş gibi ayağa kalkmıştı. Dosyayı kapatıp fazla umursamadan koğuştan çıktı gitti. Ne olduğunu anlamadan öylece kalmıştım.</p>

  <p>Akşama doğru gerçekten biraz daha toparlanmıştım. Hayrettir, ameliyat yerimden çok yüzümdeki darp yaraları ve özellikle de isabet alan gözümün altı ağrıyordu. Bana yumuşak, hafif yemekler verilmişti: çorba, patates püresi ve sütlaç. Pek lezzetli değillerdi, fakat uzun süredir sıcak yemeklere hasret olduğumdan bir çırpıda hepsini yemiştim. Belki takatsizliğimde açlığın da rolü vardı, sanki biraz daha toparlanmış gibi hissettim kendimi.</p>

  <p>Geceleyin beni bir sürpriz bekliyordu.</p>

  <p>Saatin kaç olduğunu bilmiyordum ama hava iyice kararmıştı. Birden koğuşun kapısında sabahleyin bana gelen Doktor Hanım belirdi. Onu hayal meyal hatırladım, zira ilk vizitesinde daha ameliyat sonrası ilk ayılmam olduğundan hafızam oldukça bulanıktı. Doğru benim yanıma yaklaştı.</p>

  <p>" Şimdi nasılsınız bakalım?" diye sordu.</p>

  <p>Billur gibi parlak ve tatlı bir sesi vardı. Sabahleyin dikkat edememiştim ya da acıdan farkında değildim. Umduğumdan çok daha genç ve güzeldi. Utanarak yüzüne baktım.</p>

  <p>"Teşekkür ederim, Doktor Hanım" dedim. "Daha iyiyim."</p>

  <p>"Size akşama doğru ağrılarınızın kalmayacağını söylemiştim, değil mi?"</p>

  <p>"Evet, haklıymışsınız."</p>

  <p>Hafifçe gülümsedi. Ben de tek gözümle, gülümseyince nefis bir görünüm kazanan yüzüne bakakaldım. Bembeyaz ve çok muntazam dişleri, dudakları gerilince yanaklarının her iki yanında oluşan gamzeleri vardı. Uzunca boylu, ince ve zarif endamlıydı. Uzun ve koyu siyah saçlarını bir bağ ile arkadan toplayarak atkuyruğu yapmıştı.</p>

  <p>Bir an içimin eridiğini hissettim. En hızlı olduğum devrelerde bile bu kadar güzel bir kadın görmemiştim, hele bir doktor asla. Lanet olsun, diye homurdandım içimden. Boşuna can çıkar huy çıkmaz dememişlerdi, teneşire az bir borcum kalmasına rağmen hâlâ eski parlak günlerimde, milyonlarca hayranımı peşimden koşturduğum zamanlarda ki gibi cazibeli ve güzel bir kadını görünce heyecanlanıyordum. Kendine gel Metin, diye söylendim. Sen sıfırı tüketmiş bir ayyaşsın. Değişik duygularla güzel bir kadına bakmak da neyine? Unut artık bu sevdaları, geçmişteki parlak günlerin mazi oldu, kim artık senin yüzüne bakar? O debdebeli, şahane günler, lüks otomobiller, sürat teknelerin, sevgiliyle yurtdışına yapılan kaçamakların, pahalı metreslerin, hepsi bitti, tarih oldu. Beş parasız bir ayyaşsın şimdi. Uçan kuşa borcun var. Bir zamanlar canciğer olduğun yakınlarından bile kaçıyorsun; insan içine çıkacak halin kalmadı. Artık doktorun güzelliği karşısında heyecanlanman da senin neyine...</p>

  <p>Alkolden kevgire dönmüş beynimdeki son akıl kırıntıları bana böyle söylüyordu ama yine de doktorun o nefis yüzüne bakmaktan kendimi alamadım. Beyaz önlüğünün sol tarafına takılmış plastik yaka kartından adını gördüm. Yazıya bir göz attım.</p>

  <p>Dr. Bânû Aksoy yazıyordu.</p>

  <p>Bânû Farsça asıllı bir kelimeydi. Ukalaca sırıtarak sordum. "Acem asıllı mısınız?"</p>

  <p>Doktor bu ani ve beklenmedik soru karşısında şaşırarak yüzüme baktı. "Neden sordunuz?" dedi.</p>

  <p>"İsminizden. Bânû; kadın, hatun, hanım anlamına gelir de," dedim. İnci gibi muntazam dişleri yeniden göründü.</p>

  <p>"Büyük babamın babası, I. Dünya Savaşı'nda Tebriz'den göç etmiş. Aslen o da Acem değilmiş. Vakti zamanında ticaret için İran'a gitmiş ve orada kalmış Türk asıllı bir tüccar, ama karısı Acem'miş. Orada evlenmiş, çoluk çocuğa karışmış. Bugün bile hepimiz çat pat Farsça konuşuruz." Sonra yine meraklı gözlerle bana baktı. Körkütük sarhoş ve bıçaklanmış olarak hastaneye getirilen tam sokak serserisi kılıklı bir adamın Farsça bir ismin manasını bilmesi onu şaşırtmış olmalıydı. Dikkatli ve seçici nazarlarla bir daha beni süzdü.</p>

  <p>"Siz Farsça bilir misiniz?"</p>

  <p>Gerçeklerimi ona söylemek istemiyordum.</p>

  <p>"Yok canım, nereden bileyim" diye mırıldandım. "Ama adımın manasını doğru söylediniz."</p>

  <p>"O kadarına bilmek denilmez." Sonra onu inandırmak için uydurdum. "Annemin adı da Bânû idi. Malumatım o nedenledir."</p>

  <p>"Yaa!" dedi. Ama nedense inanmadığını hisseder gibi olmuştum. Hâlâ yatağımın başucunda dikilmiş duruyordu. Sonunda dayanamayıp konuştu.</p>

  <p>"Biliyor musunuz?" diye sevimli bir şekilde mırıldandı. "Sizi ünlü birine benzetiyorum ama bir türlü çıkaramıyorum."</p>

  <p>Yüzüm kızararak kekeledim.</p>

  <p>"Kime?"</p>

  <p>"Eski bir sinema sanatçısına. Çok ünlü bir oyuncuya."</p>

  <p>Herhalde korktuğumun başıma gelmesinden olacak, çekinerek yatağın içinde biraz daha büzüldüm.</p>

  <p>"Sinema sanatçısına mı? Şaka mı ediyorsunuz? Ben de star olacak hava var mı?" Durakladı bir an. inkârıma rağmen tatmin olmamışa benziyordu. "Adınız İlyas Bayram'dı, değil mi?" Hemen, "Evet" dedim.</p>

  <p>"Adınız tutmuyor. Belki siz de hatırlarsınız; bir zamanlar Yeşilçam'ın çok tutulan yıldızlarından biriydi. Ayhan Işık'tan bile şöhretliydi."</p>

  <p>"Allah Allah" diye fısıldadım. "Kim acaba?"</p>

  <p>"Adı Metin Kazak. Çok uzun zamandır film çevirmiyor, televizyonlara da çıkmıyor. Çok yakışıklı bir gençti. Ben o zamanlar lisede öğrenciydim daha. Bütün genç kızların sevgilisiydi."</p>

  <p>Bu sefer ki gülümsemem gerçekten çok acıydı. Gerçi beni tanıyıp hatırlayan bazı insanların geçmişimi deşmeleri yüreğimde sızlamalara yol açardı ama bunu kanıksamıştım artık. Ta ki bugüne kadar.</p>

  <p>Güzel Doktor Bânû sanki beni can evimden vurmuştu. Bu kez gülümseyemeden fısıldadım. "Yapmayın Doktor Hanım! Nerede ben de o şans.. Sözünü ettiğiniz o artiste benzesem bugün sokaklarda bıçaklanan bir serseri olmazdım herhalde."</p>

  <p>Hak verircesine başını salladı. Birkaç saniye tereddüt eder gibi davrandı. Sonra çekinerek sordu.</p>

  <p>"İşsiz misiniz?"</p>

  <p>Benzerlik laflarından uzaklaşmak adeta sevindirmişti beni. Soruyu hemen cevapladım.</p>

  <p>"İşsizim."</p>

  <p>"Bir mesleğiniz var mı?"</p>

  <p>"Yok" dedim.</p>

  <p>"Peki, nasıl geçiniyorsunuz?"</p>

  <p>"Nasıl olacak, ufak tefek aylık işleri ile nafakamı çıkarıyorum işte."</p>

  <p>"Tabii, tahsilin de yok, değil mi?"</p>

  <p>"İlkokul mezunuyum."</p>

  <p>Sanırım tam bir sokak serserisi olduğuma ikna olmuştu ki, artık sizli bizli konuşmayı keserek sen diye hitaba başladı.</p>

  <p>"Evli misin, çoluk çocuk var mı?"</p>

  <p>"Yok, Doktor Hanım. Benim gibi bir berduşun evlilik neyine?"</p>

  <p>Dikkatle yüzüme bakmaya devam ediyordu. Hasta ve güçsüz halime rağmen işkillenmeye başlamıştım. Bu kadın niye bu kadar soru soruyordu acaba? Yoksa her hastasıyla bu kadar ilgilenir miydi? Sonra hiç ummadığım bir soru daha sordu.</p>

  <p>"Sabıkan var mı?"</p>

  <p>"Hayır" dedim başımı sallayarak. "Neden sordunuz?"</p>

  <p>Cevap vermedi. Kuşkulu bakışları hâlâ üzerimdeydi. Sorumu duymamış gibi davranıyordu. "Nerelisin sen?"</p>

  <p>Bir an düşündüm. Kaçamak bir karşılık vermek işime gelmişti. "Adanalıyım."</p>

  <p>Birden müstehzi bir gülüşle arkasını dönüp kapıya doğru yürüdü. Tam koğuştan çıkarken yüzüme bir daha bakıp sırıttı.</p>

  <p>"Yalan söylüyorsun sen. Yazık... " dedi.</p>

  <p>Arkasından bakakalmıştım.</p>

  <p>&nbsp;</p>
</body>
</html>
