<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx2509"></a>YİRMİBİRİNCİ BÖLÜM</h1>

  <p>KÜRT RIZA'nın adamlarından biri beni Bânû'nun villasına kadar bırakmıştı. Arabadan inip villanın hafif meyilli yolunu tırmanırken hâlâ bir hayal âleminde gibiydim. Artık vücudumda bir bıçak yarası vardı. Ama o ameliyatı yapan doktor adeta hayatımın gidişatını değiştirmiş, yalnız canımı kurtarmakla kalmamış, bundan böyle süreceğim yaşamın rotasına da yön vermişti. Kim ne derse desin, Bânû'ya âşıktım ve sevgilim benim talihimi değiştiren bir piyangoydu sanki. Kendimi müthiş şanslı saymalıydım ve ona çok şey borçluydum. Beni it kopukların yer aldığı cehennem gibi bir hayattan çekip, yine insan gibi yaşayacağım, geçmişime layık bir düzene sokan kadındı. O gençliğinde uzaktan âşık olduğu ünlü bir sinema oyuncusunu, yeniden hayata döndürmüş ve daha da önemlisi sevmeyi öğretmişti.</p>

  <p>Hayatımda ciddi anlamda ilk defa bir kadını seviyordum. Geçmişimde yaşamıma giren her çeşit kadından çok farklıydı o. Sarışını, esmeri, kızılı velhasıl akla gelebilecek her türlü kadınla flörtüm, gelip geçici maceralarım olmuş, lakin hiçbirine âşık olmamıştım. Bu ilk defa başıma geliyordu ve onsuz yaşayamayacağımı aslında çok iyi biliyordum. Evlenme meselesine gururum karşı çıkmıştı önce ve bunu kaba bir şekilde kendisine söylemiştim, ama aslına bakılırsa düpedüz halt etmekti bu. Bânû benim için bulunmaz Hint kumaşı, bir nimetti. Yatıp kalkıp Tanrı'ya dua etmeliydim. Benim gibi ayyaş bir serseriyi kısa sürede adam etmişti. Şimdi villaya girince ellerine kapanıp kaba davranışımdan ötürü özür dilemeliydim. Daha hayattan ne bekleyebilirdim ki? Kapısına şoför olarak girdiğim bir evde evin efendisi olmak üzereydim.</p>

  <p>Villanın kapısını çaldım.</p>

  <p>Kapıyı her zamanki gibi İzzet Efendi açtı. Yüzü asık ve soğuktu. Nedense bu adam bana bir türlü ısınamamıştı. Sanki yıllardır hizmet ettiği hanımının başına bir uğursuzluk getireceğime inanmış gibi bana mesafeli ve ilgisiz davranıyordu. Ona göre, bunu yüzüme karşı söylememekle beraber, ben bu kâşaneye uygun düşmeyen bir sokak serserisiydim. Aslında bunu yapmak istemezdim, ama sevgilimle evlenir evlenmez bu herife haddini bildirmek boynumun borcu olacaktı.</p>

  <p>Beni içeri alır almaz, "Hanımefendi sizi salonda bekliyor" dedi.</p>

  <p>Keyifle ilk kattaki büyük salona doğru yürüdüm. İçimden de kıs kıs gülüyordum; acaba bir süre sonra Bânû ile evleneceğimizi duyunca evin bütün çalışanları bana nasıl davranacaktı, çok merak ediyordum.</p>

  <p>Bu kez salonun kapısını vurmadan açtım.</p>

  <p>Sevgilim büyük koltuklardan birinde oturuyordu.</p>

  <p>Çok şık giyinmişti. Sırtında siyah bir elbise vardı. Giyiminde siyah rengi daima tercih ettiğini biliyordum artık. Gözlerinin içine gülerek baktım. Niyetim hemen yanına gidip ona sarılıp, öpücüklere boğarak yüz kere, bin kere özür dilemekti. Aptalca yaptığım hatayı telafi etmeli, beni bağışlamasını istemeliydim.</p>

  <p>Ama birden irkildim.</p>

  <p>Bânû'nun gözlerinde buz gibi bir ifade vardı. İlk düşüncem şu oldu; herhalde bana aşırı derecede kırılmıştı. Önemsemedim, nasıl olsa özür dilemeye hazırdım. Seven her kadın kırılınca sevdiğinin onun gönlünü almasını beklerdi, bu kaçınılmaz bir şeydi. Fakat daha ben ağzımı açmadan sert bir sesle konuştu.</p>

  <p>"Metin Bey lütfen şu zarfı alınız" dedi. "İçinde tazminatınız var. Umarım yeterlidir. Şu andan itibaren hizmetinize son veriyorum. Arabanın yedek anahtarını İzzet Efendi'ye bırakın ve müştemilattaki eşyalarınızı toplayarak villayı terk edin" dedi.</p>

  <p>Bir an kulaklarıma inanamadım.</p>

  <p>Şaka mı yapıyordu acaba?</p>

  <p>"Sevgilim" diye inledim. "Neler söylüyorsun sen?"</p>

  <p>Anında kaşları çatıldı.</p>

  <p>"Konuşmanıza dikkat edin. Bir şoför hizmet ettiği evin sahibiyle asla böyle konuşamaz."</p>

  <p>Aptallaştım birden.</p>

  <p>Ciddi olup olmadığını anlamak için tekrar yüzüne baktım. Mutlaka benden hıncını almak istiyordu. Eh, ne de olsa o da bir kadındı. Ne kadar kültürlü, anlayışlı ve sevecen de olsa, gururu incinen her kadın böyle davranırdı.</p>

  <p>"Anladım," diye mırıldandım. "Özür dilememi, pişman olduğumu söylememi bekliyorsun. Hepsini yapmaya hazırım zaten. Ama izin ver yanına geleyim, sana sarılayım ve şimdi ben sana evlenme teklif edeyim. Hem de seni öpücüklere gark ederek."</p>

  <p>"Neler saçmalıyorsunuz siz? Ne evlenmesi, ne öpücüğü?"</p>

  <p>Durakladım. Belli ki çok kızgın ve kırılmıştı. Aynı anda elindeki zarfı uzattı.</p>

  <p>"Alın bunu ve derhal evimi terk edin."</p>

  <p>Bir an kuşkuya düştüm. Ciddi mi konuşuyordu?</p>

  <p>"Yoksa evlenmekten vaz mı geçtin?"</p>

  <p>"Aklınızı mı oynattınız siz? Bir şoför parçasıyla gerçekten evlenebileceğimi nasıl düşünüyorsunuz? Bütün bunlar babam için çok hayati olan o zarfı elde etmek uğruna tertiplenmiş bir oyundan ibaretti. Bu kadar saf olabileceğinizi sanmamıştım."</p>

  <p>Bir anda buz kestim.</p>

  <p>Elim ayağım kasıldı, gözlerim kararır gibi oldu. Çok adi ve pis bir oyuna geldiğimi anladım. Sonra içimi dalga dalga bir hırs ve hiddet kapladı. Karşımda duran kadına inanılmaz bir öfkeyle baktım. Her an patlayabilirdim.</p>

  <p>Hafifçe sendelediğimi hissettim.</p>

  <p>Fakat buna müstahaktım. Bütün aptallık bendeydi. İşin en başından beri inanılmaz bir rüya görüyordum. Onun gibi zengin ve doktor olmuş birinin benim gibi eski bir sinema artistine, ama gerçekte meteliksiz ve sokak serserisine dönüşmüş bir adama âşık olması ve de evlenmeye kalkışması hiç kuşkusuz ham bir hayaldi. Lakin ben bu basit tuzağa düşmüştüm.</p>

  <p>Kargalar bile gülerdi bu olaya.</p>

  <p>Tam bir eski zaman Yeşilçam senaryosuydu yaşadığım. Doğrusu eski işime uygun bir şekilde kullanmışlardı beni. Aslında kızacak değil, gülünecek haldeydim. Filhakika ağırıma gitmişti ama ummadığım bir tarzda gülmeyi başardım.</p>

  <p>Benim güldüğümü görünce kaşlarını çatarak homurdandı.</p>

  <p>"Neye gülüyorsunuz?"</p>

  <p>"Size değil" dedim. "Aptallığıma gülüyorum."</p>

  <p>"Neden?" diye sordu.</p>

  <p>"Alkolle haşır neşir olduğum yıllar gerçekten beynimi çürütmüş ama ben bunu idrak edemedim. Ve aptalca bir tuzağa alet oldum."</p>

  <p>"Evet, bu doğru. Siz zavallı bir sokak serserisisiniz. Size ilgi duyacağımı düşünmeniz de çok gülünçtü."</p>

  <p>Başımı salladım, "Evet, haklısınız" dedim. "Ama kabul edin ki siz de çok aşağılık bir yaratıkmışsınız."</p>

  <p>Pis pis sırıttı.</p>

  <p>"Neden?"</p>

  <p>"Bir adamın saf ve temiz hayal dünyasına girip, kendinizi ona âşık ettiniz."</p>

  <p>"Saçmalamayın. Bana âşık olmaya kalkışmanız büyük cüret."</p>

  <p>Tepem yine atmaya başlıyordu. İğrenerek yüzüne baktım.</p>

  <p>"Ama yatakta benle sevişirken hiç de böyle düşünmüyordunuz" dedim.</p>

  <p>Beni bir pisliğe bakıyormuş gibi süzdü.</p>

  <p>"Menfaatimiz onu gerektiriyordu. Ayrıca yatakta da pekiyi olduğun söylenemez. Bir zamanlar hakkında çıkarılan rivayetler palavraymış. Ben senden çok daha iyilerini tanıdım."</p>

  <p>O an içimden yüzüne bir tokat atmak geldi.</p>

  <p>Ama sonra bunun çok anlamsız olduğunu düşünerek geri dönüp salondan çıkmaya kalkıştım.</p>

  <p>Arkamdan seslendi. "Dur bir dakika."</p>

  <p>Dönüp bana iğrenç görünen yüzüne baktım. "Daha ne istiyorsun?"</p>

  <p>"Zarfı almayı unuttun. İçinde sana bir müddet yetecek kadar para var. Ayrıca aldığım elbiseler ve diğer giyecekleri de götürebilirsin. En azından seni bir müddet idare eder. Yine de sana yardımlarından dolayı borçlu kalmak istemeyiz."</p>

  <p>"Lanet olsun" diye homurdandım. "Paran da, aldığın elbiselerde sen de kalsın. Benim birkaç parça çula müdanam yok."</p>

  <p>Gayet sakin bir şekilde homurdandı.</p>

  <p>"Bence hata edersin. Yeni bir iş buluncaya kadar nefesin kokar."</p>

  <p>"O husus seni ilgilendirmez."</p>

  <p>Omuzlarını silkti. "Sen bilirsin" dedi.</p>

  <p>Kapıya yürüdüm tam tokmağı çevirip çıkarken geri döndüm birden. Kafam karışmış bir şekilde duraklayıp sordum.</p>

  <p>"Beni ameliyat ederken o zarfın bende olduğunu biliyor muydun?" dedim. Başını iki yana salladı.</p>

  <p>"Hayır, bilmiyordum."</p>

  <p>"Peki, ne zaman öğrendin?"</p>

  <p>"Babam zarfı saklayan kişinin bıçaklanarak benim hastaneme getirildiğini söyleyince öğrendim. Zira o gece bizim hastaneye getirilen tek bıçaklanma vakası sendin."</p>

  <p>İşte bu garipti.</p>

  <p>Babası bıçaklandığımı kimden öğrenmiş olabilirdi ki?</p>

  <p>"Peki, baban kimden duymuş?"</p>

  <p>Güldü.</p>

  <p>"Ne kadar safsın. Hâlâ tahmin edemiyor musun?"</p>

  <p>Saf saf yüzüne baktım.</p>

  <p>"Hayır, hiçbir fikrim yok" dedim.</p>

  <p>"O kahvehane sahibinden. Adı neydi hani?"</p>

  <p>Gözlerim irileşmişti şaşkınlıktan.</p>

  <p>"Cevat Baba'dan mı?" diye kekeledim.</p>

  <p>"Evet, o adamdan. Babamın çok eski adamlarından biridir o."</p>

  <p>Bütün hayallerim birer birer çöküyordu. Etrafımda dost olarak tanıyıp bildiğim insanların kötü emellere alet olduklarını anlamam beni müthiş bir şaşkınlığa sürüklüyordu.</p>

  <p>"Yani Cevat Baba da bu işin içinde miydi?"</p>

  <p>İlgisizce bana baktı yine.</p>

  <p>"Ha şunu hileydin. O kahveci haberi duyar duymaz hemen durumu babama iletmiş."</p>

  <p>Artık diyecek bir şeyim kalmamıştı. Elim tekrar tokmağa uzandı. Ama kör olası şeytan şimdi aklıma bir yığın sorular taşıyordu. Hâlâ tatmin olmadığım yanlar vardı bu meselede.</p>

  <p>"Bir dakika," dedim. "Cevat Baba'nın beni çırağının evinde sakladığından da haberiniz var mıydı?"</p>

  <p>Hafif bir kahkaha attı.</p>

  <p>"Meğer ne kadar safmışsın. Vardı tabii."</p>

  <p>"Öyleyse neden baban o zaman üzerime çullanmadı?"</p>

  <p>Sanki çok basitmiş gibi o güzel dudaklarını büzerek cevap verdi.</p>

  <p>"Babam o kahveciyle evine girip her yanı araştırmış ama zarfı bulamamışlar. İşte o zaman ben devreye girdim. Merak etme baba dedim, ben onu konuşturur zarfı nereye sakladığını öğrenirim diye garanti verdim."</p>

  <p>Tekrar tiksinerek yüzüne baktım.</p>

  <p>"Nasıl emin olabilirdin ki?"</p>

  <p>"Yine anlamsız bir sual soruyorsun. Dilersem her erkeği parmağımın ucunda oynatmasını bilirim. Hiçbir erkek güzelliğimden yakasını sıyıramaz. Benim için çok kolay bir avdın."</p>

  <p>Haklı olabilirdi.</p>

  <p>Nitekim aptal gibi ona tav olmuştum.</p>

  <p>"Hastaneden çıktıktan sonra Bebek'teki karşılaşmamız da planlı mıydı?"</p>

  <p>"Ha şunu bileydin. Ayrıca bir şeyi daha belirtmek isterim" dedi. Bön bön yüzüne baktım.</p>

  <p>"Neyi?"</p>

  <p>"Ben Türk filmlerini izlemeye hiç gitmem. Yani daha önce seni sinemada da hiç seyretmedim. Ayrıca tipin de bana çok soğuk gelirdi. Yıllar sonra televizyonda bir filmini seyrettiğimi hatırlıyorum. Aktör olarak da yeteneğin hiç yokmuş."</p>

  <p>Dudaklarımı kemirdim.</p>

  <p>"Sen gerçekten iblisin tekiymişsin" diye kükredim. "Keşke senle hiç karşılaşmasaydım."</p>

  <p>"Ne yapalım, kader" dedi rahatlıkla.</p>

  <p>"Senden nefret ediyorum."</p>

  <p>"Hiç umurumda değil. Nefret etsen ne yazar. Sen benim için karınca kadar değeri olmayan zavallı bir yaratıksın. Karşıma çıktın ve seni kullandıktan sonra ezip geçtik. Hadi şimdi güle güle."</p>

  <p>Kapıyı ardına kadar açtım. Tam adımımı atacağım sırada yine arkamdan seslendi. "Dur" dedi. "Henüz lafım bitmedi."</p>

  <p>Acaba akıtacağı ne zehir kalmıştı içinde? Doğrusu merak ediyordum. Bu yaşa gelinceye kadar her çeşit insanı tanıdığımı sanırdım, ama böylesine adi, düzenbaz, ikiyüzlü birini hiç görmemiştim. Şaşmamak gerekirdi, mafya lideri bir babanın kızından daha ne beklenirdi ki?</p>

  <p>Son bir kere daha durup ne diyeceğini bekledim.</p>

  <p>Küstah bir şekilde sırıtıyordu.</p>

  <p>"Sana benden bir tavsiye" dedi. "Yerinde olsam kesinlikle Beyoğlu yakasına gitmem. Tahmin edersin herhalde Laz Dursun'un adamları her yerde seni arıyorlardır şimdi ve gördükleri ilk yerde yeniden seni bıçaklayacaklardır. Ameliyatını ben yapmıştım, fakat bedenin ikinci bir operasyonu kaldırmaz artık. Sakın unutma."</p>

  <p>Tüylerim diken diken oldu.</p>

  <p>Bir insan bu kadar basit ve alaycı olamazdı. Nefretle yüzüne baktım son bir kere. Evet, Allah onu fizik olarak kusursuz, hatta mükemmele yakın yaratmıştı, ama neden bu kadar ruh ve vicdan fakiri yapmıştı acaba? Bu ancak ilahi adaletsizlik olabilirdi.</p>

  <p>Ne diyebilirdim ki?</p>

  <p>Cevap vermek bile abesti. Usulca kapıyı kapattım ve hızlı adımlarla villayı terk ettim.</p>

  <p>&nbsp;</p>
</body>
</html>
