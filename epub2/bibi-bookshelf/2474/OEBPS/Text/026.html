<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx2812"></a>YİRMİDÖRDÜNCÜ BÖLÜM</h1>

  <p>YİNE başıboş sokaklardaydım işte. Kürt Rıza'nın ihtişamlı binasından çıkarken kapıda görevli gibi biri yanıma yaklaşıp, "Arabanız var mı, beyefendi? Yoksa sizi evinize bırakalım mı?" diye sordu. Alay mı ediyor acaba, diye görevlinin yüzüne baktım. Ne arabası ulan, başımı sokacak, geceyi geçirecek yerim bile yok, demek isterdim ama diyemedim tabii. Adama cevap bile vermeden yürüyüp gittim.</p>

  <p>Dışarısı buz gibi soğuktu. Üstelik yağmur da yağmaya devam ediyordu. Biraz açılmıştım, fakat devirdiğim bir büyük şişe rakının tam etkisinden de kurtulduğum söylenemezdi hâlâ. Tabiri caizse çakırkeyif sayılırdım.</p>

  <p>İşin tuhafı, yaşamak, hayatta kalmak hoşuma gitmişti. İnsan tüm karamsarlığına rağmen ölüme sıcak bakamıyormuş meğer. Bir süre evvel içerken bu hayattan göçüp gitmek iste-. meme şaşıyordum şimdi. Umutlanır gibi oldum. Bu kadar bedbin olmakta anlamsızdı; bundan evvel nasıl yaşıyorsam, iyi kötü o hayatı yine sürdürürdüm. Şu anda öncelikli sorunum kalacak bir yer bulmaktı. Kürt Rıza ve kızı beni kullanmışlardı, ama adamı takdir ediyordum doğrusu; az önce çalışma odasında benim himayem altında olduğun sürece kimse kılına dokunamaz, demişti. Gariptir fakat ona inanıyordum, böyle insanlar düzenbaz ve menfaatlerine düşkün olabilirlerdi, ama Kürt Rıza verdiği söze sadık bir adam gibi gelmişti bana. Sanırım şimdilik Laz Dursun problem olmayacaktı.</p>

  <p>Caddedeki otobüs durağına doğru yürüdüm.</p>

  <p>Nereye gideceğimi bilmiyordum henüz. Aklıma hiçbir olasılık gelmiyordu. İster istemez Cevat Baba'yı düşündüm. Artık onun Bodrum Palas'ında kalamazdım. Orası ziyadesiyle tehlikeliydi; ayrıca yaşlı kahveciye de kırılmıştım. O da bana oynanan oyunun bir parçası olmuştu. Beni himaye ediyor, gözetip kolluyor maskesi altında, meğer Rıza'ya yardakçılık yapıyormuş. Bu hiç aklıma gelmemişti. Biraz da hak verdim; hiç kimse, hele o yaştan sonra başının Kürt Rıza gibi biriyle derde girmesini istemezdi. Bir tercih yapacaksa onun tarafını tutması doğaldı. Hayatını benim gibi bir serseri için riske atacak hali yoktu ya.</p>

  <p>Otobüs beklemeye başladım.</p>

  <p>Durak tenha sayılırdı. Yan tarafta üniversite öğrencisi olduğunu tahmin ettiğim iki gençten başka kimsecikler yoktu. Benimle hiç ilgilenmiyorlardı.</p>

  <p>Üşümeye başlamıştım. Sırtımdaki ceket yetersizdi. Hatta titriyordum. Kanımdaki henüz ıtrah edemediğim alkolünde etkisi olabilirdi bunda. Birden gözüm Rıza'nın iş hanının bahçesinden çıkan iki arabaya takıldı. Öndeki arabayı tanımıştım hemen. Bu Bânû'nun otomobiliydi. Yanlış mı görüyorum acaba, diye gözlerimi kısıp bir daha baktım. Yanılmıyordum, direksiyonda o vardı. Arkasından da üç kişilik koruma ekibi geliyordu, gri bir arabayla.</p>

  <p>Vay canına, diye homurdandım.</p>

  <p>Demek o iblis kadın beni kovduktan sonra tekrar babasının işyerine dönmüştü. Acaba ne dümenler çeviriyorlardı yine?</p>

  <p>Görünmek istemedim. Ama durakta kendimi siper edeceğim kapalı bir bölüm yoktu. Şehirdeki otobüs durakları nedense son zamanlarda hep şeffaf ve içerisi görülecek şekilde yapılıyordu.</p>

  <p>İnce direklerden birinin arkasına sindim. İnşallah beni görmez, diye dua ediyordum. Zira o şeytan kadın artık hayatta bir daha karşılaşmak istemediğim tek insandı.</p>

  <p>Arabalar yaklaşıyordu. Gözucuyla onları izliyordum. Oldukça ağır ilerliyorlardı, sanki birini arar gibi. Yüreğim çarpmaya başladı. Yoksa aradıkları kişi ben miydim?</p>

  <p>Ama Bânû beni neden arayacaktı ki? Her türlü hakareti yapıp, aptallığımı yüzüme vurduktan, istedikleri zarfın yerini de öğrendikten sonra beni kovmuştu. Artık benle bir alıp veremediği olamazdı. Onun indinde adi, serseri bir ayyaşın tekiydim. Benim peşimde olamazdı.</p>

  <p>Ama neden hızlanmıyorlardı?</p>

  <p>Yol bomboş sayılırdı. Şeytan'ın o nefis gözleri hiç durmadan etrafı kolaçan ediyordu, sanki birini arar gibi.</p>

  <p>Nihayet nazarları bana takıldı. Arabaya birden hız verip tam kapalı durağın önünde durdu. Arkasındaki araba da hemen peşinden gelmişti. Otomatik kumanda ile bulunduğum taraftaki ön camı indirip, emredici bir ses tonuyla homurdandı.</p>

  <p>"Atla arabaya!"</p>

  <p>Tüylerim diken diken oldu. Hâlâ bana emrediyordu. Kafam zaten kıyaktı, bu kadarı tepemin atmasına yetti de arttı bile.</p>

  <p>"Ben senin şoförün değilim artık. Bana emir veremezsin!" diye bağırdım. Kaşları çatıldı, başını eğerek söylendi.</p>

  <p>"Arkadaki korumalara emir verip seni zorla içeriye tıkdırmamı mı istersin?" dedi. Baktım, son derece ciddiydi.</p>

  <p>Onun bu mütehakkim haline alışık değildim. Bu yüzünü ilk defa görüyordum. Ama şaşmamak gerekirdi, ne de olsa o Kürt Rıza'nın kızıydı. Armut dibine düşer derlerdi.</p>

  <p>İçimi yine bir ürperti kapladı.</p>

  <p>Hâlâ ne istiyordu bu kadın benden? Aramızdaki defter bu sabah kapanmamış mıydı?</p>

  <p>Tereddüt ettim. O arabaya binmek istemiyordum. Lakin bu ailenin fertleri şakaya gelmez, her türlü rezaleti çekinmeden yapabilirlerdi. Gerekirse hiç utanıp arlanmadan sokaktan adam da kaçırırlardı. Son bir direnişle sesimi yükselttim.</p>

  <p>"Ne istiyorsun hâlâ?"</p>

  <p>"Kes sesini ve atla arabaya. Bu seni son uyarışım yoksa ağzını burnunu patlata patlata seni arabaya tıktırırım."</p>

  <p>Yapar mı, yapardı hani.</p>

  <p>Duraktaki iki genç dehşete kapılmış gibi bizi seyrediyorlardı. Meseleyi daha fazla uzatmanın anlamı yoktu. Sözde Kürt Rıza beni himayesine almıştı, ama anlıyordum ki bu himaye kendi öz kızına karşı geçerli değildi.</p>

  <p>Çaresiz kapıyı açıp, yanına oturdum.</p>

  <p>Hiddetten titriyordu Bânû. Yüzüme bakmadan arabayı köküne kadar gazladı. Lastiklerden acı sesler çıkarak araba yerinden fırladı. Onun böyle çılgın araba süreceğini hiç ummazdım. Bir yandan da meraktan çatlayacaktım. Bu kadının derdi neydi acaba? Beni nereye götürüyordu? Aklıma hiçbir ihtimal gelmiyordu. Evine gidemezdik, zira beni kovan oydu.</p>

  <p>İstinye sapağına doğru arabayı sürmeye devam etti. Şimdi hızını biraz daha azaltmıştı. Yan aynadan arkaya bir göz attım. Korumalar peşimizdeydi. İstinye'den sahile doğru inerken nihayet iğrenir gibi konuşmaya başladı.</p>

  <p>"Leş gibi rakı kokuyorsun. İmbiğin içine mi düştün?"</p>

  <p>Cevap vermek istemiyordum. Sustum.</p>

  <p>"Sana bir sual sordum" dedi. "Konuşsana."</p>

  <p>"Seninle artık konuşacağım bir şey yok."</p>

  <p>"Ya öyle mi artist bozuntusu? Demek konuşmaya tenezzül etmiyorsun benimle?"</p>

  <p>"Evet. Aynen öyle."</p>

  <p>"Ama az sonra bu yaptıklarını burnundan fitil fitil getireceğimi biliyor musun?"</p>

  <p>İrkildim. Ne demek istiyordu acaba? Bana daha ne yapabilirdi ki? Yoksa babasının yapmadığı şeyi, yani şiddet kullanmayı o mu deneyecekti?</p>

  <p>Yoo, bu zayıf bir ihtimaldi. Her ne olursa olsun, ruhu ne kadar çürümüşse de Bânû'nun şiddete başvuracağına ihtimal veremezdim. Gerçi o ikiyüzlü bir kadındı; bir yanda başarıyla oynadığı, müşfik, iyiliksever, insancıl doktor kimliği, diğer yanda da herhalde babasından tevarüs ettiği eşkıya, düzenbaz, aşağılık, iğrenç çehresi vardı. Muhtemelen şu anda hırsa kapılmış, babasından intikal eden yanı ağır basıyordu.</p>

  <p>Ama ben onu bu derece sinirlendirecek ne yapmıştım ki?</p>

  <p>Beni oyununa alet eden, yüzüme karşı hakaretler savuran, beni kovan oydu. Gıkım bile çıkmamış, kendi enayiliğimi anlayıp uzaklaşan da ben olmuştum. Sabredelim bakalım, diye geçirdim içimden. İşin sonu nereye varacaktı.</p>

  <p>Sesim çıkmıyordu artık.</p>

  <p>Sahile inince villaya doğru yöneldik. Anlaşılan eve gidiyorduk. Ama niye? Beni neden oraya götürüyordu yeniden. Benim orada ne işim olabilirdi?</p>

  <p>Villanın otomatik açılıp kapanan demir parmaklı bahçe kapısından girerken arkadaki korumalar klakson çalarak adeta görevlerinin bittiğini haber verdiler ve onlar yola devam edip gittiler. Şimdi biz bahçede yalnızdık.</p>

  <p>Bânû arabayı tam dış kapının önünde durdurdu. Hızla arabadan inerken bana seslendi.</p>

  <p>"Arabayı garaja çek ve içeriye gel. Çabuk ol."</p>

  <p>Neredeyse çıldıracaktım. Bana hâlâ şoförü gibi muamele ediyordu. Hatta daha kötüydü; onun yanında çalışırken asla böyle küstah davranışlarına şahit olmamıştım. Sinirden alt dudağımı dişledim. Bu kadın gerçekten insanı katil edebilirdi. Cinayetler asıl bu tür ağır tahrikler nedeniyle işleniyordu galiba.</p>

  <p>Yine sesim çıkmadı.</p>

  <p>İşin aslını öğreninceye kadar sabredecektim. O hızla eve dalarken ben şoför mahalline geçip arabayı kapalı garaja çektim. Sonra itidalimi kaybetmemek için dualar ederek ana binaya doğru yürüdüm. Bakalım beni karşısına alıp ne diyecekti?</p>

  <p>Heyhat! Ona olan tüm kızgınlık ve nefretime rağmen alıştığım villaya dönmek içimde garip, ama yersiz bir rahatlama yaratmıştı. Ne acıdır burayı bir zamanlar bayağı benimsemiştim. Hani haksız da sayılmazdım; daha dün gece onun yatağında hayatım boyunca unutamayacağım nefis bir aşk gecesi yaşamıştım. Şu hayat ne tuhaf, diye mırıldandım kendi kendime. Dün gece sanki dünyalar benimdi, bu sabah ise hayat şemsiyesi birden tersyüz olmuş, her şey beklenmeyen bir şekilde kötüye gitmişti. Evet, şu an Bânû'dan nefret ediyordum, ama daha yirmi dört saat evvel o benim için erişilmez kadındı. Lanet olsun her şeye, diye homurdandım.</p>

  <p>Kapıyı yine her zamanki soğuk çehresiyle İzzet Efendi açmıştı. Ölçülü sesiyle, "Salona geçin. Hanımefendi sizi orada kabul edecek" dedi.</p>

  <p>Salona yürüdüm, fakat kapıyı vurmadan açtım.</p>

  <p>Koltuklardan birinde onu oturuyor göreceğimi sanmıştım, ama Bânû salonda değildi. Çaresiz içeriye girip kapıyı kapattım. Hangi cehenneme gitmişti acaba küçük Şeytan? Her neyse, herhalde biraz beklemek zorunda kalacaktım. Umursamadım, buraya kadar geldikten sonra kapıyı vurup gidecek halim yoktu ya.</p>

  <p>Beklemeye başladım.</p>

  <p>Aradan bir on dakika kadar geçti. Hanımefendi hâlâ ortalarda yoktu.</p>

  <p>Yavaş yavaş sinirleniyordum. Daha ne kadar bekleyecektim hanımefendinin teşrifini?</p>

  <p>Bir on dakika daha geçti. Tenezzül edip salona gelmemişti.</p>

  <p>Basıp gitmeyi düşündüm. Kim durdurabilirdi ki beni? İçimden lanetler okumaya devam ediyordum. Kaç kere oturup yerimden kalkmıştım. Huzursuzdum tabii.</p>

  <p>İşte tam o sırada kapı aralandı ve eşikte Vildan'ın mütebessim çehresi göründü. "Hanımefendinin acelesi var, sizi yukarıda bekliyor" dedi. Elimde olmadan yeniden irkildim.</p>

  <p>Yukarısı dediği yer, yatak odası olmalıydı. Aramızdaki o kahredici konuşmadan sonra beni nasıl yatak odasına çağırabilirdi bu kadın? İnanmak istemedim, bön bön Vildan'ın suratına baktım. Ancak kekeleyerek, "Yatak odasına mı?" diyebildim.</p>

  <p>Vildan sorumu duymamış gibi, haberi ilettikten sonra usulca kapıyı örtüp uzaklaşmıştı.</p>

  <p>Düşünmeye başladım, bu kadın neyin peşindeydi? Daha bu sabah hakkımda sarf ettiği bunca ağır laftan sonra ne cesaretle beni yeniden yatak odasına çağırıyordu? İnsan utanırdı. Niyeti ne olabilirdi ki? .</p>

  <p>Hem sonra Vildan'ın' yüzündeki acayip sırıtış da neyin ne-siydi? Gözümden kaçtığını mı sanıyordu. Bânû rahat bir dolap çeviriyordu ve Vildan da bunun farkındaydı. Hâlâ tam ayılmış sayılmazdım, ama bir şeylerin döndüğünü de idrak edecek kadar toparlanmıştım.</p>

  <p>İçime bir kurt düştü.</p>

  <p>Yoksa diye geçirdim içimden, yukarıda yeniden bir aşk sahnesi mi yaşayacaktım. Önce bu düşünceyi hemen kafamdan silmeye çalıştım. Olacak şey değildi. Beni rezil rüsva etmesinin üzerinden daha yirmi dört saat geçmemişti. Bir kadın nasıl olurdu da, bu sabah yaşananlardan sonra yeniden benimle sevişmeye kalkışırdı. Saçma, olamaz diye mırıldandım içimden. Ama ne yalan söyleyeyim, bunca öfke ve nefretime rağmen içimi sıcak bir heyecanın kapladığını da itiraf etmeliydim.</p>

  <p>Olamaz mıydı sanki?</p>

  <p>Aynı sabah beni kolumdan çekiştirip zorla babasının işyerine götürüp bu adamla evlenmeye kararlıyım diye bangır bangır bağıran o değil miydi? Kadınları iyi tanıdığımı sanırdım, yanılmıştım galiba, Bânû nevi şahsına münhasır, eşi menendi görülmemiş bir tipti.</p>

  <p>Hayret, üst kata çıkan merdiveni tırmanırken yüreğim tıp tıp atmaya başlamıştı. Hâlâ neyle karşılaşacağımı bilmiyordum, fakat sanırım o da yaptığına pişman olmuş ve bunu telafi etmek için aklınca bir plan uygulamaya kalkışıyordu. Eh, bunu yapmakta da oldukça mahirdi doğrusu.</p>

  <p>Kapıyı tıklattım.</p>

  <p>Eh, burası salon değil, mahrem bir yerdi ve nasıl bir manzara ile karşılaşacağımı doğrusu tahmin edemezdim. Sevgilim kafasına bir numara yapmayı koyduysa, hiç umulmadık şeyleri de deneyebilirdi. Önü açık bornozuyla, iç çamaşırlarıyla, hatta çırılçıplak görsem bile şaşmamam gerekirdi. Ama kapıyı tıklatırken farkına varmıştım; gün boyu rezil, iblis, utanmaz diye bahsettiğim kadından şimdi yine sevgilim diye geçiriyordum aklımdan.</p>

  <p>Aslında kendimden utanmalıydım.</p>

  <p>İnsan bu kadar çabuk fikir değiştiremezdi. On dakika evveline kadar nefretle andığım kadından şimdi sevgilim diye bahsediyordum. Asıl tutarsızlık bendeydi. Hiddetim ve incinen gururum geçici de olsa aşkımı frenlemişti, ama ondan en ufak bir yakınlık görünce yine tabla teslim yelkenleri suya indiriyordum.</p>

  <p>Aşkın gözü kör olsun, diye homurdandım. Ne yapabilirdim ki, bunca yaşıma rağmen bir kadını gerçek anlamda ilk defa seviyordum.</p>

  <p>İçerden ses gelmedi.</p>

  <p>Kapıyı bir daha tıklattım. Neden sonra sesini duydum. "Gel gel, gir içeri."</p>

  <p>Yumuşacık, mülayim ve davetkârdı ses tonu.</p>

  <p>Kapıyı usulca araladım. Başımı aralıktan içeriye uzattım. Yatak odası boştu. Herhalde yatak odasından geçmeli özel banyosunda olmalıydı. Durup bekledim.</p>

  <p>O tekrar söylendi.</p>

  <p>"Vildan, haber verdin mi şoföre. Birazdan yukarı çıksın. Az sonra hazır olurum."</p>

  <p>İrkildim yine. Yoksa beni Vildan mı sanmıştı? Sesimi çıkarmadan kapının önünde bekledim.</p>

  <p>"Vildan!"</p>

  <p>Yine hizmetkârına sesleniyordu.</p>

  <p>"Cevap versene ayol! Şu bornozumu getir bana."</p>

  <p>Yoo, bu sefer numarayı yemeyecektim. İçeriye girenin Vildan olmayıp ben olduğumu bildiğine kalıbımı basabilirdim. Yine kadınsal bir numara çekiyordu bana. Onun çıplaklığını görünce teslim olacağıma, en ufak bir itirazda serdedemeyeceğime emindi. Vildan az önce aşağıya inip hanımefendi sizi yukarıda bekliyor demişti; hiç daha banyodayken, art niyetli olmasa onu yukarı çağır diye tembih eder miydi?</p>

  <p>Açıkça anlamıştım kendini teşhir etmek istiyordu.</p>

  <p>Güzelliğine, dişiliğine, cazibesine olan zaafımı benden iyi biliyordu. Aklınca bu bir özür dileyiş, kadınsal bir oyun, aradaki buzların erimesi için bir taktik uygulamasıydı.</p>

  <p>Sırıttım içimden.</p>

  <p>Ben de oyuna oyunla karşılık verecektim.</p>

  <p>Bu kez sesi biraz daha hırçın çıktı.</p>

  <p>"Vildan getirsene şu bornozumu üşümeye başladım."</p>

  <p>Seslendim. "Bânû Hanım. Gelen Vildan değil benim."</p>

  <p>Aklınca bornozu alıp yanına gideceğimi, orada aç kurtlar gibi birbirimize bakacağımızı, sonra her şeyi unutup kucaklaşacağımızı planlamıştı. Oysa böyle bir şey yapmaya hiç niyetim yoktu. En azından şimdilik.</p>

  <p>Banyo bölümünde ani bir sessizlik oldu. Hafif bir su şırıltısı duyar gibi oldum. Sanırım küvetten çıkıyordu. Mutlaka yanına gitmediğim için bozulmuş olmalıydı. Dün gece geçirdiğimiz unutulmaz anlardan sonra yanına gitmeyince artık planının tutmadığını anlamıştı. Bakalım şimdi nasıl bir tavır takınacaktı. Sabırla bekledim.</p>

  <p>Ama dudaklarımda sinsi bir tebessüm vardı. Bornozuna sarılmış olarak banyo kapısının eşiğinde göründü. Her yerini örtmüş, kuşağını da beline sıkı sıkı bağlamıştı. Kaşları çatık, yüzü öfkeliydi.</p>

  <p>"Ne işin var senin burada?" diye gürledi.</p>

  <p>Artık tongaya basmazdım, o bir defa olurdu. Sırıttım.</p>

  <p>"Hizmetçinizle beni çağırmadınız mı?" dedim.</p>

  <p>"Terbiyesizin zoruna bak" dedi. "Herhalde seni yatak odama çağırmadım."</p>

  <p>Hiç bozuntuya vermedim.</p>

  <p>"Vildan yukarıda beni beklediğinizi söyledi."</p>

  <p>"Ama yatak odamda değil. Yandaki ufak çalışma odamda kabul edecektim seni."</p>

  <p>Numaraydı tabii. Bu kez kanmayacaktım. "Fark etmez" diye mırıldandım.</p>

  <p>"Ne demek fark etmez? Yatak odama nasıl habersiz girebilirsin."</p>

  <p>Ok yaydan çıkmıştı artık. Alkol şimdi beni biraz daha cüretkâr kılmıştı.</p>

  <p>"Fark etmez tabii" diye devam ettim. "Dün gece de sabaha kadar bu odadaydım, unuttunuz mu?"</p>

  <p>"Seni serseri piç kurusu," diye üstüme yürümeye başladı. Bir an afalladım. Aklımca ben de ona numara çekiyordum, ama yüzüne bakınca onun gerçekten ciddi ve saldırmak niyetiyle üstüme geldiğini hissettim. Hiç şakası yoktu. Sağ elini havaya kaldırmış, yüzüme bir şamar atmaya hazırlanıyordu.</p>

  <p>Neyse ki atik davrandım ve bileğini havada kavradım. Kurtulmaya çalıştı elimden, ama bileğini bırakmıyordum. İtişip kakışmaya başladık. Yeni banyodan çıkmış olduğundan teninden yayılan mis gibi sabun kokusu genzime doluyordu. Saçları ıslaktı. Fazla bağırmıyor, ama benle gücünün yettiği ölçüde boğuşuyordu. Bıraksam hiç kuşkum yok, yüzümü gözümü tırmalayacak, bana vurmaya kalkışacaktı. Bu defa öteki kolunu da kavradım, bedenini kendime doğru çektim.</p>

  <p>Önce yanıldığımı sanmıştım ama aslında sevgilim bu hoyratça itişip kakışmadan haz duyuyor, hoşuna gittiği gibi cinsel bir hazda alıyordu. Yıllar önce buna benzer yakınlaşmaları başka kadınlarla da yaşamıştım kuşkusuz, ama onların hiçbirini severek, isteyerek yapmamış, belki önünde sonunda kendisini teslime hazır olan bir kadının taktiği olarak düşünmüştüm. Hoş bu kez de fazla değişen bir şey yoktu, ama Bânû'yu sevdiğim için bu mizansenden bende zevk alıyordum. Hoşlanmasa yeri göğü birbirine katar, evdeki tüm personeli yukarıya toplardı. Benle uğraşıyor, ama bağırmıyordu. Aramızdaki hırlaşma banyodan bile duyulmazdı.</p>

  <p>"Senden nefret ediyorum," diye homurdandı kollarımın arasında.</p>

  <p>"Yalan söylüyorsun. Bana deli divane oluyorsun" dedim.</p>

  <p>"Bırak beni."</p>

  <p>"Hayır, bırakmayacağım."</p>

  <p>"Ya... Peki, ne yapacaksın?"</p>

  <p>"Senin asıl istediğini. Önce her tarafını öpeceğim. Vücudunun her bir zerresini sonra... "</p>

  <p>"Asla. Buna asla izin vermeyeceğim."</p>

  <p>"Göreceğiz bakalım."</p>

  <p>Aslında tam birbirine âşık iki sevdalı gibi oynaşıyorduk. Bunun başka açıklaması olamazdı.</p>

  <p>Onu yavaş yavaş sürükleyerek yatağa doğru götürüyordum. Hâlâ bana direniyordu, ama o da oyunun bir parçasıydı. Bir ara kollarını bırakıp beline sarılarak ayaklarını yerden kesip havalandırdım. Hiç itiraz etmedi. Sadece debeleniyor, omuzlarıma sözde durumdan müştekiymiş gibi hafif darbeler indiriyordu. Yatağa bırakmadan önce etli dudaklarını ağzımın içine aldım. Soluğumuz kesilinceye kadar öpüştük. Nefes almak için ağzını kurtarınca, "Pis herif!" diye söylendi. "Leş gibi rakı kokuyorsun."</p>

  <p>"Senin yüzünden" dedim. "Bir büyük şişe rakı içtim."</p>

  <p>"Beter ol."</p>

  <p>"Önce sen benim olacaksın."</p>

  <p>"Hayır, hayır dedim sana. Artık senin olmayacağım."</p>

  <p>"Nedenmiş o?"</p>

  <p>"Çünkü sen benim aşkıma layık değilsin."</p>

  <p>"Bunu zaman gösterecek" diye inledim. Sonra onu usulca yatağa bırakıp bornozunu sırtından çıkarmaya çalıştım. Hayrettir hâlâ direniyordu. Ama itişip kakışma sırasında bornozunun üstü aralanmış göğüsleri ortaya çıkmıştı. Dik göğüslerini öpmeye başlamıştım.</p>

  <p>Bir ara soluk soluğa, "Madem öyle, önce git de bir yıkan" dedi. "Dişlerini de benim fırçalarımdan biri ile fırçala. Rakı kokusuna tahammül edemiyorum."</p>

  <p>Boş bulundum işte. Teslim olduğunu sandım. İsteği de bana gayet makul gelmişti. Yataktan kalkıp aceleyle az önce onun çıktığı banyoya daldım. Niyetim duşa girmek, dişlerimi fırçalamak sonra da yanına koşmaktı. Kendimi aç bir kurt gibi hissediyordum. Sevgilim insanı baştan çıkarmakta birebirdi.</p>

  <p>Fakat banyoya girer girmez arkamda yuvasında dönen bir anahtarın sesini işittim. İrkilerek geriye baktım.</p>

  <p>Bânû içerdeki anahtarı el çabukluğuyla almış, kapıyı dışardan kilitlemişti.</p>

  <p>"Hey, ne yapıyorsun?" diye bağırdım.</p>

  <p>"Aptal!" diye bağırdı kapının arkasından. "Ne yapacağım, korumalarımı çağırmaya gidiyorum," dedi. "Sana asla unutamayacağın bir ders vereceğim."</p>

  <p>&nbsp;</p>
</body>
</html>
