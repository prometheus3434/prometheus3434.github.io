<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx2694"></a>YİRMİÜÇÜNCÜ BÖLÜM</h1>

  <p>SANIRIM başımdan aşağı bir kova su dökmüşlerdi. Titreyerek gözlerimi açtım. Başım kazan gibiydi. Tüm bedenimi bir ürperti kapladı. Yüzüm gözüm, saçlarım, gömleğim sırılsıklam olmuştu. Ceketim üzerimde değildi.</p>

  <p>Sarsılarak etrafıma bakındım.</p>

  <p>Bir lavabonun önündeydim. Beni lokantadan çıkaran Laz Dursun'un iki fedaisi hâlâ beni ayıltmaya çalışıyorlardı. Karşımdaki aynaya bir göz atabildim.</p>

  <p>Saçlarım tepemden aşağı boca edilen suyla ıslanıp yapışmıştı. Betim benzim yemyeşildi. Genç olanı homurdandı.</p>

  <p>"Miden bulanıyor mu, kusacak mısın?" diye sordu. Bitik bir haldeydim ama midem bulanmıyordu. Başımı salladım. "Hayır."</p>

  <p>"İyi. Bir de etrafı temizlemek zorunda bırakma bizi."</p>

  <p>"Endişelenmeyin. Çok kaçırdığım zamanlarda kusma gibi bir alışkanlığım yoktur." Orta yaşlı olanı iğrenir gibi bakıyordu yüzüme.</p>

  <p>"Madem adam gibi içmesini bilmiyorsun, o ziftin pekini niye bu kadar fazla kaçırdın?"</p>

  <p>Hıyarın zoruna bak, diye geçirdim içimden. Neler zırvalıyordu bu herif. Keyfimin kâhyası değildi ya. Ölümün tam eşiğine gelmişken, bir de ne kadar içmem gerektiğinin hesabını verecektim deyyusa. Ya sabır deyip sustum. Giderayak kimseyle maraza çıkarmaya niyetim yoktu artık. Bir an evvel şu işi bitirseler iyi olacaktı.</p>

  <p>Neredeyiz acaba diye etrafıma bakındım yeniden.</p>

  <p>Bulunduğumuz yer kocaman bir tuvaletti. Ama öyle sıradan değil, beş yıldızlı otellerin rest room'larına yaraşacak cinsten bir yer.</p>

  <p>Afallamıştım.</p>

  <p>"Neresi burası?" diye fısıldadım.</p>

  <p>Ama iki serseri de ağızlarını açıp izahat vermedi. Ben de bir daha sormadım. Nasıl olsa birazdan her şey belli olacaktı.</p>

  <p>O genç ve iri olanı tekrar homurdandı.</p>

  <p>"Nasıl açıldın mı? Konulacak hale geldin mi artık?"</p>

  <p>Evet anlamında kafamı salladım. Ne konuşacaktım ki sanki?</p>

  <p>Diğeri uyarır gibi söylendi.</p>

  <p>"Bana bak, zaten patrona rezil olduk, yanında abuk subuk bir şeyler yapmaya kalkışırsan bak kötü olur sonra. Seni son defa uyarıyoruz."</p>

  <p>Manyak mıydı bu herifler, hiçbir şey anlamıyordum. Onların patronları karşısında rezil olmaları umurumda mıydı sanki? Yarım saatlik ömrü kalmış bir insan bunu mesele mi yapardı?</p>

  <p>"Tamam, tamam" diye mırıldandım. "Hadi gidelim şu patronunuza."</p>

  <p>"Bu halde mi?" dedi genç olanı. Şaşkınlıkla suratına baktım.</p>

  <p>"Ne varmış halimde?"</p>

  <p>"Ulan ıslak sıçana döndün. Bu kılık kıyafetle seni patronun yanına nasıl götürürüz?"</p>

  <p>Tabii hâlâ sarhoştum. Kafam dumanlıydı. Ama mizah duygumu hâlâ kaybetmemiştim sanırım. Sırıttım.</p>

  <p>"Üzgünüm ama frak veya smokin giyecek halde değilim" dedim. "Kefen bezini tercih ederim. Sizin içinde kolaylık olur."</p>

  <p>"Ağabey" dedi genç olanı. "Bu herif hâlâ körkütük sarhoş. Onu bu halde karşısına çıkarırsak vallahi bizi haşlar patron. Ne yapalım?"</p>

  <p>"Yanına hemen çıkarmazsak da azarı işiteceğiz. En iyisi sen hemen gömleğini çıkar ve bu manyağa giydir. Bir de saçlarını tararsak belki idare eder."</p>

  <p>Aptal aptal suratlarına baktım.</p>

  <p>Hiç bu kadar komik bir şey işitmemiştim. Kısa bir intikam sorgulaması için giyim kuşam tantanasına ne gerek vardı. Nasıl olsa kafama sıkacakları bir kurşunla işimi halledeceklerdi.</p>

  <p>Ben sarhoş olabilirdim, ama asıl bu herifler kafayı yemişlerdi.</p>

  <p>Bir de baktım, genç olanı hemen soyunmaya başlamıştı. Ceketini çıkarmış, gömleğinin düğmelerini çözmeye girişmişti. Bir yandan da bana dönüp, "Soyun hadi!" diye bağırmıştı.</p>

  <p>Sırıtmaya devam ettim.</p>

  <p>Demek Laz Dursun'un yanına protokol gereği ıslak ve kirli elbiselerle girmek yasaktı. Vay be, diye homurdandım içimden. Herif ne kadar da merasime düşkündü. Öldüreceği kişilerin bile karşısına temiz pak çıkmasını istiyordu.</p>

  <p>Dut gibiydim.</p>

  <p>Gömleğimin düğmelerini çözemedim. Orta yaşlı olanı bana yardım ederken bir yandan da bana öldürecek gibi bakıyordu. İçinden küfürler savurduğuna emindim. Niye acaba o küfürleri alenen ve bağıra bağıra söylemiyordu.</p>

  <p>Boş verdim ve işi oluruna bıraktım. Az sonra sırtıma delikanlının kuru gömleği geçirilmiş, aynanın karşısında saçlarım taranmıştı. Ceketimi de sırtıma geçirdiler. Ama başımdan aşağıya bir kova su geçirirlerken beni iğmiş olsalar da pantolonumda da ıslaklıklar vardı. Artık işi alaya almıştım. "Yahu" dedim. "Pantolonda ıslak, bari bir de kuru pantolon verin. Bir şey değil patronunuz donuma işediğimi sanacak korkudan."</p>

  <p>Cevap vermediler, fakat orta yaşlı olanı hiddetle itekledi beni. Bu ne perhiz, bu ne lahana turşusuydu. Madem patronlarının gazabından bu kadar çekmiyorlardı, o zaman niye beni itekleyip duruyorlardı.</p>

  <p>Sonunda lüks tuvaletten çıktık.</p>

  <p>Ne yazık ki yürümekte hâlâ zorlanıyordum.</p>

  <p>Fakat koridora çıkınca gözlerim birden irileşti. Burası bana hiç de yabancı gelmemişti. Sanki daha evvel de burayı görmüş gibiydim. Bütün koridoru kaplayan bordo rengi halılar, yan taraftaki müracaat masası birden beynimde çağrışımlar yarattı.</p>

  <p>Uyanır gibi oldum.</p>

  <p>Birden hatırlamıştım. Burası Kürt Rıza'nın iş merkeziydi. Daha sabahleyin Bânû ile gelmiştik buraya. Yanılmama imkân yoktu.</p>

  <p>Birden direndim beni sürükleyen adama.</p>

  <p>"Dur bakalım ahbap" dedim. "Neresi burası? Kürt Rıza'nın işyeri mi?" Herif açıklama yapmadan beni iteklemeye devam etti. "Yürü az sonra anlarsın" dedi.</p>

  <p>Sinirim tepeme sıçramıştı. Neler olup bittiğini anlamak istiyordum. Burada ne işim olabilirdi artık, zarfı ona teslim etmiştim, daha ne istiyordu benden.</p>

  <p>Direnmeye çalıştım ama başaramadım; kahrolası alkol beni güçsüz bırakmıştı. Herif beni kolumdan tutmuş rahatlıkla sürüklüyordu. Ziya'nın çalışma odasının önüne gelmiştik, sekreteri masasının arkasından sadece bir kere bize baktı, ama hiç sesini çıkarmadı. Bugün buraya ikinci gelişimdi ve her ikisinde de tuhaf şartlar altında gelmiştim. Sekreter kızın gözbebeklerindeki ifadeden beni görünce çok yadırgadığını, sarhoş kafama rağmen anladım. Herhalde görünümüm oldukça komikti.</p>

  <p>Kapıyı tıklatan adam, içerden girin komutunu duyunca tokmağı çevirdi. Bir an hayretle odadaki kalabalığa bakakaldım. En az on kişi vardı içerde. Çoğu ayakta duruyordu. Sadece ikisi Kürt Rıza'nın cam masasının tam karşısında, iskemlede oturuyorlardı. Ama asıl gariplik suratlarını arkalarından göremediğim o iki kişinin iskemleye bağlı oluşlarıydı.</p>

  <p>Gözlerimi kırpıştırdım.</p>

  <p>Kim olduklarını anlamaya çalıştım. Oldukça yadırganacak bir durumdu bu. Anlaşılan mafya lideri kendi binasında pervasızca haklarında hüküm vermeye çalıştığı iki kişiyi sorguluyordu.</p>

  <p>Rıza masasının arkasında rahat ve kendinden emin bir şekilde oturuyordu. İçeriye girdiğimi görünce tuhaf tuhaf halime baktı. Yakası düğmelenmemiş iğreti gömleğim, ıslak ve yapışmış saçlarımla herhalde halim komikti. Bir süre beni süzdü, sonra eliyle yaklaşmamı işaret etti. Tabii her zamanki gibi kaba ve asık suratlıydı.</p>

  <p>Beni getiren adamın kolundan kurtulmuştum. Sarsak ve sendeleyen adımlarla masaya doğru yürüdüm. Kürt Rıza yerinden kalkarak, " Şurada oturan iki adama bak bakalım onları tanıyor musun?" diye gürledi.</p>

  <p>İskemleye bağlı adamların yanına yaklaşınca merakla başımı çevirip baktım. İkisini de tanımıştım. Biri Kasap Tayyar'dı, diğeri de Coni Zeki.</p>

  <p>Tanımamam imkânsızdı.</p>

  <p>Ama itiraf etmeliyim ki ikisini de ilk bakışta çıkaramamıştım. Çünkü on beş rauntluk profesyonel bir boks maçından çıkmışlar gibi yüzleri gözleri tanınmayacak bir haldeydiler. Bir hayli hırpalandıkları belliydi.</p>

  <p>Tanıdığımı belli etmek istercesine başımı salladım.</p>

  <p>Kürt Rıza, "Sana barda o zarfı veren bunlardan hangisiydi?" diye sordu.</p>

  <p>Parmağımla sol tarafta oturan Coni Zeki'yi işaret ettim.</p>

  <p>"Bu işte" dedim. "Emin misin?"</p>

  <p>"Tabii."</p>

  <p>Coni Zeki inlemişti.</p>

  <p>"Yanılıyorsun patron. Ben bu adamı ömrü hayatımda hiç görmedim. Yemin ederim. Her kimse tanımıyorum onu. Yalan söylüyor."</p>

  <p>"Kes sesini hergele!" diye kükredi Rıza. Sonra yine bana dönerek sordu. "O zarfı barda bu itin, Laz Dursun'un adamlarından Rıfkı'ya verdiğini gördün mü?"</p>

  <p>Doğruyu söylememin hiçbir sakıncası yoktu.</p>

  <p>"Evet, gördüm" diye mırıldandım.</p>

  <p>Kürt Rıza, "Anlat bakalım" dedi bana. "O gece barda ne oldu?"</p>

  <p>Galiba yavaş yavaş ayılıyordum. Şöyle bir silkinip olanları yeniden hatırlamaya çalıştım. "Barda Rıfkı ile içki içiyordum" diye başladım söze. Kürt Rıza hemen lafımı kesti. "Rıfkı'yı tanır mıydın?"</p>

  <p>"Hayır" dedim. " İlk defa o gece tanışmıştık. Bana içki ısmarlamıştı."</p>

  <p>"Peki, devam et. Sonra ne oldu?"</p>

  <p>"Önce şurada oturan Coni Zeki dediğiniz adam geldi masamıza."</p>

  <p>"Onu tanır miydin?"</p>

  <p>"Hayır. İlk defa o gece gördüm."</p>

  <p>"Sonra?"</p>

  <p>"Sonra birden polisler bastı barı. Kimlik sorup üstlerimizi aramaya başladılar."</p>

  <p>"Devam et."</p>

  <p>"Bu Zeki denen adam hızla cebinden bir zarf çıkarıp Rıfkı'ya uzattı. Telaşlanmıştı birden."</p>

  <p>Yan gözle Coni Zeki'ye baktım. Bu ana kadar söylediklerimin hepsi doğruydu. Ama Coni Zeki oturduğu iskemlede kan çanağına dönmüş yüzü ile kıvranıp duruyordu. Kısık bir sesle yeniden inledi.</p>

  <p>"Bu herif yalan söylüyor."</p>

  <p>Hiç oralı olmayan Kürt Rıza gürledi.</p>

  <p>"Sen devam et," dedi bana.</p>

  <p>"Polislerden korkan Rıfkı hemen masanın altından aldığı zarfı bana uzattı. Bu şimdilik sende kalsın. Ben sonra seni bulup alırım, dedi."</p>

  <p>"Sonra ne oldu?"</p>

  <p>"Polisler o ikisini ve bardaki birkaç kişiyi daha alıp gittiler."</p>

  <p>"Senin üstünü aramadılar mı?"</p>

  <p>Başımı olumsuzca iki yana salladım. "Hayır, aramadılar."</p>

  <p>"Neden?"</p>

  <p>Saf saf, "Bilmiyorum" dedim. "Herhalde gerek duymadılar."</p>

  <p>Kürt Rıza masasının yanından kıvrılarak tam Coni Zeki'nin önüne geldi.</p>

  <p>"Ulan teres! Bak yaptığın pisliği şahitle kanıtladım. Beni Laz Dursun'a satacaktınız, değil mi, niyetiniz buydu?"</p>

  <p>"Etme, eyleme patron. Nasıl düşünürsün bunu? Biz böyle bir şeye kalkışır mıyız hiç?" diye ağlamaya başladı. "Bunca yıldır sana hizmet ederiz."</p>

  <p>Rıza ona hiç aldırmadan bu kez de Kasap Tayyar'ın önüne geldi.</p>

  <p>"Ya sen Kasap, bu ihaneti nasıl yaptın? Hiç vicdanın sızlamadı mı? Bunca yıldır ekmeğimi yedin. Konuş bakalım şimdi. Hile ile o zarfı ele geçirmek için buradaki adama çantayla para götürdüğünü itiraf ediyor musun?"</p>

  <p>Kasap Tayyar sanırım bu yüzleştirmenin sonucunu çok iyi biliyordu. Yalvarıp yakarmanın kendisine hiçbir şey sağlamayacağını da. Doğrusu cesur bir adamdı. Dikleşti ve sert bir şekilde tükürür gibi söylendi.</p>

  <p>"Evet" dedi. "Kabul ediyorum. Saklamanın, yalvarmanın hiçbir anlamı yok. Nasıl olsa ikimizi de öldüreceksin. Ama senin de sonun geldi sayılır patron. Dursun önünde sonunda seni bu âlemden silecektir. Sen artık devrini kapadın. Senin yerinde olsam, çok daha önceden bu piyasadan çekilirdim."</p>

  <p>Kürt Rıza tiksinerek iki eski adamına son bir kere baktı. Sonra, "Götürün bu pislikleri buradan" diye haykırdı.</p>

  <p>Tüylerim diken diken solmuştu. Zira her ikisinin de akıbetini tahmin etmek zor değildi. Bu iki adam mafya yasalarına göre ölüme mahkûm olmuşlardı. Dilim damağım kurumuş dehşet içinde olup bitenleri seyrediyordum. Rıza'nın adamları iki adamı alıp dışarıya çıkardılar.</p>

  <p>Odada Rıza ile yalnız kalmıştık. "Şimdi muhakeme sırası bende mi?" diye sordum. Küçümseyen bir ifadeyle yüzüme baktı. "Sen fitil gibi sarhoşsun. Ne dediğini bilmiyorsun." "Doğru. Sarhoşum. Bir büyük şişe rakı içtim. Peşime taktığın adamları da düşmanın Laz Dursun'un fedaileri sandım."</p>

  <p>Kaşları çatıldı.</p>

  <p>"Seni himayeme aldığımı söylemiştim sanırım. Himayem sürdüğü sürece kimse kılına bile dokunamaz."</p>

  <p>Elimde olmadan sırıtmıştım.</p>

  <p>"Himaye ha? Ama ne himaye? Beni rezil bir şekilde kullandığınızı bilmediğimi mi sanıyorsun? Muhterem kızınız her şeyi yüzüme karşı söyledi."</p>

  <p>"Öyle mi?"</p>

  <p>Kürt Rıza koltuğuna oturdu. Yeni bir puro yaktı. Dumanını üflerken sinsi sinsi yüzüme bakmaya başladı. Sesi çıkmıyordu.</p>

  <p>Bu kez dikleşmeye ben meyyaldim. Nasıl olsa olan olmuştu artık. Bu saatten sonra ona inanacak değildim ya.</p>

  <p>"O sorguladığın iki adamını ne yapacaksın?" diye homurdandım. "Öldürecek misin?"</p>

  <p>Hiç istifini bozmadan homurdandı.</p>

  <p>"Bu seni ilgilendirmez. O benim işim. Pek tabiidir ki ihanetlerinin cezasını çekeceklerdir."</p>

  <p>"Sonra sıra bana mı gelecek?"</p>

  <p>"Neler saçmalıyorsun sen? Seni neden cezalandırayım ki?"</p>

  <p>Masaya doğru biraz daha yaklaştım. Aslında içimi dökmek, kızıyla kurduğu tuzağı yüzüne karşı haykırıp kusmak istedim. Ama son anda caydım bu isteğimden. Ne yararı olabilirdi ki? Kırılan onurumu hiçbir şey telafi edemezdi artık. Hatta bunun münakaşasını onlar gibi rezil insanlarla sürdürmek beni daha da küçültecekti.</p>

  <p>"Gidebilir miyim artık?" diye sordum.</p>

  <p>İlgisizce omuzlarını silkti.</p>

  <p>"Tabii. Nasıl istersen. Sana engel olacak değilim ya. Sen görevini yaptın."</p>

  <p>"Doğru ya" diye fısıldadım. "Ben görevimi yaptım."</p>

  <p>Sonra ayaklarımı sürüye sürüye odadan çıktım.</p>

  <p>&nbsp;</p>
</body>
</html>
