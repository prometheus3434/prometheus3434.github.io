<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx322"></a>ÜÇÜNCÜ BÖLÜM</h1>

  <p>GÖZLERİMİ açtığımda yine kapı çalınıyordu. Daha doğrusu kapının ziline uyanmıştım. Gözlerimi ovuşturdum, etraf zifiri karanlıktı. Demek ki saatlerce kırık ayaklı koltuğun üzerinde uyumuştum. Sokakta yürüyen insanların ancak bacaklarını görebildiğim pencereden içeriye, sokağın karşı tarafında yer alan dükkânların ışıkları sızıyordu. Soğuk odada titreyerek üşüdüğümü hissettim. Bu arada kapı ısrarla çalınmaya devam ediyordu.</p>

  <p>Önce içimi yeni bir korku dalgası kapladı. Acaba yine o serseri gruplarından biri mi gelmişti? Belli ki sözünü ettikleri ve bende olduğunu düşündükleri o zarfı ellerine geçirmeden yakamı bırakmayacaklardı. Bu sefer kapıyı açmayacaktım. Yine de yerimden kalkarak sessizce kapıya yaklaştım. İçerisi karanlık olduğundan belki evde olmadığımı düşünebilirlerdi. Kapıya kulağımı dayayıp dışarıyı dinledim. Cevat Baba'nın sesini işitmiştim.</p>

  <p>"Çal İdris çal. Evde olmalıdır. O haliyle dışarı çıkamaz. Arka odada uyuyordur herhalde. Zili çalmaya devam et sen."</p>

  <p>Rahat bir nefes aldım.</p>

  <p>Bunlar dostlarımdı. Hemen kapıyı açtım. Cevat Baba güler yüzüyle karşımdaydı.</p>

  <p>"Evlat" dedi. "Deminden beri zili çalıp duruyoruz. İyi dalmışsın anlaşılan."</p>

  <p>Gözüm yanındaki İdris'e takıldı. Elinde tuttuğu tepsinin içinde yine karşımızdaki kebapçıdan alınmış akşam nevalem vardı.</p>

  <p>Cevat Baba, "Nasılsın, iyi misin? Dinlendin mi biraz?" diye sordu. Bu iyi kalpli adamı üzmek istemiyordum; son ziyaretçimden ona bahsetmemeyi düşündüm önce.</p>

  <p>"İyiyim, iyiyim" diye onları ön odaya aldım.</p>

  <p>İdris odadaki tek ufak sehpanın üzerine tepsiyi bırakırken, "Hadi ağabey, soğutmadan ye bunları" dedi.</p>

  <p>"Baba ne zahmet ediyorsun yahu, utanıyorum artık" diye mırıldandım.</p>

  <p>"Boş ver şimdi bunları. Yemene bak da, bir an önce toparlan. Ne de olsa, bir ameliyat geçirdin, zayıf düşmüşsündür."</p>

  <p>Ben kırık bacaklı koltuğa oturdum, o da odada ki iskemleyi çekip karşıma geçti. Başka oturacak yer olmadığından İdris ayakta kalmıştı. Cevat Baba dikkatle yüzüme bakıyordu.</p>

  <p>Birden sordu. "Yine bir şey mi oldu?"</p>

  <p>Bir an kararsız kaldım, başıma son gelen hadiseyi açıklamaktan kaçındım.</p>

  <p>"Yok bir şey" diye homurdandım.</p>

  <p>Ama Cevat Baba tam bir insan sarrafıydı. "Saklama" diye sesini yükseltti. "Söyle ne oldu?"</p>

  <p>Israr etmem anlamsızdı galiba.</p>

  <p>"Kasap Tayyar diye birini tanır mısın?" dedim.</p>

  <p>Baba ile çırağı İdris bakıştılar.</p>

  <p>"Tanırım" dedi Baba. "Ne olmuş ona?"</p>

  <p>"Öğle sularında bana uğradı."</p>

  <p>Odada kısa bir sessizlik oldu.</p>

  <p>"Ne istiyormuş senden?"</p>

  <p>"Bir zarf."</p>

  <p>"Ne zarfı evlat?"</p>

  <p>"Ben de bilmiyorum ki!"</p>

  <p>Çorbamı yudumlarken gözüm yüzüne takıldı. Cevat Baba sapsarı kesilmişti.</p>

  <p>"Aman evlat, sakın ona bulaşma. Ne istiyorsa ver gitsin. Çok tehlikeli bir heriftir. Çevrenin kabadayıları bile onu sokakta görseler kaldırım değiştirirler. Hangi pis işe karıştın da sana geldi?"</p>

  <p>İsyan eder gibi hiddetlendim.</p>

  <p>"Ben bir işe karışmadım Baba. Beni bilirsin, sefih, boktan bir hayat sürüyorum, tek günahım alkoldür. Kimsenin işine burnumu sokmam, onların benimle ne alıp vereceği olabilir, anlamadım gitti."</p>

  <p>Cevat Baba birkaç saniye düşündü.</p>

  <p>"Bana doğruyu söyle. Kürt Rıza ile bir ilişkin oldu mu?"</p>

  <p>"O da kim? Adını bile duymadım?"</p>

  <p>"Doğru mu söylüyorsun?"</p>

  <p>"Yemin ederim vallahi. Öyle birini tanımıyorum." Cevat Baba dudaklarını sarkıttı.</p>

  <p>"Kasap Tayyar, Kürt Rıza'nın adamıdır. Ezelden beri onun için çalışır."</p>

  <p>"Neyin nesidir bu Kürt Rıza? Mafya babası mı?"</p>

  <p>"İşte, orası biraz karışık."</p>

  <p>"Ne demek o?"</p>

  <p>"Sureta bakarsan herif bir inşaat müteahhitti, namuslu, sevilen, bir iş adamı. Rusya'da, Romanya'da, Türki devletlerde ihalelere giren ünlü biri, ama her tarakta bezi vardır. Hangi taşı kaldırsan altından parmağı çıkar."</p>

  <p>"Yani karanlık biri, öyle mi?"</p>

  <p>"Bana sorarsan öyle. Gerçek servetini uyuşturucudan yaptığını herkes bilir, ama hâlâ bu işe devam eder mi etmez mi onu bilemem artık."</p>

  <p>"Sen tanır mısın?"</p>

  <p>Cevat Baba gülümsedi.</p>

  <p>"Evlat, sen beni ne sanırsın? Tanırım tabii. Yirmi küsur sene evvel Beyoğlu kaldırımlarını arşınlayan serserinin tekiydi. O da Celâl'in yetiştirmelerindendir. Yani bu pisliğin içinden çıkmadır. Celal, Mardinliydi. Rıza ise Diyarbakırlıdır. İstanbul'a ilk geldiğinde sık sık benim kahveye düşerdi. Sonra Celâl'e kapılandı, onun yanında sivrildi. Ama o Celâl gibi değildi; daha açıkgöz, ileriyi gören, kurt gibi zeki bir adamdır. Celâl bu civardaki bir kumarhanede hasımları tarafından bir çatışmada vuruldu. Günahını almak istemem ama pusuya düşürülmesinde Kürt Rıza'nın parmağı var diye, şayialar çıkmıştı bir zamanlar. Sonra hadise unutuldu gitti. Rıza da uzun bir süre sırra kadem bastı. Diyarbakır'a döndü dediler."</p>

  <p>"Sonra?"</p>

  <p>"Aradan yıllar geçti, Rıza tekrar İstanbul'a döndü, ama artık ünlü bir iş adamı ve müteahhitti. Pis işlerden uzak gibi görünüyordu. Lakin bana sorarsan huylu huyundan pek vazgeçmez. Sermayesinin temelinde yine kirli para yatıyordur."</p>

  <p>Birkaç saniye düşündüm.</p>

  <p>"Eşkalini bana biraz tarif eder misin?"</p>

  <p>Cevat Baba yüzüme manidar bir şekilde baktı.</p>

  <p>"Neden soruyorsun?"</p>

  <p>"Hiç. Merak ettim sadece."</p>

  <p>"Uzun boylu, zayıf, yüzünde tam sağ yanağının ortasında bir Antep çıbanının izi vardır. Tabii bu yirmi sene önceki hali. Onu bir daha görmedim."</p>

  <p>Hafızamı yokladım. Bu tarif bana hiçbir şey hatırlatmıyordu.</p>

  <p>"Peki" dedim. Kasap Tayyar'ın onun adamı olduğunu nereden biliyorsun?"</p>

  <p>Yeniden güldü.</p>

  <p>"Evlat, burası Beyoğlu'dur. Suçun ve piyasadaki serserilerin ana kaynağı. Her iti kimin beslediği çabuk duyulur."</p>

  <p>"Anlıyorum" diye fısıldadım. Ama hiçbir şeyi anladığım yoktu aslında. Bilakis tamamıyla bir muammanın içine gömülmüştüm. Bu heriflerle hiçbir ilişkim olamazdı. Durgun halimi gören Cevat Baba insana güven veren bir sesle fısıldadı.</p>

  <p>"Hadi" dedi. "Anlat şimdi bana. Ne haltlar karıştırdın?"</p>

  <p>Şaşkın bir şekilde baktım Baba'ya.</p>

  <p>"İnan, hiçbir pis işe bulaşmadım. Beni bilirsin."</p>

  <p>"İyi de, öyleyse Kürt Rıza neden peşinden adamlar gönderiyor? Nedir bu zarf meselesi?" diye sordu.</p>

  <p>Derin bir nefes aldım. Sonra tek dostuma hatırlayabildiğim olayları en başından itibaren anlatmaya başladım. Hiç sözümü kesmeden dinledi. Ben noktayı koyduğumda Cevat Baba'nın aklı iyice karışmış gibiydi.</p>

  <p>"Şu seni bıçaklayan adamı bir daha tarif etsene" dedi.</p>

  <p>"Vallahi baba, o an çok sarhoştum. Evin yolunu bile zor bulmuştum. Üç kişiydiler. Biri kasketliydi. Elebaşları oydu sanırım. Üçüncüsünü hiç anımsamıyorum ama asıl beni bıçaklayan çok uzun boyluydu, neredeyse iki metrelik bir dev."</p>

  <p>"İki metrelik mi?"</p>

  <p>"Evet."</p>

  <p>"Abbas olmalı. Bu çevrede tarifine uyan başka o kadar uzun boylu it yoktur."</p>

  <p>"Kürt Rıza'nın başka bir adamı mı?"</p>

  <p>Cevat Baba asık bir suratla mırıldandı. "Hayır, değil. Abbas, Dursun'un fedaisidir."</p>

  <p>"Dursun da kim?"</p>

  <p>"Çevrede haraç toplayan Rizeli bir sabıkalı, ama kafam karıştı şimdi."</p>

  <p>Saf saf sordum. "Neden?"</p>

  <p>"Anlaşana evlat; bu durumda ortada iki ayrı grup var demektir. Demek iki grupta sözü edilen o zarfın peşinde. Lakin..."</p>

  <p>"Lakin ne?"</p>

  <p>"Bana biraz ters geldi. Senin anlayacağın Kürt Rıza artık çok büyüdü. Sınırları Beyoğlu'ndaki böyle basit olayları çoktan aştı. Senin gibi bir garibanla ne işi olabilir? Dursun'un fedailerinin saldırılarını anlayabilirim fakat işin içine Kasap Tayyar karışmasıydı."</p>

  <p>"Yani?"</p>

  <p>"İster istemez aklıma o ikisi arasında bir mesele olduğu fikri geliyor."</p>

  <p>"Rıza ile Dursun arasında mı?"</p>

  <p>"Evet."</p>

  <p>Sustum. Bu konuda fikir yürütemezdim. Baba iyice dalgınlaşmıştı. Bizi sessizce dinleyen İdris lafa karıştı. Daha ziyade Cevat Baba'ya hitaben konuştu.</p>

  <p>"Usta, bu işin içinde Piç Kerem'in parmağı olmasın?"</p>

  <p>Aval aval onlara bakıyordum.</p>

  <p>Olaydaki asli kişi ben olmama rağmen, dostlarım tahminler yürütüyor ve işin ilginç yanı, tanımadığım bir yığın insanın adı geçiyordu.</p>

  <p>"Yahu Piç Kerem'de kimin nesi?" diye merakla sordum. İdris hemen sorumu yanıtladı.</p>

  <p>"Turkuaz Bar'ın sahibi, Metin Abi" dedi.</p>

  <p>Yadırgayarak başımı salladım.</p>

  <p>"Yapma be İdris, ben hayatımda görmedim o bahsettiğin kişiyi. Zaten o bara da sık sık gitmem. Bar sahibinin benimle ne ilişkisi olabilir, niye peşime adam takar ki?"</p>

  <p>Bana göre saçma ve komik bir iddiaydı. Fakat beni tasdik etmesi için Cevat Baba'ya baktığımda onun hiç itiraz etmediğini gördüm.</p>

  <p>Düşünceli bir halde, "Olabilir" diye fısıldamıştı.</p>

  <p>Hemen itiraz ettim. "Ne olabilir?"</p>

  <p>Yılların kurdu hafifçe gülümsedi.</p>

  <p>"Evlat, meseleyi hâlâ çakamadın galiba" dedi. "Bu herifler senin güvercin olduğunu düşünüyorlar. Açık seçik ortada."</p>

  <p>"Güvercin mi? O da ne demek?"</p>

  <p>"Posta güvercini. Yani iki taraf arasında haber ulaştırdığını."</p>

  <p>"Yapma Baba. Öyle olsa bunu ben bilmez miyim? Sizlerden saklayacak halim yok ya. Hem öyle bir halt etsem, önce bunu size anlatırdım."</p>

  <p>"Öyle ise şu zarf işini ne ile açıklayacaksın?"</p>

  <p>Bir an benim de aklım karışır gibi oldu. Ama itirazımı sürdürdüm.</p>

  <p>"Bence beni birine benzettiler. Ya da başka biri ile karıştırdılar."</p>

  <p>Düşüncem ikisini de tatmin etmemişe benziyordu. Bunu yüzlerindeki ifadeden anladım. Biraz da bozulmuştum. Dostlarım bana inanmamıştı. Homurdandım.</p>

  <p>"Yahu, bana inanmıyor musunuz?"</p>

  <p>Baba alttan aldı.</p>

  <p>"İnanıyoruz evlat, lakin sen bu herifleri yeterince tanıyamazsın. Seni mükemmelce kullanmış olabilirler."</p>

  <p>"Kullanmak mı? Nasıl?"</p>

  <p>Cevat Baba mırıldandı. "Mesela senin ruhun duymadan cebine o zarfı koymuş olabilirler. Anlıyor musun?"</p>

  <p>"Ama neden? Neden yapsınlar böyle bir şeyi?"</p>

  <p>"Henüz orası meçhul. Bilmiyoruz. Sen şimdi hatırlamaya çalış; Turkuaz Bar'da kimlerle içki içtin?"</p>

  <p>Arkama yaslanıp düşünmeye başladım yeniden. Lanet olası hafızam hiçbir şeyi hatırlamıyordu. Kendimi zorladım, ama bir netice çıkmadı.</p>

  <p>"Dut gibiydim" diye söylendim. "Her şey silinip gitmiş aklımdan." Cevat Baba ısrar etti.</p>

  <p>"Bize önce Kırmızı Papağan'a gittiğini söyledin, doğru mu?"</p>

  <p>"Galiba."</p>

  <p>"Kısacası alkol duvarını orada aştın, tamam mı?"</p>

  <p>"Öyle olmalı."</p>

  <p>"Orayla ilgili bir şey anımsıyor musun?"</p>

  <p>"Tek anımsadığım bara ilk girdiğimde dışarıda güneşli, pırıl pırıl bir hava vardı. Oradan ne zaman çıkıp Turkuaz'a gittiğimi ise hiç anımsamıyorum. Turkuaz'dan çıktığım da ise şakır şakır yağmur yağıyordu."</p>

  <p>"Bunlar teferruat, geç onları."</p>

  <p>"Öğrenmek istediğin nedir?"</p>

  <p>"Kırmızı Papağan'da birileriyle sohbet ettin mi?"</p>

  <p>Yine hafızamı zorladım. Sanki hayal meyal bir şeyler canlanır gibi oldu kafamın içinde.</p>

  <p>"Şey" diye mırıldandım. "Galiba. Barda Amerikalı bir gençle sanat münakaşası yaptık. Yanılmıyorsam üniversiteli bir gençti. Hatta yanında bir de kız arkadaşı vardı."</p>

  <p>"Emin misin?"</p>

  <p>İçimi çektim. "Pek değilim. Başka bir barda veya meyhanede de olabilir. Tabii başka bir zamanda ve başka bir yerde."</p>

  <p>"İyi düşün. Onlar senin eski ve ünlü bir sinema yıldızı olduğunu hatırladılar mı?"</p>

  <p>"Sanmam."</p>

  <p>"Neden?"</p>

  <p>"Bilirsin, hiçbir vesile ile geçmişimden konuşmak istemem. Tanısalardı hemen yanlarından uzaklaşırdım."</p>

  <p>"Zaten onlarla Kırmızı Papağan'da da karşılaştığından emin değilsin, değil mi?"</p>

  <p>Yeniden düşünmeye başladım.</p>

  <p>"Dur bir dakika" diye mırıldandım. "Galiba o gündü. Çünkü gençlere böyle güzel bir günde izbe bir barda ne işiniz var, diye takılmıştım."</p>

  <p>Cevat Baba kuşkuyla yüzüme baktı.</p>

  <p>O an sanki beynimde yeniden canlanmıştı. "Evet, evet eminim şimdi. Oğlan biraz daha soğuk ve ilgisizdi bana. Hatta küçümser nazarlarla beni süzmüş, sohbetlerine müdahalemi küçümsemişti önce."</p>

  <p>"Sonra?"</p>

  <p>"Kız çirkin ama çok çaçarondu, hiç susmuyordu."</p>

  <p>"Hep sanattan, sinemadan filan mı bahsettiniz?"</p>

  <p>"Öyle hatırlıyorum. İkisi de sanata meraklıydılar. Resimden heykelden filan da bahsetmiştik ama o konularda ben yavan kaldığım için pek konuşmamıştım, ne zaman ki sohbet sinema ve tiyatroya gelince birden bülbül kesilmiştim. Hatta şaşırarak beni dinlemeye başlamışlardı. Kız tiyatrocu olmayı çok istiyordu."</p>

  <p>Cevat Baba yine sordu.</p>

  <p>"Etrafta sizi dinleyen ya da sizinle ilgilenen kimseler var mıydı?"</p>

  <p>"Bu fazla detay Baba, nasıl hatırlayayım?"</p>

  <p>"Biraz gayret et be evlat. Bu heriflerin senden ne istediğini öğrenemezsek halin haraptır, anlamıyor musun?"</p>

  <p>"Nasıl yani?"</p>

  <p>"Hâlâ uyanamadın mı oğlum? Bunlar Allah'sızın daniskasıdır. Sen de bu heriflerin peşinde olduğu bir şey var. Onu senden almadıkça rahat etmeyeceklerdir. Çekirge bir sıçrar, iki sıçrar ama... "</p>

  <p>"Ama ne?"</p>

  <p>"Ağzımdan yel alsın, ama üçüncüde işini bitirirler."</p>

  <p>Bir an yerime büzülüverdim. Sürdürdüğüm hayattan nefret ediyordum ama gerçekler galiba her zaman acı oluyordu. Kaç geceler bu hayatın sona ermesi için Tanrı'ya dualar etmiştim. Fakat ölümle yüz yüze gelince korktuğumu, paniğe kapıldığımı şimdi daha iyi anlıyordum. İçimden isyan etmek geldi.</p>

  <p>"Ama Cevat Baba ben hiçbir boka karışmadım ki" diye feveran ettim.</p>

  <p>"Sen öyle san. Aksi halde bu insanlar neden peşinde koşsunlar?"</p>

  <p>"Ne bileyim?"</p>

  <p>Hayrettir, fakat dostlarım benden daha endişeliydiler. Baba ile İdris bir an bakıştılar. Daha sonra Cevat Baba yorgun bir sesle homurdandı.</p>

  <p>"Artık burada kalamazsın" dedi.</p>

  <p>Şaşkınlıkla yaşlı adama baktım.</p>

  <p>"Ne diyorsun Baba? Nereye gidebilirim ki?"</p>

  <p>O bana hiç bakmadan homurdandı.</p>

  <p>"Seni buradan uzaklaştırmalıyız. En azından hadiseler duruluncaya kadar ortadan yok olmalısın. O herifler yine geleceklerdir."</p>

  <p>Ağzım açık ona bakıyordum.</p>

  <p>İdris birden fikrini söyledi.</p>

  <p>"Usta, Metin Ağabey benim eve gelsin. Bir süre birlikte kalırız. En azından işin rengi ortaya çıkıncaya kadar, ha ne dersin?"</p>

  <p>"Aferin ulan İdris. Hay aklınla bin yaşa. Düşünüp duruyordum, bu oğlanı nerede saklarız diye. Bak bu fikir hiç aklıma gelmemişti. Şimdilik en iyi çare bu."</p>

  <p>Şaşkınlığım hâlâ geçmemişti. Aval aval yüzlerine bakıyordum.</p>

  <p>&nbsp;</p>
</body>
</html>
