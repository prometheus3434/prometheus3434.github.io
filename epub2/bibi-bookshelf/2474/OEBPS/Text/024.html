<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx2619"></a>YİRMİİKİNCİ BÖLÜM</h1>

  <p>İÇİM bomboştu. Sanki her türlü duygudan yoksundum. Tabii bu uğradım şokun ilk etkisi olmalıydı. Daha sonra nefretim öfke ve hiddete dönüşecekti. Elimden elim bir kaza çıkmaması için derhal buradan uzaklaşmalıydım.</p>

  <p>Öyle de yaptım.</p>

  <p>Deniz kenarına kadar nasıl indiğimi hiç hatırlamayacaktım. İşte gerçek hayatıma yeniden dönmüş, bu saçma sapan rüyadan nihayet uyanabilmiştim. Yine meteliğe muhtaç, sefil ve çaresiz olarak sokaklardaydım.</p>

  <p>Üstelik bu kez başımı sokacak, geceyi geçirecek yerimde yoktu. Bodrum Palas'a gidemeyeceğim gibi Cevat Baba'nın da bu oyunun bir elemanı olması beni ziyadesiyle yıkmıştı. İster korku deyin, ister menfaat, o çok güvendiğim ve namuslu sandığım yaşlı adam da beni satmış, Kürt Rıza'yı karşısında görünce beni aldatmıştı.</p>

  <p>Gerçi sokaklarda sürtmek pek yabancısı olduğum bir şey değildi, ama bunca hayalden sonra birden kendimi aldatılmış ve ihanete uğramış olarak bulunca ne yapacağımı şaşırmış haldeydim. Doktorun haklı olduğu tek bir cihet vardı, Beyoğlu'na dönemezdim. Zira olayı duyan Laz Dursun'un adamları daha şimdiden fellik fellik beni aramaya başlamış olmalıydılar.</p>

  <p>Nereye gidebilirdim ki?</p>

  <p>Yakın akrabam hiç yoktu. Zaten olsa seneler evvel belki onlardan muavenet talebinde bulunurdum. İşin acı tarafı rol yapmaktan başka da elimden bir iş gelmezdi. Yaşamak, en azından aç kalmamak için bir iş bulmalıydım ama nasıl bir iş?</p>

  <p>Tuhaftır, fakat aklıma ilk gelen iş yine yağlı bir kapıda şoförlük yapmak oldu. Ama sonra korkuyla irkildim, hayır diye söylendim kendi kendime. O hatayı bir defa yapmıştım, ikincisine tahammülüm yoktu. Beni yanına alacak kimsenin başıma yeni bir dert açacağı kuşkusu içimi kapladı. Şüphesiz öyle bir şey olmayacağı kesindi, ama ben korkuyordum. Ayrıca öyle bir işi nereden bulacaktım?</p>

  <p>Uzun süre sahil boyunca yürüdüm.</p>

  <p>Ne de olsa kış mevsimindeydik, arkamdan esen sert poyrazla şimdiden üşümeye başlamıştım bile. Ceketimin yakalarını kaldırdım, ama bu hareket üşümemi engellemedi. Biraz da sinirden üşüyordum galiba. O sırada hafiften yağmur yağmaya başladı. Biraz daha artarsa sırılsıklam olacaktım. Elimi cüzdanıma atıp ne kadar param olduğuna baktım.</p>

  <p>Önce biraz rahatladım, cüzdanımda oldukça para vardı. Lanet olası o paraları da Bânû vermişti. Villada aklıma gelseydi cüzdanımdaki paraları da çıkarıp yüzüne fırlatırdım, ama gerginlik sırasında hiç aklıma gelmemişti.</p>

  <p>Yine de yanımdaki parayı ihtiyatlı kullanmalıydım. İçimden bir taksi çevirmek geçti ama yapmadım, anlamsız harcamalara kalkışamazdım. Ne var ki harap olan sinirlerim beni en korkunç düşmanıma doğru itiyordu: içki.</p>

  <p>Deniz kenarındaki lokantalardan birine girip bir şişe rakının başına oturmak, dayanılmaz bir arzu olarak içimi kemiriyordu. Beynimi kahreden düşüncelerden ancak sızıncaya kadar içmekle kurtulabilirdim. Tabii o da muvakkaten. Ayılınca ödediğim paraya pişman olacaktım ama benim gibi eski alkol müptelası olan kimselerin başka sığınacağı bir şey olamazdı.</p>

  <p>Nerede ve hangi lokantaya girdiğimi hiç bilmiyordum. Önemli de değildi zaten. Gördüğüm ilk lokantaya daldım.</p>

  <p>İlk kadehteki anason kokusu mis gibi geldi burnuma.</p>

  <p>Bir büyük şişe Yeni Rakı, beyaz peynir ve sigara böreği sipariş etmiştim. Servis yapan garsonu beni yadırgayan nazarlarla süzdüğünü neden sonra fark edecektim. Hiçbir şey umurumda değildi artık.</p>

  <p>İlk kadehi bir solukta içmiştim. İkinci kadehi devirmem de fazla sürmemişti. Henüz yemek saati olmadığından lokanta oldukça boştu, galiba benden başkası da yoktu henüz. Etraftaki masalarla ilgilenmiyordum. Hem böylesi daha iyiydi.</p>

  <p>İçmek istiyordum. Durmadan içmek.</p>

  <p>Ruhumdaki kargaşayı, ezikliği, incinen gururumu, enayiliğimi ancak kendimden geçip, körkütük sarhoş olunca unutabilirdim. Hoş, bu da bir çare değildi. Ayıldığımda yine aynı acı gerçekle yüz yüze geleceğimi biliyordum. Ama alkolden medet uman herkes gibi o an yapabileceğim hiçbir şey yoktu.</p>

  <p>Fakat lanet olsun, bu dünyada bana rahat yoktu sanırım.</p>

  <p>Daha şişenin yarısına gelmeden o iki adamı fark ettim. Lokantaya ne zaman geldiklerini görmemiştim. Az ilerimdeki bir masaya oturmuşlardı. Biri orta yaşlı, diğeri oldukça gençti, daha ziyade baba oğul gibi. Tabii önce hiç umurumda olmamışlardı, ama sonra dikkatle bana baktıklarını hissettim.</p>

  <p>Şöhretin kötü yanı buydu işte; aradan yıllar da geçse sizi hatırlayan, tanıyan biri her zaman çıkabilirdi. Çaktırmadan beni izliyorlardı. Genç olanın beni tanıyacağını hiç sanmıyordum, ama yaşlı olanı parlak ve şaşaalı devrimden beni anımsayabilirdi. Eh, o meşum ve kahrolası doktorun yanında çalışmaya başladığımdan beri eski serseri kılığımdan da uzaklaştığımdan, beni hatırlamaları daha kolay olabilirdi. Bazı eski hayranlarım daha da ileri gider yanıma da gelirlerdi.</p>

  <p>Bakışları üzerimden hiç ayrılmıyordu.</p>

  <p>Huzurum kaçtığı için önce sinirlenmeye başladım. Bu tenha meyhanede bile bana rahat yoktu anlaşılan. Kaşlarımı çattım, sanki beni süzmelerinden rahatsız olmuş gibi bir daha o tarafa bakmadım.</p>

  <p>Fakat asıl üçüncü kadehi devirdiğimde birden alkolün etkisiyle asıl gerçeği kavrar gibi oldum. Hâlâ aptallığım devam ediyor, her şeyi en olmayacak açıdan düşünüyordum. Yakınımdaki o iki adamı çok safça iki eski hayranım gibi düşünmek gafletini göstermiştim. Herifler pekâlâ Laz Dursun'un beni arayan adamları da olabilirdi. O kişilere bu kez ürkerek gözüm takıldı. Onlarda bakışlarını hemen başka tarafa çevirdiler.</p>

  <p>Yüreğim hop etti.</p>

  <p>Aman Allah'ım diye mırıldandım içimden. Bu kadar çabuk izimi bularak peşime takılabilirler miydi? Daha Bânû'nun evinden çıkalı ne kadar zaman olmuştu ki? Sonra bu kadar şaşmamın anlamsızlığını kabul ettim. Herhalde Kürt Rıza ile Laz Dursun birbirlerini çok iyi tanıyan iki hasım ya da düşmandılar. Hiç kuşku yok ki, kızının kimliğini de evini de Laz Dursun biliyordu. Tabii, Bânû'nun şoförü olduğumu da. İzimi tespit etmek için başka nedene ne hacet vardı.</p>

  <p>Şimdi yeniden kendi aptallığıma kızmaya başlamıştım. Her şeyi hak etmiştim doğrusu. Haza bir salaktım ben. Yahu, canıma kastedilen, bıçaklanmama neden olan o zarfın içinde ne olduğunu bile merak ederek, açıp bakmamıştım. Bu kadarı da olmazdı artık.</p>

  <p>Düşündüm.</p>

  <p>Gerçekten çok ilgisizdim. Aslına bakılırsa şu an bile o zarfın muhtevası pek ilgimi çekmiyordu. Herhalde Kürt Rıza için çok önemli olmalıydı ki, namussuz herif böyle kirli ve akıl almaz planlar yapıp, zarfı temine çalışmıştı.</p>

  <p>Boş ver, diye mırıldandım kendi kendime.</p>

  <p>Artık önemi de yoktu zaten. Olan olmuştu. İçinde ne yazılı olduğu da zerrece ilgilendirmiyordu beni.</p>

  <p>Ölümden korkuyor muydum acaba? Herkes ölümden korkardı, bunun istisnasının olacağını pek sanmazdım. Kendimi yokladım; ya ben, ben de korkuyor muydum? Hayır, diye düşündüm. Artık bu dünyadan göçüp gitsem, kılım kıpırdamayacaktı. Hayata bağlanmak, dört elle sarılmak için hiçbir nedenim kalmamıştı. Ne bir hayat düzenim, ne gelecekle ilgili bir tasavvurum vardı. Daha da önemlisi başımı sokacak bir yerim bile yoktu. Şu canımdan başka sorumlu olduğum kimse de. Ölüm belki de benim için paklıktı.</p>

  <p>Birden rahatladığımı hissettim.</p>

  <p>Önümdeki rakı kadehini yeniden doldurdum. Belki de karşımdaki herifler beni temizlemek için yemeğimi bitirip dışarıya çıkmamı bekliyorlardı, faklıydılar da; herhalde bir lokantada adam öldürmek, aynı cinayeti sokakta işlemekten daha zordu. Beni tenha bir yere çekip sürükleyecek, kimse görmeden sessizce işimi bitireceklerdi. Daha önce karnıma saplanan bıçağın sızısını bir kere daha duyumsar gibi oldum. Ahududu Sokağı'ndaki Bodrum Palas'ın önünde bıçaklanışım bir kere daha hayalimde canlandı. Fazla acı çekmemiştim. Kan kaybından gözlerim kararmış, gücüm kesilmiş, yuvarlanıp kalmıştım. O gece çok sarhoştum. Eh, diye mırıldandım kendi kendime tam bir tevekkül içinde, az sonra büyük şişeyi bitirince yine aynı havaya girecek, fitil gibi olacaktım. Ne var ki bu kez kimse imdadıma yetişmeyecek, Bânû'nun nazik elleri beni ameliyat etmeyecekti. Herhalde karşı masada oturan şu iki kabadayı işimin bittiğinden emin oluncaya kadar vücuduma bıçaklarını saplamaya devam ederlerdi. Hem belli de olmazdı; belki bu kez sonuçtan emin olmak için bıçak yerine tabancayı tercih ederlerdi. Kafama sıkılacak bir kurşun anında işimi bitirirdi.</p>

  <p>Hani neredeyse sevinmeye başlıyordum.</p>

  <p>Bu dünyadan çekip gitmek hiç de kötü bir şey olmayacaktı. İçimi sıcak bir mutluluk kaplamaya başlamıştı. Hatta zevklendim bile. Ölüme bu denli hazır olacağımı hiç tahmin etmemiştim. Yeni doldurduğum kadehimi hafifçe havaya kaldırarak, deminden beri beni gözetleyen adamlara bakıp gülümsedim. Sanki şerefinize içiyorum dercesine. Tabii beni anlayamazlardı, aslında onların şerefine değil, kurtuluşumun, ölümümün şerefine kadeh kaldırıyordum.</p>

  <p>Ama adamlar beni görmezliğe geldiler. Hatta hemen bakışlarını kaçırdılar.</p>

  <p>Sırıtmaya devam ettim. Yadırgamış olmalıydılar. Kurbanın, katillerinin şerefine kadeh kaldırması pek olağan sayılmazdı. Ama aldırmadım. Bir an saçma bir isteğe kapıldığımı da itiraf etmeliyim. Ayağa kalkıp, masalarına giderek konuyu kendilerine açmayı düşündüm. Olayı en acısız ve rahat bir şekilde halletmelerini teklif etmeyi aklımdan geçirdim. Ama daha sonra hemen vazgeçtim bu tasavvurumdan. Ürküp paniğe kapılabilirlerdi. Çünkü şerefe bardak kaldırdığımı gördükleri andan itibaren yüzleri asılmış, bana kötü kötü bakmaya başlamışlardı.</p>

  <p>Boş ver, diye mırıldandım.</p>

  <p>Manasız bir dostluk teşebbüsü olurdu bu. Herifleri hiddetlendirmeye gelmezdi. İnsan beyni ne tuhaftı; şimdi aklıma birden yarın çıkacak gazetelerdeki ölüm haberim geldi. Herhalde pek çok gazete üçüncü, dördüncü sahifelerinde, bir zamanların ünlü sinema oyuncusu Metin Kazak dün içkili halde Boğaz'da ölü olarak bulundu tarzında birkaç satırla ebediyete intikalimin haberini vereceklerdi. Galiba işin en hazin yanlarından biri de buydu. Sıkıntılar içinde yaşadığım devirlerde gazetelere konu olmayan ben, ancak ölünce haber olacaktım.</p>

  <p>Sat anasını, diye homurdandım. Hiç önemli değildi.</p>

  <p>Alkol beni iyice gevşetmiş olmalıydı. Ya çok hızlı içtiğimden ya da yediğim kazığı bir türlü hazmedemememden aklım tekrar Bânû'ya takılmıştı.</p>

  <p>Onu değil, kendimi affedemiyordum.</p>

  <p>O tam bir yılandı. Beni en hassam yerimden sokmuştu. Kalbimden, yüreğimden, ruhumdan. Onu feci sevmiştim. Acaba bu durum şimdiye kadar kaç erkeğin başına gelmişti? Ömrü nice kadınla çalkantılı geçen, lakin hiçbirine âşık olmayan erkek, tam gerçek anlamda bir kadını sevdiğini düşünürken, birden karşısındakinin fettan, soysuz ve aşağılık olduğunu anlayarak yıkılıyordu. Ben ilk miydim acaba?</p>

  <p>Sanmıyordum.</p>

  <p>Herhalde benden önce de bu talihsizliğe uğramış erkekler olmalıydı. İçimi çektim. Onun parasıyla aldığım kolumdaki saate bir göz attım. Dudaklarım alaycı bir şekilde gerildi. Bileğimdeki saat zamandan ziyade daha ne kadar sayılı dakikalarım olduğunu gösteriyordu herhalde. Bir saat mi, yarım saat mi bilemiyordum.</p>

  <p>Masadan kalkınca, karşımdaki herifler de peşime düşeceklerdi. Herhalde dışarıda, kapının önünde bıraktıkları bir arabaları vardı. Muhtemelen beni kapının önünde temizleyecekler sonra da arabalarına atlayıp uzaklaşacaklardı.</p>

  <p>Bir daha baktım onlara ve hiç kuşkum kalmadı. Herifler içki de içmiyorlardı. Normal sayılırdı, ne de olsa iş üzerindeydiler.</p>

  <p>Canım bir kadeh daha içmek istedi, son bir kadeh.</p>

  <p>Ondan sonra lokantadan çıkabilirdim. Hayret ediyordum, son derece rahattım. Demek insan ölüme bu kadar yakın olduğu bir zamanda dahi rahatlığını muhafaza edebiliyordu. Hayatla ölüm arasındaki hassas dengenin bu kadar rahat aşılabileceğini hiç düşünmemiştim.</p>

  <p>Garsona hesabı getirmesi için işaret ettim.</p>

  <p>Deminden beri bana garip garip bakan garson çekinerek yanıma yaklaştı. Hesap pusulasını önüme uzattı. Mağrur bir şekilde elimi cüzdanıma attım. Heyhat, son yemeğimin parası bile o lanet kadına aitti. Garsonun geri getireceği külliyetli bir bakiye vardı, ama umursamaz bir şekilde "Üstü kalsın," dedim. Ne fark ederdi ki, beş on dakika sonra paraya hiç ihtiyacım kalmayacaktı.</p>

  <p>Garson âlicenaplığım karşısında şaşırmış, yerlere kadar eğilerek teşekkürler etmeye başlamıştı.</p>

  <p>Ayağa kalktım. Tabii müthiş başım dönüyordu. Bu kadar kısa zamanda neredeyse büyük bir şişe rakının dibine darı ekmiştim. Masada hâlâ biraz beyaz peynirle sigara böreği kalmıştı.</p>

  <p>Sendeledim ve düşmemek için yandaki masanın iskemlelerinden birine tütündüm.</p>

  <p>Her an yuvarlanabilirdim.</p>

  <p>Dikleşmeye gayret ettim. Ölüme hazırlanan mağrur bir kumandan gibi çıkmalıydım lokantadan. Sızıp oracıkta yere yığılmam, şanıma yakışmazdı. Eh, bu durumlara da oldukça alışık sayılırdım. Şu son on sene içinde Beyoğlu'nun arka sokaklarının dili olsaydı da bana şahitlik etselerdi.</p>

  <p>Giriş kapısını bulabilecek miydim acaba?</p>

  <p>Boş gözlerle etrafıma bakındım. Bu lanet lokantaya nereden girmiştim? Çevrede kapı filan görmüyordum. Yeniden sendeledim.</p>

  <p>Tam o sırada iki güçlü kol beni tuttu.</p>

  <p>Katillerim nihayet müdahale gereğini duymuşlardı. Büyük bir metanetle onlara bakıp, teşekkür ettim. "Hiç gereği yok. Yürüyebilirim" diye fısıldadım. "Endişelenmeyin. Zaten karşı koyacak değilim."</p>

  <p>Gösterdiğim teslimiyet ve anlayışa rağmen muhtemel katillerim hiç seslerini çıkarmamışlardı. Kaba herifler, diye düşündüm. İnsan kurbanına bile biraz daha anlayışlı ve yumuşak davranabilirdi. Onlara karşı koymayacağımı ifade etmiştim, daha ne diyebilirdim ki?</p>

  <p>Genç olanı kolumu acıtırcasına sıkıyordu.</p>

  <p>"Yürüyün, biraz gayret edin" dedi.</p>

  <p>Gözlerim kapanıyor, başım dönüyordu. Ama genç olanın uyarısı karşısında ister istemez gülme krizine kapıldım. Güldükçe sarsılıyor, ayaklarım dolanıyordu. Hangi kurban ölüme gitmek için benim kadar gayret ederdi zaten, aptal mıydı bu genç neydi?</p>

  <p>O ise nispeten yaşlı olanına dönmüş, "Ağabey" demişti. "Bu herif tam zom oldu yahu, ne yapacağız şimdi?"</p>

  <p>Öteki ters ters homurdandı.</p>

  <p>"Bize ne emredildiyse onu, kes dırdırlanmayı da herifi arabaya taşı."</p>

  <p>"İyi de patronun karşısına bunu nasıl çıkaracağız. Şu haline baksana, vallahi patron bize dünyayı dar eder."</p>

  <p>Hâlâ gülebiliyordum. Zom olmuştum, ama söylediklerini anlayabiliyordum. Sanırım ortadan kaldırılmam biraz daha zaman alacaktı. Bu heriflerin niyeti beni Laz Dursun'un karşısına çıkarmak olacaktı. Son bir .sorgulamadan geçeceğim belliydi. İnfaz sonradan gelecekti.</p>

  <p>Gözlerimi çok zor açık tutabiliyordum. Poyrazla yağan yağmur bile açık havada toparlanmama yetmedi. Adamların kolları arasında sızıp kalmıştım. En son hayal meyal arabaya tıkıldığımı anımsayabildim. Sonra her şey silindi gitti.</p>

  <p>&nbsp;</p>
</body>
</html>
