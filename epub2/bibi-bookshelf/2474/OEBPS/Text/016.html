<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx1737"></a>ONDÖRDÜNCÜ BÖLÜM</h1>

  <p>NEFİS kalkan tava, karides, balık çorbası, çok sevdiğim kalamar, envai çeşit yeşillik, ufak kırmızıturplar, tere ve soslarla donatılmış masaya şöyle bir baktım. Yıllardır böyle bir balık ziyafetinde bulunmamıştım. Ayrıca yüzüne karşı sevgimi itirafa çekindiğim Bânû da karşımdaydı. En azından bir büyük şişe rakıyı devireceğimi sanmıştım, hem de uzun bir perhiz döneminden sonra. Fakat hayrettir, tek kadeh rakıdan sonra kesilmiştim.</p>

  <p>Canım içmek istemiyordu.</p>

  <p>Ters giden bir şeyler vardı bende, lakin ne olduğunu kestiremiyordum. Kendimi aldatmanın anlamı yoktu; Bânû da bana âşıktı. Bunu kelimelerle apaçık, yüzüme karşı söylemiyordu, ama ancak ahmak olan bunu anlamazdı. Bu kadarı bile mutluluktan uçmama yetmez miydi?</p>

  <p>"Ne var?" dedi. "Yine suratın asıldı. Neye bozuldun şimdi de?"</p>

  <p>"Yok bir şey."</p>

  <p>"Var. Boşuna saklama."</p>

  <p>"Yok" dedim.</p>

  <p>"Niye konuşmuyorsun? Rahat olsana, biz arkadaş değil miyiz?"</p>

  <p>İsteksizce kadehimden bir yudum daha rakı aldım. "Arkadaş mıyız?" diye fısıldadım.</p>

  <p>"Tabii. Sen öyle telakki etmiyor musun?"</p>

  <p>"Bilmem."</p>

  <p>"Ne demek bilmem? Dost olmasak seninle bu kadar mahrem konuları konuşur muyduk hiç?"</p>

  <p>"Onu da bilmiyorum."</p>

  <p>"Kuzum bilmece gibi konuşmasana. Ne anlatmaya çalışıyorsun sen? Söyleyemediğin bir derdin mi var?"</p>

  <p>Uzun bir nefes aldım. "Galiba" diye fısıldadım.</p>

  <p>"Söyle öyleyse, ben dinlerim. Çekinme."</p>

  <p>"Memelerin" dedim. Gözleri irileşerek yüzüme baktı.</p>

  <p>"Ne, memelerim mi? Ne olmuş onlara?"</p>

  <p>"Yalnız memelerin de değil. Sütün gibi düzgün bacakların, daracık belin, tam kıvamındaki kalçaların, yuvarlak omuzların ve insana devamlı öpme arzusu veren etli dudakların. Kısacası dün gece gördüğüm her yanın. Kısacık siyah slipinin örttüğü en nazik yerinde buna dahil."</p>

  <p>"Hey! Ağır ol bakalım. Neler zırvalıyorsun sen?"</p>

  <p>"Tüm bu saydığım uzuvların hakkındaki düşüncelerimi de bilmek ister misin? Ama arkadaşça değil, tam bir erkek olarak. Ha, ne dersin?"</p>

  <p>"Metin, rakı çarptı seni galiba. Bu ne biçim konuşma?"</p>

  <p>"Niye şaşırıyorsun. Az önce memelerin hakkındaki görüşlerimi öğrenmek isteyen sen değil miydin?"</p>

  <p>"O konu kapandı" dedi.</p>

  <p>"Kapanmadı. Kapanamaz da. Seni hayal ettiğim sürece kapanamaz."</p>

  <p>"Metin, yoksa bir kadeh rakıyla sarhoş mu oldun? Neler saçmalıyorsun, ne söylemeye çalışıyorsun sen? Bunun dostlukla, güvendiğim arkadaşlıkla ne ilgisi var? Keşke alkol almana izin vermeseydim."</p>

  <p>"Olan oldu. Ok yaydan fırladı, Bânû. Aklımdan geçenleri söylemezsem artık rahat edemeyeceğim. Ne olursa olsun. Niye hâlâ anlamamış gibi davranıyorsun?"</p>

  <p>"Neyi?"</p>

  <p>Harika siyah gözlerini üzerime çevirmiş şaşkın şaşkın yüzüme bakıyordu sevgilim. O zaman farkına vardım; bütün hayatım boyunca sayısız kadınla ilişkim olmuştu, ama hiçbirine tüm içtenliğimle ve o duyguyu gerçekten yaşayarak sevdiğimi söylemediğimi kavradım. Oysa şimdi Bânû'yu yalnız bedeni, cismaniliği ile değil bütün ruh zenginliği, insanlığı, sıcaklığı, yakınlığı, kısacası varoluşuyla seviyordum ve bu ilk defa başıma geliyordu.</p>

  <p>"Seni seviyorum" diye fısıldadım. "Sana âşık oldum."</p>

  <p>Donmuş gibi hareketsiz kalmıştı sevgilim.</p>

  <p>Hayretle yüzüme bakmaya devam ediyordu.</p>

  <p>"Lanet olsun. Sen ciddi misin?" dedi. "Yanlış mı duydum söylediklerini acaba? Yazık, çok yazık senin farklı biri olduğunu sanmış, kişiliğine güvenmiştim. Demek yanılmışım. Bunu söylemeye nasıl cüret edersin? Sen benim maiyetimde çalışan bir şoförsün, benim hizmetkârımsın. Yerini ne çabuk unutuverdin birden."</p>

  <p>Yüzüme bir tokat atsa daha iyi olurdu.</p>

  <p>İş ittiklerim bir yumruk etkisi yarattı. Tam çeneme yediğim bir yumruk tesiri. Hayır, hayır daha beteri, sanki biri ağır bir balyozu kafama indirmişti.</p>

  <p>Donup kalma sırası şimdi bendeydi.</p>

  <p>Yerime büzülüp kaldım.</p>

  <p>Allah'ım, nasıl bir hata etmiştim ben.</p>

  <p>&nbsp;</p>

  <p>Eve dönerken ikimizde tek kelime bile etmedik. Gururum fena halde kırılmıştı. Ama buna müstahak olduğumu kabul ediyordum. Daha ilk seferinde kabak çekirdeği gibi açılıvermiştim Bânû'ya. Atlı mı kovalıyordu hislerimi böyle uluorta ve pervasızca nakletmeye? Daha dün geceye kadar kendim bile duygularımdan emin değildim; onu yalnızca iyi, hamiyetli, yardımsever bir insan gibi telakki ediyordum. Sonra ne oldu, yatak odasında onu soyunca birden çözülüverdim. Ayrıca hissiyatımı ifade tarzımda ne kadar yavan, çirkin, hatta galizdi. Sanki ona hayranlığım sadece vücudunun hatları ile sınırlıymış gibi konuşmuştum. İçimden, yuf olsun senin ervahına diye, homurdandım. Ne ruhsuz, ne tıynetsiz bir adammışım meğer. İnsan sevdiği kadına aşkını böyle mi ilan ederdi?</p>

  <p>Ama villaya yaklaşırken kendimi suçlamayı da yavaş yavaş kestim. Hani o da az değildi yani. Ben böyle dostluk, arkadaşlık filan anlamazdım; madem beni hâlâ şoförü olarak görüyordu, o halde bu laubali yakınlığın anlamı neydi? Az mı meme sohbeti yapmıştık? Yakışık alır mıydı böyle konuşmak? Ben mi geri kalmıştım yoksa?-%on senelerde insanlarla ilişkim o kadar basit düzeye inmişti ki, belki ben durumu ayarlayamamıştım. Ama ne olursa olsun bu ilişki yürümezdi. Herhalde yarın sabah beni kapının önüne koyacaktı Bânû. İtirafımı duyduktan sonra kesinlikle onun yanında çalışmama izin vermezdi. Bunun başka bir yorumu olamazdı. Arabanın kapısını açtım.</p>

  <p>Sevgilim yüzüme bile bakmadan doğruca eve girdi. Tamam, diye düşündüm. Bu iş burada bitmişti. Arabayı garaja çekip doğru müştemilatın yolunu tuttum. Yarın sabah yolcuydum herhalde. Eşyalarımı toparlamalıydım. Sonra birden aklıma geldi; ne eşyası diye hatırladım. Buraya gelirken sürdürdüğüm sefih ve berduş hayattan kalma son giysilerimi de alışveriş yaptığım mağazada atmalarını söylemiştim. Sırtımdaki her şey, iğneden ipliğe Bânû'nun parasıyla alınmıştı.</p>

  <p>Gururumun bir kere daha incindiğini hissettim. Hayret, demek hâlâ içimde bir nebze onur kalmıştı, Hiç mühim değil, diye homurdandım. Olmazsa sırtımdaki elbiseyi ilk fırsatta buraya postalayabilirdim. Onun satın aldığı eşyalara ihtiyacım yoktu. Bileğimdeki saati, cebimdeki telefonu çıkarıp yatağımın başucundaki konsolun üzerine bıraktım. Onları da götüremezdim. Sonra yatağın kenarına ilişip düşünmeye başladım.</p>

  <p>Ne yapacaktım şimdi?</p>

  <p>Aslında öfkeden kuduruyordum. Beyoğlu'ndaki o pislik yuvası eski eve dönemezdim; orası hâlâ tehlikeliydi. O lanet serseriler aradıkları zarfı ele geçiremedikleri sürece yakamı bırakmayacaklardı. Gidecek bir yerim yoktu. Cevat Baba'ya da yüzüm yoktu artık. Gerçi İdris'in evine dönüp, birkaç gün daha yanında kalabilirdim, onun ses çıkaracağını hiç sanmazdım. Sapına kadar mert ve anlayışlı bir çocuktu o.</p>

  <p>Boş ver diye mırıldandım. Ölüm yoktu ya ucunda, nasıl olsa başımın çaresine bakardım. On senedir nasıl yaşıyorsam, yine bir yolunu bulurdum. Hayatım boyunca kimseye minnet etmemiştim, bundan sonra da minnet etmezdim, iş olacağına varırdı.</p>

  <p>Karnım toktu.</p>

  <p>Villanın mutfağına gidip yemek de yemeyecektim. Erkenden yatıp sabah olunca da onlar beni resmen kovmadan, ben işi bıraktığımı ya Bânû'ya bildirirdim ya da İzzet Efendi denen o hoşlanmadığım uşak bozuntusuna. Hiç umurumda değildi. Durumu İzzet Efendi'ye açıklamak daha iyi olacaktı. Artık Bânû ile yüz yüze gelmek istemiyordum.</p>

  <p>Acaba mı, diye tereddüte düştüm.</p>

  <p>Kızgınlıktan atıp tutuyordum, ama bir daha onu göremeyeceğimi düşününce yüreğimde ani bir sızlama hissettim. Sevgi denen şey bu olmalıydı herhalde. Daha önce hiç yaşamamıştım ki, bilemiyordum. Hayatıma bundan evvel girmiş kadınları daha ilk ihtilafta hiç düşünmeden bir kalemde hayatımdan silmiş, umursamamış ve asla geri dönmemiştim. Ne oluyordu şimdi bana? Daha aradan yarım saat geçmeden, aldığım karardan kuşku duymaya başlamıştım bile.</p>

  <p>Bu halim içime korku saldı.</p>

  <p>Yoksa onsuz yapamayacak mıydım?</p>

  <p>Hayır, diye isyan ettim. Bu tempo böyle devam edemezdi. O aptalca ifademden sonra işimi sürdüremezdim artık. Seni seviyorum dediğim anda Bânû'nun yüz ifadesi bir daha canlandı gözlerimin önünde. Hayretten aptallaşmıştı sevgilim.</p>

  <p>Zinhar mümkünü yoktu.</p>

  <p>Başım yastığa düştü. Çok komik ama gerçekti. Küp küp içki içen ben, bu gece aldığım tek kadeh rakı ile sarhoş olmuştum.</p>

  <p>Uyku bastırıyordu şimdi.</p>

  <p>Gözkapaklarım kapanmak üzereydi. Daha ceketimi bile çıkarmamıştım sırtımdan, o halde uyuyakalmışım.</p>

  <p>Sonrasını hatırlamıyorum.</p>

  <p>&nbsp;</p>

  <p>Sabah uyandığımda hâlâ kararsızdım, aslında biraz da şaşkın. Dün gece Bânû'dan işi terk etmem için bir emir geleceğini, İzzet Efendi'nin de keyifle bana tebliğ edeceğini düşünmüştüm. Adam ilk günden beri nedense hoşlanmamıştı benden.</p>

  <p>Ama yukardan çıt çıkmamıştı.</p>

  <p>Pek bir anlam veremedim. Duygularımın içyüzünü öğrenen patroniçenin hâlâ beni yanında çalıştırmaya kalkışması düşünülemezdi. Şoförü kendisine âşık bir işveren, böyle saçma sapan</p>

  <p>bir durum olur muydu? İtirafta bulunmasam ve Bânû yalnız bunu sezinleyerek kalsa, belki bu durum biraz daha su götürürdü, ama artık çok geçti.</p>

  <p>Yataktan kalktım.</p>

  <p>Lakin dün gece gururu kırılan, kesin kararlar veren, kendi kendine astığı astık, kestiği kestik adamdan eser kalmamıştı. Şimdi külahını önüne koymuş düşünüyordu.</p>

  <p>Bânû'ya o kadar alışmıştım ki, onu kaybetmek bana çok ağır gelecekti. Dün gece ona âşık olduğumu söylemekle yaptığım patavatsızlığı şimdi daha iyi anlıyordum. Kızcağız beni sıfır noktasından hayata geri döndürmüştü. İyi veya kötü, eski şöhretime uygun olmasa da bir işim vardı şimdi. Lakin daha işe başlar başlamaz sapıtmış, bana bu kadar anlayış gösteren insana olmayacak laflar etmiştim. Nankörlüktü yaptığım.</p>

  <p>Duşun altına girdim, tıraş oldum, giyinip hareket saatimizin gelmesini beklemeye başladım. Ben işten ayrılıyorum demek, küstahlık olacaktı. Onun yaptığı bunca iyiliğe zaten abuk subuk bir davranışla karşılık vermiştim, işi daha da çıkmaza sokmanın hiçbir anlamı yoktu. Şayet o beni kovarsa veya bundan sonra yanında çalışmamın pek uygun olmadığını ifade edecek tarzda konuşursa, o zaman ayrılmayı düşünebilirdim. Yeterince haddimi aşmış, ham ervahlık yapmıştım zaten.</p>

  <p>Garajdan arabayı çıkarmaya giderken, hâlâ bir yandan da kendimi haklı görmeye yönelik savunmalar üretmeye devam ediyordum. O kadar da haksız değildim. Hangi kadın şoförüyle bu denli içli dışlı ve laubali olurdu? Evvelki gece onu çırılçıplak soymuş, geceliğini giydirmiş yatağına yatırmıştım. Bu hadise bile villayı terk etmem için başlı başına bir nedendi, ama o hadiseyi fazla büyütmemiş sadece utandığını ihsas etmişti. Dün gece balıkçıda konuşmalarımız da üç aşağı beş yukarı öyle sayılmaz mıydı? Ben mi anlamıyordum durumu acaba? O aramızdaki yakınlığı dostluk ve arkadaşlık diye vasıflandırıyordu. Olmazdı öyle şey, ateşle barut bu kadar yaklaşırsa infilak kaçınılmazdı.</p>

  <p>Arabayı villanın kapısına çektim.</p>

  <p>Bânû'nun çıkışını beklemeye başladım. Az sonra her şey aydınlığa kavuşacaktı. Onun takındığı tavır benim de hattıhareketime yön verecekti. Meğer âşık olmak ne berbat bir şeymiş; heyecandan titriyordum adeta. Yıllar önce bu heyecanı yaşamış olsam, şimdi daha dengeli, ne yapacağını hayat tecrübesiyle çıkaran biri haline gelirdim. Oysa taptaze, tecrübesiz, genç bir fidan gibi hissediyordum kendimi. Üflenilse yıkılacaktım sanki. Hassas, kırılgan ve alıngandım o an. Ters tek bir kelime her şeyi mahvedecekti.</p>

  <p>Sevgilim kapıda göründü.</p>

  <p>Kapıyı açmış arabaya binmesini bekliyordum. Sadece "Günaydın" dedi. Aramızdaki anlaşmayı hatırlayarak, "Günaydın hanımefendi" demekle yetinmiştim. Bu sabah bana ne Metin ne de İlyas diye hitap etmemişti. Kapıyı kapatıp yerime koştum. Biraz mesafeli ve soğuk duruyordu ama gerçek tutumunu herhalde yola koyulunca anlayacaktım. Hareket ettik.</p>

  <p>Her zamanki gibi çekinerek dikiz aynasından arkaya baktım. Benimle hiç ilgilenmiyordu. Her sabah yaptığı gibi gazetesini de okumaya başlamamıştı. İlgisizce sabahın hafif sisi altındaki Boğaz'ı seyrediyordu.</p>

  <p>Tüm ümitlerim birden kırıldı. Sonra da birden kafama dank etti.</p>

  <p>Durum gayet açıktı. Beni kovduğunu söylemeye dili varmıyor, durumu benim takdir ederek, işten istifa etmem gerektiğini ihsasa çalışıyordu. Belki de haklıydı. Bu davranışı benim yapmam daha doğru ve makul olanıydı. Yüreğimdeki o ezikliği tekrar hissetim. Hata yapmıştım ve bunun ceremesini çekmeliydim. Başka yolu yoktu.</p>

  <p>Lanet olsun, diye içimden homurdandım.</p>

  <p>Dün gece ona olan sevgimi bile ne kadar kaba ve münasebetsiz bir yolla ifade etmiştim. Hangi kadın o konuşmadan sonra hâlâ yanında beni isterdi? Gerçek Metin bu olamazdı. Asıl kızılacak, suçlanacak biri varsa o da ben olmalıydım. Bundan sonra özür dilemek, densizliğimin bağışlanmasını istemek bir şey ifade etmezdi.</p>

  <p>Yutkunup genzimi temizledim.</p>

  <p>"Hanımefendi" diye fısıldadım alçak bir ses tonuyla. "İstifa etmemi istiyorsanız ben hazırım. Bugünden itibaren işi bırakabilirim."</p>

  <p>Başını seyrettiği manzaradan çevirerek aynadan gözlerimin içine baktı.</p>

  <p>"İstifa mı? Yoksa daha iyi bir iş mi buldun?"</p>

  <p>"Hayır, efendim. Ne münasebet."</p>

  <p>"Ücretin mi yetersiz?" diye sordu bu defa.</p>

  <p>"Yapmayın, efendim. Hiçbir yerde daha iyi iş bulamam."</p>

  <p>"O halde?"</p>

  <p>"Fakat... " diye kekeledim.</p>

  <p>"Hem niye istifa etmeni istediğimi düşünüyorsun?"</p>

  <p>"Dün geceki densiz ve kaba davranışımdan dolayı, size haddimi aşarak büyük bir saygısızlıkta bulundum. Bütün bir gece yaptığım saygısızlığın ağırlığı altında ezilip kaldım."</p>

  <p>"Ne saygısızlığı?"</p>

  <p>Bir kere daha afallamak zorunda kalmıştım. Acaba benimle alay mı ediyordu? Dün gece aramızda geçen konuşmaları unutmuş olması düşünülemezdi. Renkten renge girdim birden. Ne diyeceğimi şaşırdım. Yoksa hatırlamamış gibi davranmayı mı tercih etmişti?</p>

  <p>Bu ikilem arasında kalamazdım. O konuyu kapatmak istemiş olsa bile, bana küskün gibi davranması, o anlayışlı, sevecen, sıcak halinden uzaklaşması bundan sonra sürecekse buna dayanamazdım. Belki de çok şey istiyordum ama ok yaydan çıkmıştı bir kere. Devam ettim konuşmaya, başka çarem yoktu.</p>

  <p>"Dün gece balık lokantasında söylediklerim için çok mahcubum. Bir an hissiyatımın esiri oldum. Kendimi ve mevkiimi unuttum, olmayacak bir hata yaptım."</p>

  <p>"Ne gibi?"</p>

  <p>Şaşkınlığım daha da artmıştı. Gerçekten hatırlamıyor muydu aramızda geçenleri, anlamamıştım. Aval aval yüzüne baktım.</p>

  <p>"Neler konuştuğumuzu hatırlamıyor musunuz?"</p>

  <p>"Hatırlıyorum tabii. Daha bu yaşta bunadığımı mı sandın?"</p>

  <p>"O halde cüretkâr laflarıma kızmadınız mı?"</p>

  <p>"Neden kızayım? O sırada senle iki arkadaş gibi yemeğe gitmiştik. Ama o ağzından çıkanları görevin sırasında etseydin, seni derhal kapının önüne koyardım. Hiçbir hizmetkârım benimle öyle konuşmaya cesaret edemez. Asla buna izin vermem. Lakin birlikte yemeğe çıktığım bir arkadaşım, bana olan hislerini içtenlikle ifadeye kalkışmışsa neden rahatsız olayım?"</p>

  <p>Ne demekti bu, hiçbir şey anlamamıştım.</p>

  <p>Düşünmeye ve söylediklerinden bir anlam çıkarmaya çalıştım, beceremedim. Ha Ali ha Veli, ne fark ederdi ki? O arkadaşı direksiyon başına geçince sadece şoförümü oluyordu yani? Yoksa durumu tevil etmek için böyle bir manevra mı yapıyordu bana? Böyle bir açıklamaya çocuklar bile kanmazdı.</p>

  <p>"Ama şu an görev basındasın. Sakın dün geceki gibi konuşmaya başlama. O zaman külahları değişiriz. Anladın mı?"</p>

  <p>Gülümsemekten kendimi alamadım bir an.</p>

  <p>"Anladım, hanımefendi" diye sırıttım.</p>

  <p>"Ne sırıtıyorsun pis pis?" diye sordu bana. Ama bu sualinde bile gizli bir müsamaha saklıydı.</p>

  <p>"Affedersiniz, efendim" dedim. "Bir daha tekerrür etmeyecek."</p>

  <p>" İyi sevinirim öyleyse. Zira bir hatanın iki kere yapılmasına tahammülüm yoktur."</p>

  <p>Sevinçten uçuyordum adeta.</p>

  <p>Durumu mükemmelce geçiştirmişti sevgilim. Belli ki o da beni seviyordu. Bunun başka bir anlamı olabilir miydi? Ama nedense bir tür oyun oynamayı tercih etmişti.</p>

  <p>Ve ben buna rahatlıkla katlanabilirdim.</p>

  <p>&nbsp;</p>
</body>
</html>
