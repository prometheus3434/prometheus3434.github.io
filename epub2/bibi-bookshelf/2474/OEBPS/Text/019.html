<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx2051"></a>ONYEDİNCİ BÖLÜM</h1>

  <p>AĞZIM açık sevgilime bakakalmıştım. Yanlış mı duydum acaba diye, sorumu bir daha yinelemek zorunda kaldım. "Yani senin bir de koruma ordun mu var?"</p>

  <p>Bânû aynı utangaçlıkla başını salladı.</p>

  <p>"Var ya."</p>

  <p>"Neden bunu daha önce bana söylemedin?"</p>

  <p>"Bilmeni istemiyordum."</p>

  <p>"Neyi?"</p>

  <p>"Allah'ım, bazen ne kadar saf oluyorsun Metin. Hâlâ anlamadın mı?"</p>

  <p>"Bilmece gibi konuşuyorsun. Neyi anlayacağım?"</p>

  <p>Ayakkabılarını fırlatıp ayaklarını topladı. Eliyle yanına yaklaşmamı işaret etti. Hiç itiraz etmeden karşısındaki koltuktan kalkıp yanına gittim.</p>

  <p>"Otur şuraya."</p>

  <p>Yanına iliştim. Uzanıp ellerimi kavradı.</p>

  <p>"Senin gibi insana hiç rastlamadım. Son derece temiz ve iyi niyetlisin. Bu devirde gerçekten zor bulunan bir insansın ve ben de seni seviyorum. Tabii sadece iyi bir insan olduğun için değil, müthiş yakışıklılığından dolayı da sana hayranım. Ta genç kızlığımdan, öğrenciyken o meşhur filmlerini seyrettiğim günlerden beri."</p>

  <p>Şaşkınlığım daha da artmıştı. Birkaç dakika aval aval yüzüne bakmaya devam ettim. Böyle bir itirafı ilk defa dile getiriyordu. Bir suçlu gibi nasıl reaksiyon vereceğimi izliyordu sanki. Ne diyeceğimi kestiremedim.</p>

  <p>"Yani bana âşık mısın?" diye kekeledim.</p>

  <p>"Hâlâ anlamadın mı?"</p>

  <p>Bu mutlu haberin şaşkınlığı içindeydim, henüz içime sindirememiştim. Elimde olmadan kekelemeye başladım yine.</p>

  <p>"Ama Bânû... "</p>

  <p>"Yine başlama. Şimdi sus ve beni dinle biraz."</p>

  <p>"Fakat..."</p>

  <p>"Sus" dedim.</p>

  <p>Biraz daha sokuldu ve hiç düşünmeden kollarını boynuma doladı. Ilık nefesi yüzümü yalıyordu. İyice sersemlemiştim.</p>

  <p>"Öp beni önce," diye fısıldadı.</p>

  <p>Hangi âşık erkek bu isteğe karşı koyabilirdi ki? O an içinde bulunduğumuz bütün şartları unutup birden sevgilimi kollarımın arasına aldım, ilk gördüğüm andan beri benliğimi kavuran ihtiras ateşiyle dudaklarından öpmeye başladım. Kontrolümü yitirdiğim andı bu; önüne geçilmez bir istek fırtınası tüm ruhumu kasıp kavuruyordu artık. Sıcacık vücudu kollarımın arasındaydı, o da aynı istek ve coşkuyla bana karşılık vermeye başlamıştı. Yer ve zaman kavramı tamamıyla silinmişti beynimden. Uzunca bir süre sonra ellerini göğsüme dayayarak hafifçe beni bedeninden uzaklaştırdı.</p>

  <p>"Dur biraz," diye inledi. "Aklımı başımdan alıyorsun. Önce konuşmamız lazım."</p>

  <p>İçimi bir ateş dalgası kaplar gibi oldu. Aklımdan ziyade bir his salvosu daha o an hoşuma gitmeyecek yeni bir haberle sarsılacağımın ikazlarını vermeye başlamıştı. Biraz toparlanır gibi oldum, kollarımı gevşettim. Benden biraz uzaklaşan Bânû suçlu bir çocuk gibi gözlerimin içine bakmaya başlamıştı.</p>

  <p>"Öğreneceklerin belki seni biraz sarsacak, ama başka çarem yok" diye fısıldadı.</p>

  <p>Sesinde hafif titremeler oluşmuştu sanki. İçime doğuyordu, şu son on beş yıl zaten mutluluk bana haram olmuştu. Bu uyarının arkasından bütün hayallerimi yıkan bir haberle karşılaşacağım kaçınılmazdı herhalde.</p>

  <p>Biraz daha geriye çekildi sevgilim. Önce lafa nereden gireceğini hesaplamak ister gibi düşünüp yutkundu. Sonra kısık sesle mırıldandı.</p>

  <p>"Oldukça rahat ve sıkıntısız bir hayat yaşadığımı görüyorsun, değil mi?" dedi. Tasdik edercesine başımı salladım.</p>

  <p>"Herhalde bu hayatın İlkyardım Hastanesi'ndeki cerrahlık görevi ile sağlanamayacağını da tahmin etmişsindir."</p>

  <p>Nereye varmak istiyordu acaba? Bana anlatmak istediği şey ne olabilirdi? Servetinin altında kara bir leke olduğunu mu ihsasa çalışıyordu. Bunu şimdiye kadar hiç düşünmemiştim, aklımın köşesinden bile geçmemişti.</p>

  <p>"Benim soyadımı biliyorsun, değil mi?"</p>

  <p>Biraz şaşkın fısıldadım.</p>

  <p>"Biliyorum tabii. Aksoy. Bânû Aksoy."</p>

  <p>"Bu soyadı sana bir şey ifade etmiyor mu?"</p>

  <p>Düşünmeye çalıştım. Zihnimde hiçbir çağrışım yapmıyordu. İçtenlikle fısıldadım.</p>

  <p>"Hayır. Etmesi mi lazım?"</p>

  <p>"Edeceğini sanmıştım" dedi.</p>

  <p>Kaşlarımı çatarak yeniden düşündüm. Beynimi zorladım. Gerçekten de Aksoy adında hiç tanıdığım yoktu. Acaba vardı da, ben mi çıkaramıyordum.</p>

  <p>"Üzgünüm ama çıkaramıyorum" diye fısıldadım.</p>

  <p>"Pekâlâ" dedi. "Ama şimdi öğreneceklerin kesinlikle benimle ilgili hislerini ve düşüncelerini değiştirmemen. Seni deli gibi seviyorum. Bunu aklından hiç çıkarma. Bugüne gelinceye kadar çok çaba harcadım. Bir hiç uğruna da tesadüflerin bana sunduğu bu imkânı kaybetmek istemem."</p>

  <p>Şaşkınlıkla sordum.</p>

  <p>"Sevgilim, sen ne anlatmaya çalışıyorsun?"</p>

  <p>Bir an derin bir nefes aldı. Sonra aniden boşaldı. "Ben Rıza Aksoy'un kızıyım."</p>

  <p>Allah Allah, dedim içimden. Rıza Aksoy diye birini tanımıyordum ki. Sevgilimin bu kadar gerginliği nedendi ki?</p>

  <p>"Kim o?" diye fısıldadım hayretle. "Öyle birini tanımıyorum."</p>

  <p>"Ama Kürt Rıza'yı tanıyorsun, değil mi?"</p>

  <p>Bütün kanım çekilir gibi oldu birden. Hiç tanımaz olur muydum? Adamı, kemik kıran Kasap Tayyar'ı evime gönderen kişiydi o.</p>

  <p>Ağzım açık Bânû'nun yüzüne bakakaldım. Şaşkınlıkla kelimeler ağzımdan dökülüverdi.</p>

  <p>"Kürt Rıza'nın kızı mısın?"</p>

  <p>"Evet, hayatım."</p>

  <p>Hiç şüphe yok ki, bu aklımın köşesinden bile geçmeyen bir olasılıktı. Sanki birden taş kesilmiştim. Oturduğum yerde buz gibi donarak kaldım, içimi bir öğürtü kapladı. Ne diyeceğimi bilemedim. Adeta yerime mıhlanmıştım. Kafam duracak raddeye gelmişti. Neden sonra korku ve öfke ile mırıldandım.</p>

  <p>"Demek bütün bunlar oynanan bir oyunun parçasıymış. Benimle ilgilenmen, yanına şoför olarak alman, anlayış ve yakınlık göstermen hep numaraymış ha? Beni aldattın, tuzağa düşürdün. Meğer ne aptalmışım?"</p>

  <p>Hemen, "Hayır" diye itiraz etti Bânû. "Hemen hüküm verme. Önce beni bir dinle."</p>

  <p>"Daha ne dinleyim? Belli ki senin amacında o sarı zarfı ele geçirmek. Tüm bana yaklaşmaların babanın gayesine ulaşması içinmiş."</p>

  <p>"Saçmalıyorsun Metin. Öyle olsa bütün bunları sana anlatır mıydım? Az önce hikâyeni dinledim. Sarı zarfın artık nerede olduğunu, nereye sakladığını da biliyorum. O zarf hiç umurumda değil. Öyle olsa, babama bir haber uçurur, meseleyi kapatırdım. Senin de ruhun bile duymazdı."</p>

  <p>Sevgilim belki haklı olabilirdi, ama müthiş bir hayal kırıklığına uğramıştım. Hiç beklemediğim bir gerçekle yüz yüzeydim şimdi. Sonradan hisleri değişmiş olsa bile düpedüz aldatılmıştım, bunun başka açıklaması olamazdı. Makul düşünemediğim, hislerimin etkisinde kaldığım inkâr edilmez bir vakıaydı.</p>

  <p>Birden yerimden fırladım. Ani ayağa kalkışım onu da şaşırtmıştı.</p>

  <p>"Nereye?" diye sordu sertçe.</p>

  <p>"Bu oyun bitti artık" diye gürledim. "O sarı zarf hiç umurumda değil. Zaten bir kerecik içini açıp bakmadım da. Artık yerini de öğrendin ve gayene ulaştın. Şimdi babanı ara ve zarfı nerede bulacağını ilet ona. Tek isteğim artık yakamdan düşmeniz. Ne Kürt Rıza'nın, ne de Laz Dursun'un adamlarını etrafımda görmek istemiyorum. Bu hikâye kapandı."</p>

  <p>Bânû adeta gürledi!</p>

  <p>"Otur yerine. Aptallığın lüzumu yok. Sen ne dik kafalı, inatçı bir adamsın. Ne söylediğimi duymadın mı? Seni seviyorum, sana âşığım dedim."</p>

  <p>Alaycı ve küçümseyen bir bakış fırlattım yüzüne.</p>

  <p>"Artık bu numaralara karnım tok, beni kandıramazsın."</p>

  <p>Birden şeytanca gülmeye başladı.</p>

  <p>"Ama daha önce kandırdım" dedi.</p>

  <p>Hışımla homurdandım.</p>

  <p>"Ne zaman?"</p>

  <p>"Hani sana eski nişanlım diye yutturduğum o zatla sarhoş eve döndüğümüz gece."</p>

  <p>İnsan bir defa âşık olmaya görsün; başına neler gelebileceğini önceden kestirmek mümkün olmuyordu. Kaşlarımı çatıp onu süzdüm.</p>

  <p>"Ne demek istiyorsun?" Gülmeye devam etti.</p>

  <p>"O gece beni gerçekten sarhoş mu sanmıştın? Sadece bir kadeh şarap içmiştim. Hem de bütün yemek boyunca. Niyetim sadece sarhoş taklidi yaparak seni denemekti."</p>

  <p>"Delisin sen! Ne demek bu?"</p>

  <p>"Ne demek olur mu? Gerçekten beni sevip sevmediğini anlamak istemiştim. Şayet beni sırf arzu ediyor, güzelliğimden istifadeye kalkışıyorsan, o gece daha ileri gidecek, şartlardan yararlanmaya kalkışacaktın. Ama yapmadın. Beni şefkat ve muhabbetle sarmalayıp uyumamı, dinlenmemi istedin, gerçekten seven bir erkek gibi."</p>

  <p>"Yine yalan söylüyorsun."</p>

  <p>"Hiç de değil. İstersen tüm yaptıklarını birer birer anlatabilirim, çünkü hepsi beynime nakşolmuş vaziyette duruyor, hatta odadan çıkmadan önce alnıma kondurduğun öpücüğe kadar. Biliyor musun, o gece fazla ileri gitmemeni bütün kalbimle diliyordum, ama diğer yandan da korkunç bir ihtiras fırtınası içimi kavuruyordu. O yatağa beni atıp, sahip olmanı ne kadar istediğimi tahmin edebilir misin?"</p>

  <p>Aptallaşmıştım.</p>

  <p>Tuhaf tuhaf yüzüne baktım. "Doğru mu söylüyorsun?"</p>

  <p>"Tabii ki doğru söylüyorum. Bu saatten sonra gerçekleri saklayacak halimiz mi var?"</p>

  <p>Boş bulunup söylendim.</p>

  <p>"Dur bir dakika. O gece yanındaki adam eski nişanlın değil miydi?"</p>

  <p>"Ne münasebet. Ben kimseyle nişanlanmadım."</p>

  <p>"Peki, kimdi o? Arkadaşın filan mı?"</p>

  <p>"Arkadaş da sayılmaz. Bir arkadaşımın tanıdığıydı. Zaten o geceyi de sırf senin için ayarlamıştım."</p>

  <p>Şaşkınlığım devam ediyordu.</p>

  <p>"Benim için mi?" diye homurdandım.</p>

  <p>"Senin için tabii. Başka ne için olabilir ki? O adamla oturup yemek yemeğe hevesli mi sandın beni? Onun adı Hikmet Yücesoy. Bu isim sana bir şey ifade ediyor mu?"</p>

  <p>"Hani adı Erol'du?"</p>

  <p>"Sana öyle uydurdum. Demek Hikmet Yücesoy'u tanımıyorsun? Oysa o eski dünyanla ilgili bir zattı."</p>

  <p>"Eski dünyam mı?"</p>

  <p>"Evet, çok ünlü bir film yapımcısı. Ama son senelerde sivrilmiş."</p>

  <p>"Benimle ne ilgisi var?"</p>

  <p>"Aman Allah'ım! Bazen ne kadar anlayışsız oluyorsun. Ne yani, herhalde şoförümle evlenmeye kalkışmayacağım. Benim kocam eski ününü sürdüren bir film starı olmalı, o eski şöhretine yeniden kavuşmalı. Neyi eksik ki? Şu sıralar eskisinden daha da yakışıklı."</p>

  <p>Şakaklarında başlayan hafif ağarma onu çok daha havalı hale sokmuş."</p>

  <p>"Sen gerçekten bir çılgınmışsın" diye kükredim.</p>

  <p>"Belki" dedi. "Olabilir. Ama ben ne yaptığını bilen bir kadimindir. Kafama bir şeyi taktığımda da mutlaka onu gerçekleştiririm. Sana çocukluğumdan beri âşıktım ve kaderin karşıma çıkardığı bu fırsattan da mutlaka istifade edeceğim. Sakın inkâra kalkışma. Birbirimizi seviyoruz ve bu macera mutlu bir sonla bitecek. Çünkü ben öyle istiyorum."</p>

  <p>Başım dönüyordu.</p>

  <p>Çünkü bu kadar peş peşe gelen çarpıcı olayları sindirmem mümkün değildi. Düşünce yeteneğimi dahi kaybetmek üzereydim.</p>

  <p>Durumumu anlamış gibi oturduğu yerden fırladı ve ben daha kendimi toparlayamadan kollarını boynuma doladı.</p>

  <p>"Hadi durma, okşa beni. Öp, sev. Kaldığımız yerden devam edelim."</p>

  <p>Ah, şu erkekler! Ne kadar zayıf yaratıklarız.</p>

  <p>Ona istediği gibi sarıldım, kollarımın arasına alıp okşayıp öpmeye başladım.</p>

  <p>Bir kedi munisliği ile bedenime sokulmuştu.</p>

  <p>&nbsp;</p>
</body>
</html>
