<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx1450"></a>ONİKİNCİ BÖLÜM</h1>

  <p>ERTESİ sabah Bânû'nun her zamanki saatinde yataktan çıkıp hastaneye gidebileceğini hiç sanmıyordum, ama ben, dün gece villadan çıktıktan sonra garaja çektiğim arabayı her zamanki gibi evin önüne getirmiş, sözde dışarıya çıkmasını bekliyordum. Böyle sızarak sonuçlanan gecelerin sabahını çok iyi bilirdim. Korkunç bir baş ağrısı, bitkinlik, ışığa tahammülsüzlük ilk tezahürlerdir. Bazen mide bulantısı sabah da sürer.</p>

  <p>Her an kapıya İzzet Efendi'nin çıkıp, hanımefendinin biraz gecikeceğini söylemesini bekliyordum, kendimden emin bir şekilde. Alkole alışık olmayan bir bünye bu kadar fazla şarabı kaldıramazdı. Ama düşündüğüm gibi olmadı. Birkaç dakikalık bir gecikme ile sevgilim kapıda görünüverdi. Şaşırmıştım doğrusu, onun en azından öğleye kadar yataktan çıkamayacağını, baş ağrısından kıvranacağmı sanıyordum. İrkilerek hemen arabanın içinden fırlayıp kapıyı açtım. "Günaydın, efendim" diye mırıldandım.</p>

  <p>Suratı bir hayli asıktı.</p>

  <p>Sertçe, "Günaydın" demekle yetindi.</p>

  <p>Sanırım bu sabah uyanınca olayın farkına varmış olmalıydı. Zaten anlamaması olanaksızdı. Herhalde, sabah Vildan uyandırmaya gelince aralarında nasıl bir konuşma geçtiyse, Bânû durumun vahametini kavramıştı. Aslında buna hazırlıklı olmalıydım, lakin sevgilimin nasıl bir tepki göstereceğini bilmiyordum henüz.</p>

  <p>Hareket eder etmez homurdandı.</p>

  <p>"Dün gece beni odama sen mi çıkardın?"</p>

  <p>İçimden, tamam şimdi, diye geçirdim. Fırtına patlak veriyordu. Mümkün olduğunca sakin ve ölçülü davranmaya karar vererek fısıldadım.</p>

  <p>"Evet, efendim" diye mırıldandım. "Sanırım dün gece alkolü biraz fazla kaçırmıştınız, ayakta duracak haliniz yoktu."</p>

  <p>Kısa bir an duraklayıp fısıldadı.</p>

  <p>"Bir ara midemin çok bulandığını hatırlıyorum. Arabanın içine kustum mu yoksa?"</p>

  <p>"Hayır, efendim. Ama bir ara arabayı durdurup istifra etmek için dışarı çıktınız."</p>

  <p>"Çıkardım mı?"</p>

  <p>"Hayır, efendim."</p>

  <p>"Rezalet! Nasıl oldu, bilmiyorum. Hiç bu kadar içtiğimi hatırlamıyorum şimdiye kadar. Çok utandım vallahi. Gören filan oldu mu?"</p>

  <p>"Sanmıyorum, hanımefendi."</p>

  <p>Bânû birkaç saniye düşündü.</p>

  <p>"Sonra ne oldu?"</p>

  <p>Anlaşılan gittikçe nazik sorulara sıra gelecekti. Hafifçe yutkundum.</p>

  <p>"Hiçbir şey, efendim. Eve geldik."</p>

  <p>"Orası malum" dedi sinirli bir sesle. "Beni içeri sen mi soktun?"</p>

  <p>"Vildan Hanım uyuyordu zahir. Antrenin ışığı yanıyordu, ama kimse kapıyı açmadı."</p>

  <p>"Evin anahtarının sende olmaması lazım, kapıyı nasıl açtın?"</p>

  <p>"Çantanızdaki anahtarla."</p>

  <p>Dikiz aynasında göz göze geldik. Kaşlarını çatmıştı. "Ben mi söyledim?"</p>

  <p>"Evet, hanımefendi. Hatırlamıyor musunuz?"</p>

  <p>Hafifçe kızarır gibi oldu. "Hayır" dedi.</p>

  <p>Hemen bakışlarımı kaçırıp yola çevirdim. Hafif kekeler gibi bir solukta sordu.</p>

  <p>"Sonra?"</p>

  <p>Sanırım gerçeği kavramıştı. Beyninde hâlâ ufak tefek şüpheler varsa onlar da silinip gitmiş olmalıydı artık. Yalan söylemeyecektim.</p>

  <p>"Sizi odanıza taşımak zorunda kaldım."</p>

  <p>"Taşımak mı? Nasıl yani? Koluma girip destek mi oldun?"</p>

  <p>"Hayır, efendim. Merdivenleri çıkacak halde değildiniz. Kucağıma almak zorunda faldım."</p>

  <p>"Daha da neler? Sızmış mıydım yani?"</p>

  <p>"Öyle de denebilir, hanımefendi."</p>

  <p>Alı al, moru mor oldu. Sonra ki cümlesi ağzından zor çıktı.</p>

  <p>"Yoksa geceliğimi de sen mi giydirdin?"</p>

  <p>İşte, en nazik noktaya gelmiştik. Dürüst davranmaya çalıştım.</p>

  <p>"Çok üşüyordunuz efendim. Sırtınızda dekolte bir giysi vardı. Pek yakışık almayacağını biliyordum ama o an çaresiz kaldım. O an yapılacak tek şey sizi sıcak yatağınıza sokup uyumanızı temin etmekti."</p>

  <p>"Gidip Vildan'ı çağırabilirdin" diye homurdandı.</p>

  <p>"Haklısınız, fakat çekindim."</p>

  <p>"Çekindin mi? Kimden?"</p>

  <p>"Vildan Hanım bizi o halde görürse, olmayacak şeyler düşünmesinden. İnsanoğlu gariptir, burada daha beni yeterince tanımıyorlar, akıllarına çirkin şeyler gelmesini istemedim, daha ziyade sizi düşünerek."</p>

  <p>Bânû sustu.</p>

  <p>Bir süre hiç sesini çıkarmadı. Beyninde bir takım muhakemeler yaptığından emindim.</p>

  <p>"Evet" diye mırıldandı sonra. "Galiba en doğrusunu yapmışsın. Seni de zor durumda bıraktığım için üzüldüm. Merak etme, böyle bir durum asla tekerrür etmeyecektir."</p>

  <p>Ne yalan söyleyeyim, sinirlenip beni kovacağını bile aklımdan geçirmiştim, ama hiç de öyle davranmamış, durumu anlayışla kavramıştı. Bu kadarı yetmez miydi bana? Dün gecenin o son tatlı anılarına kapılıp sırıttım.</p>

  <p>"Size hizmet etmek benim için zevkti" dedim yine dikiz aynasından sevgilimi süzerek. Önce kaşları çatılıp bir an bana baktı. Fakat nazarlarını kaçırırken sanki o güzel ve dolgun dudaklarında hafif bir tebessüm oluşurmuş gibi geldi bana.</p>

  <p>Kendimi tutamamıştım. Belki gizli bir küstahlık vardı cümlemde, ama ağzımdan çıkmıştı bir kere. Geri dönüşü olamazdı artık. Benden saklamaya çalıştığı gülümsemesi de dün gece olanlara bozulmadığının en iyi deliliydi galiba.</p>

  <p>Mutadı üzere gazetesini açtı.</p>

  <p>Bu aramızdaki sohbetin noktalandığına işaretti. Vartayı atlatmıştım.</p>

  <p>Akşam hastane çıkışında arabaya biner binmez, "Başım çatlayacak gibi ağrıyor, İlyas" demişti boğuk bir sesle. Dün geceden bu yana alkolün etkisini kaybetmesi gerekirdi, ama ben bozuntuya vermeden mırıldandım.</p>

  <p>"Dün gece fazla aldığınız alkolün etkisidir, efendim" dedim.</p>

  <p>"Hayır, ondan değil."</p>

  <p>Gerekçe göstermemişti.</p>

  <p>"Yorucu bir gün geçirdiyseniz... "</p>

  <p>Sözümü kesip homurdandı. "Ondan da değil."</p>

  <p>Boşuna ihtimal sıralamamalıydım. İçimden bir his başının ağrımasının gerçek nedenini kendisinin açıklayacağını söylüyordu bana. Susup bekledim. Yanılmamışım. Kendi kendine konuşur gibi homurdandı.</p>

  <p>"Şu Erol. Erol canımı sıkıyor, fena halde."</p>

  <p>Boş bulunup sordum. "Erol da kim, hanımefendi?"</p>

  <p>"Kim olacak, eski nişanlım."</p>

  <p>"Öyle mi?"</p>

  <p>Nedenini sormak pek tabiidir ki üstüme vazife değildi. Adaba da uymazdı, alt tarafı ben sevgilimin şoförüydüm. Fakat neden canını sıktığını da anlamamıştım doğrusu. Dün geceki izlenimlerim gözümde canlandı. Bence eğlenceli, neşeli bir gece geçirmişlerdi; keyifli ve mutlu görünüyordu Bânû. Acaba bugün ne olmuştu ki, başına o ağrı saplanmıştı. Ben hiçbir şey sormadan o devam etti.</p>

  <p>"Bugün belki on defa telefon etti."</p>

  <p>"Yaa?"</p>

  <p>"Evet. Evlenmek istiyor benimle."</p>

  <p>Bu konuyu tartışacağı kişi ben olamazdım herhalde. Konuyu bana açması bile yadırganacak haldi. Ama damarlarımdaki kanın alevlendiğini hisseder gibi oldum birden. O heriften hiç hoşlanmamıştım, belki çok zengin ve Bânû'ya iyi bir koca olabilirdi ve bu nedenle de ondan nefret ediyordum.</p>

  <p>"Ya siz ne düşünüyorsunuz?"</p>

  <p>"Başıma ağrılar saplanıyor, anlamıyor musun hâlâ? Ondan hoşlanmıyorum."</p>

  <p>Hafifçe gülümsedim.</p>

  <p>"Bu bana pek inandırıcı gelmedi" dedim.</p>

  <p>Hışımla bana döndü.</p>

  <p>"Ne demek istiyorsun sen? Yalan mı söylüyorum yani?"</p>

  <p>"Estağfurullah efendim. Ne haddime. Lakin dün gece öyle neşeli görünüyordunuz ki, şen şakrak tavırlarınız, karşılıklı hayranlık dolu bakışlarınız, bana sizin de o beyi istediğiniz izlenimini vermişti de."</p>

  <p>Uzun uzun beni süzdü. Sonra manalı bir şekilde sordu. "Yoksa bütün gece bizi mi izledin?"</p>

  <p>Omuzlarımı silktim.</p>

  <p>"Başka yapacağım işim gücüm yoktu ki. Hem yerimde kim olsa, hanımefendinin nişanlısını merak ederdi herhalde."</p>

  <p>"Yani bizi seyrettiğini kabul ediyorsun, öyle mi?"</p>

  <p>"Evet" dedim rahatlıkla.</p>

  <p>Homurdanıp söyleneceğini sanmıştım. Yanılmıştım yine.</p>

  <p>"Nasıl buldun Erol'u?" demez mi?</p>

  <p>"Bağışlayın hanımefendi, ama bu konudaki kanaatlerimi ifade etmem uygun düşmez sanırım" diye fısıldadım. "Ben haddimi bilirim."</p>

  <p>"Olsun. Öğrenmek istiyorum. Benden sana izin."</p>

  <p>"Hayır, lütfen."</p>

  <p>"Sinirlendirme beni. Maiyetimde çalışan insanların bana karşı gelmelerinden hoşlanmam. Fikrini bilmek istiyorum. Bu bir emirdir."</p>

  <p>Çıldırdı mı bu diye, düşündüm bir an. Niye sıkıştırıyordu beni böyle? Ben beğensem veya beğenmesem ne yazardı ki? Fikrimin ne kıymeti olabilirdi? Cidden garip bir kadındı Bânû. Yutkundum. Alt tarafı patronumdu ve kanaatimi öğrenmek hususunda emir vermeye kadar götürmüştü işi. Başka çarem kalmamıştı.</p>

  <p>"Bence size uygun biri değil" dedim.</p>

  <p>Hemen soruyu patlattı.</p>

  <p>"Nasıl bu hükme vardın? Onu hiç tanımıyorsun ki?"</p>

  <p>Artık ok yaydan çıkmıştı. Zaten cesaretlenmiştim de. Bânû inanılmaz şekilde bana toleranslı davranıyordu. Yavaş yavaş onun indinde sadece bir şoför olmadığımı anlamaya başlamıştım.</p>

  <p>"Evet, Erol Bey'i yeterince tanımıyorum lakin... "</p>

  <p>"Evet? Tamamla cümleni."</p>

  <p>"Sizi tanıyorum."</p>

  <p>"Yani ne anlama geliyor bu?"</p>

  <p>"Siz çok farklı ve mükemmel bir insansınız. Sizin gibi birine hayatım boyunca rastlamadım. Olgun, anlayışlı, müşfik, iyiliksever ve de... "</p>

  <p>"Ve de ne?"</p>

  <p>Dikiz aynasından bir kere daha baktım yüzüne.</p>

  <p>"Haddimi aşarsam, bana gücenir misiniz? Ne de olsa maiyetinizdeki bir emir kuluyum ben. Saygısızlık yapmak istemem."</p>

  <p>Demincekki emrediyorum lafına uygun bir taştı bu.</p>

  <p>"Saçmalama" dedi. "Seni kendime yakın bulmasam hiç bu konuşmalar cereyan eder miydi aramızda? Bunca yıllık İzzet Efendi ile bile böyle şeyleri konuşmam. Sen benim yalnız şoförüm değil, aynı zamanda arkadaşımsın da."</p>

  <p>"Sağ olun efendim. Beni payelendiriyorsunuz."</p>

  <p>"Şimdi lügat paralamayı bırak da, yarım kalmış cümleni tamamla."</p>

  <p>İçimi çektim yeniden.</p>

  <p>Ona duyduğum sevgi yüreğimi dağlıyordu. Geçmiş günlerimde olsa çekinmeden söyleyeceğim kelimeler acemi bir âşık gibi dudaklarımdan döküldü.</p>

  <p>"O beyle uygun bir çift olmayacağınızı düşünüyorum" dedim.</p>

  <p>Aslında kendi cümlemi kendim sansürlemiştim.</p>

  <p>"Nasıl yani?" diye sordu.</p>

  <p>"Siz çok güzel bir kadınsınız. Ömrü hayatımda gördüğüm en güzel yaratık."</p>

  <p>"Yaa!" dedi, şaşırmış gibi. "Beni çok mu güzel buluyorsun?"</p>

  <p>"Bunun sadece benim fikrim olmaması gerekir. Sanırım sizi gören her erkek de aynı kanıya varır."</p>

  <p>Bânû şuh bir kahkaha attı.</p>

  <p>"Amma palavracısın! Yağ çekme huyun olduğunu hiç bilmiyordum. Seni tanımasam çapkın bir erkeğin iltifatı diye değerlendirirdim bu lafını."</p>

  <p>Birden tepem atar gibi oldu. Frene basıp arabayı kenara çektim. Arkaya dönüp sordum.</p>

  <p>"Yani bana inanmadınız mı?"</p>

  <p>"İnanmadım tabii. Evet, yüzüne bakılır, hatta hoş bir kadınım ama senin söylediğin gibi dünya güzeli değilim herhalde."</p>

  <p>İş te o an, boş bulunup ağzımdan o cümle kaçıverdi.</p>

  <p>"Bana göre öylesiniz. Bundan hiç kuşkum yok."</p>

  <p>Bânû belki sadece teşekkürle yetinebilirdi ama hiç hesapta olmayan bir şey yaptı yüzüme sevecenlikle baktı ve sonra uzanıp arka koltuktan ensemdeki saçları okşadı.</p>

  <p>"Sen de çok iyi bir insansın İlyas" dedi.</p>

  <p>&nbsp;</p>
</body>
</html>
