<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx657"></a>BEŞİNCİ BÖLÜM</h1>

  <p>KAMPA alınmış sporcular gibiydim; İdris'in gecekondusunda sabah akşam yiyip, yan gelip yatıyordum. Güçlenmiş, kilo da almıştım. Neredeyse bir aydan beri buradaydım. Geçen süre içinde içki de içmediğinden, enikonu toparlanmıştım. Hayrettir fakat içkiyle giriştiğim mücadele çok rahat olmuştu, bu kadarını ben de beklemiyordum. Şimdi tek sıkıntım, geleceğimdi. Eskiden alkolün etkisinde olduğum günlerde hiçbir şey umurumda değildi, sadece günümü gün etmeye bakıyor, gelecekten endişe etmiyordum. Sanırım bunda porsumuş beynimin çöküntüsünün rolü vardı; tek temennim dünyadan çekip gitmekti. Gecekonduda kaldığım süre uzayınca yavaş yavaş endişelerim şekil bulmaya başlamıştı. Sonsuza kadar dostlarımın himayesinde, onların himmetiyle yaşayamazdım. Pek tabiidir ki Beyoğlu'ndaki o sefih hayatımı özlemiyordum, ama yapacağım fazla bir şey de yoktu. Popüler bir derginin açtığı modellik yarışmasını kazandığımda yirmi iki yaşındaydım ve üniversiteyi yeni bitirmiştim. Elimde bir diplomam da vardı, ama mesleğimi hiç yapmadan yakışıklı fiziğimle sinemacıların vaki tekliflerini kabul ederek birden sinemaya geçmiştim. Birbiri ardına çevirdiğim filmlerle de bir anda star olmuştum. Zenginliğimde cabasıydı. Ama çevremin etkisinde kalarak kazandığım paralarla herhangi bir yatırım yapamamış, o günlerin hep aynı şekilde devam edip gideceğini sanmak gafletinde bulunmuştum. Etrafımda bir yığın asalak insan türemişti. Şöhret ve para, gözümü döndürmüş; kadın, kumar, içkiye kaptırmıştım kendimi. Edindiğim bütün mülkleri birer birer elimden çıkarmış, özellikle kumarda çok şey kaybetmiştim. O aralar içkinin de feci tutsağı halindeydim. Setlere sarhoş gidiyor, olaylar çıkarıyor, bütün yönetmenlerle takışıyordum. Ne yapımcılar ne de yönetmenler artık benimle çalışmaz olmuşlardı. Tabii eskisi gibi film teklifleri de alamıyordum. Yaşantım bundan sonra tepe taklak olmuştu. Düşüşüm inanılmaz şekilde hızlı gelişmişti. Sonunda Beyoğlu'nun arka sokaklarında gezinen bir ayyaştım artık ve mazimdeki her insandan kaçıyordum.</p>

  <p>Ne yazık ki, on sene evvel düşünmem gereken şeyleri şimdi yeni yeni düşünmeye başlamıştım. Bu hayatı böyle sürdüremezdim. Alkol beynimi uyuşturuyor, her şeye boş veriyor, aldırmazlık içinde yaşıyordum ama alkolü bırakınca bütün bu sorunlar beynimi kemirmeye başlamıştı.</p>

  <p>Ne yapacaktım?</p>

  <p>Elimdeki diplomanın artık hiçbir yararı yoktu. Bitirdiğim fakülteyle ilgili ne pratik deneyimim vardı, ne de aklımda nazari bilgiler kalmıştı. O diploma sadece bir süstü. Rol yapmaktan başka da elimden bir iş gelmezdi.</p>

  <p>Gecekonduda bunaldığım günlerden birinde Doktor Bânû'nun elime sıkıştırdığı kartviziti buldum. Güzel kadını hatırlamak beni heyecanlandırmıştı. Ama hemen kartviziti cebime tıktım. Ona müracaat edip, ne diyebilirdim ki? Bana bir iş bulmasını mı? Bunu yapamazdım; o ahmak kafama hâlâ gururum hâkimdi. Hem telefon etsem bile bana nasıl bir iş bulabilirdi?</p>

  <p>Hastanede hademelik filan mı? Aç da kalsam öyle işler yapamazdım. Ya yeterince burnum sürtülmemişti ya da hortlayan gururum bunu engelliyordu.</p>

  <p>Düşüncelerden sıyrılıp kendimi sokağa attım.</p>

  <p>Sık sık yaptığım gibi yine deniz kenarına yürüdüm. Soğuk ama güneşli bir gün vardı dışarıda. Sıhhatim tamamen düzelmişti. Sahil şeridi boyunca Tarabya'ya doğru ilerledim. Açık hava beni karamsarlığımdan biraz uzaklaştırmıştı.</p>

  <p>Kıyı boyunca yürümeye alışmıştım artık. Hem uzun yürüyüşler şimdilik bana spor gibi geliyordu. Kalender'e yaklaştığım sırada kıyıda balık tutan oltacılardan kulağıma tanıdık gelen bir ses yükseldi.</p>

  <p>"Vay yakışıklı! Ne o yahu, bir merhaba demeden mi geçeceksin?"</p>

  <p>Başımı çevirip sesin sahibine baktım merakla. Acaba bana mı seslenmişti? Dediğim gibi ses kulağıma hiç de yabancı gelmemişti. Birbirine yakın aralıklarla olta sallayan beş altı amatör balıkçı sıralanmıştı kaldırımın üzerinde. Önce kimin seslendiğini anlamadım. Ama sonra yere eğilmiş, oltanın ucundaki avlanmış balığı çıkarmaya çalışan Kör Ömer'i fark ettim.</p>

  <p>Sinema camiası onu Kör lakabı ile tanırdı. Aslında kör filan değildi ama konuşurken nedense tik haline getirdiği bir davranışla sol gözünü devamlı kısardı. O âlemde eskiydi; benim parlak günlerimden kalma, üçüncü dördüncü sınıf rollere çıkan, bir karakter oyuncusuydu. Tipsizliğinden dolayı da hep sinemada kötü adamları canlandırırdı. Tabii o da silinip gitmişti artık. Şöhretli olduğum zamanlarda yanıma salavatla yaklaşan, benden çekinen, aşırı saygı gösteren biriydi ama zaman içinde şartlar değişince, onun indinde de itibarını kaybetmiş, küçümsenen biri haline gelmiştim. Benden yaşlıydı, içkiyi severdi ve onunla da sonraları meyhanelerde eski günleri yâd ederek çok kadeh tokuşturmuştuk. Yine de pek sevmezdim.</p>

  <p>"Merhaba, Kör" dedim. Herkes ona lakabıyla hitap eder ve o da alınmadığı gibi, bilakis o sıfatla çağrılmasından hoşlanırdı. Yakaladığı balığı içi su dolu ufak kovasına atarak dizlerinin üzerinde doğruldu. Ağzından hiç eksik etmediği sigarası, uzamış külüyle dudaklarının arasındaydı yine. Yüzünde iki günlük sakal vardı. Islak elleriyle sigarasını ağzından alıp mırıldandı.</p>

  <p>"Nerelerdesin yahu yakışıklı?" dedi. "Seni epeydir göremiyorum."</p>

  <p>Bozuntuya vermedim.</p>

  <p>"Orada burada işte, nerede olacak?"</p>

  <p>"Ne işin var buralarda? Sen pek Beyoğlu'ndan uzaklaşmazdın."</p>

  <p>Kör Ömer çekinilecek biri değildi ama boş bulunmamaya çalıştım.</p>

  <p>"Baksana havaya, ne güzel. Şöyle biraz iyot kokusu alayım diye buralara geldim."</p>

  <p>Yanıma yaklaştı. Sesini kısarak sanki çevremizdekilerin duymasını istemezmiş gibi usulca mırıldandı.</p>

  <p>"Bir şeyler işittim yahu, doğru mu o söylenenler?"</p>

  <p>Ne duyduğunu anlamıştım tabii, ama gayet sakin sordum.</p>

  <p>"Ne işittin?"</p>

  <p>"Bıçaklandığını söylüyorlar."</p>

  <p>Şaşırmış gibi yüzüne baktım. "Kim söylüyor?"</p>

  <p>"Bizim çevredeki herkes."</p>

  <p>İnkâra devam ettim.</p>

  <p>"Sen de inandın mı yani? Baksana bana, bıçaklanmış gibi bir halim var mı yahu?"</p>

  <p>Dikkatle beni süzdü.</p>

  <p>"Ama neredeyse bir aydan beri seni ben de etrafta görmedim. Behzat'ın meyhanesine de uğramıyorsun."</p>

  <p>O meyhane sık sık karşılaştığımız bir yerdi.</p>

  <p>"Bak o doğru" dedim. "Kimseye söyleme ama Behzat veresiyeyi kesti artık. Borcun kabardı dedi."</p>

  <p>Pek tatmin olmamışa benziyordu. Tekrar beni dikkatle inceledi.</p>

  <p>"Yahu yakışıklı," diye homurdandı titrek bir sesle. "Hurşit'i tanır mısın sen?"</p>

  <p>"Hangi Hurşit? Yönetmen Hurşit mi?"</p>

  <p>"Yok yahu, o değil. Abbas'ın çömezi."</p>

  <p>Abbas adını duyunca irkilmiştim. Bilmezliğe vurdum. "Abbas da kim?"</p>

  <p>"Yapma yahu? Sahi tanımıyor musun? Haraççı Abbas. Deve Abbas'da derler. Upuzun boylu bir hergele. Pisliğin tekidir."</p>

  <p>"Eee?" diye mırıldandım.</p>

  <p>"İşte onun çömezi Hurşit'ten duydum."</p>

  <p>"Bıçaklandığımı mı?"</p>

  <p>"Evet."</p>

  <p>"Allah Allah" diye homurdandım bu sefer. "Ben o sözünü ettiğin kişileri hiç tanımam ki. Neden böyle bir şayia çıkarsınlar?"</p>

  <p>Bu kez dik dik yüzüme baktı.</p>

  <p>"Bak, Metin" dedi. "Biz birbirimizi çok eskiden tanırız. Yani dostuz. Sana hiç yamuğum olmamıştır. Yine de başına gelenleri bana anlatmak zorunda değilsin ama o gece Rıfkı ile konuştuğunu da gördüm. En azından ben şahidim. Boşuna gizlemeye çalışma."</p>

  <p>Aklım iyice karışmıştı. Şaşkın şaşkın onu süzdüm.</p>

  <p>"Rıfkı da kim yahu? Ben öyle birini tanımıyorum."</p>

  <p>"Ama saatlerce onunla aynı masada içki içip konuştunuz."</p>

  <p>"Nerede?"</p>

  <p>"Kırmızı Papağan Bar'da tabii. Ben de yakınınızdaki bir masadaydım."</p>

  <p>Hiç hatırlamıyordum öyle bir konuşmayı. Durgunlaştığımı görünce Kör Ömer yine bir gözünü kısarak fısıldadı.</p>

  <p>"Rıfkı da onlardandır, üçü bir sacayağıdır. O gece ne konuştuğunuzu bilmiyorum ama dikkatli ol yakışıklı. O heriflerle içli dışlı olmaya gelmez. Ne yalan söyleyeyim Hurşit'ten bıçaklandığını duyunca, doğrusu ben de inandım."</p>

  <p>Nutkum tutulur gibi oldu.</p>

  <p>Ne yazık ki o gece yaşadıklarımı bir türlü hatırlamıyordum. Herhalde Rıfkı denen adamla fazla kaçırmış olmalıydım içkiyi. İyi de hiç tanımadığım biriyle acaba hangi konuda o kadar uzun boylu konuşmuştum? Bu sadece bir sarhoş sohbeti miydi, yoksa sözü edilen mektup olayıyla bir ilgisi var mıydı?</p>

  <p>Kafam karıncalanmaya başladı, huzurum kaçtı. Kör Ömer konuşmaya devam ediyordu. "Ne işin var bu belalı heriflerle yahu? İşittiğime göre fellik fellik seni arıyorlarmış her yerde?"</p>

  <p>Tüylerim diken diken oldu. Demek Cevat Baba haklıydı; İdris'le bana haber gönderip, daha dönmesin derken, Beyoğlu'nda olup bitenleri o da biliyordu. İdris'e de tembih edip ağzından bir şey kaçırma da morali bozulmasın demiş olabilirdi.</p>

  <p>İçimden o güne ve geceye lanet olsun, diye homurdandım. Bu heriflerle nereden ve nasıl tanışmış, hayatıma kast edecekleri ne yapmıştım acaba? Şimdi beynimin içinde bir yığın tanımadığım insanların adları dolaşıyordu. Kasap Tayyar, Kürt Rıza, Laz Dursun, Abbas, Hurşit, Rıfkı... Evet, ben de Beyoğlu'nun arka sokaklarının bir avaresi, serserisi, işsiz güçsüz takımından biri sayılırdım, ama zararsız ve iyi niyetliydim. Kesinlikle bu adamlarla bir ilişkim olamazdı.</p>

  <p>Ne olacaktı şimdi? Ömür boyu bu serserilerden kaçmak zorunda mı kalacaktım?</p>

  <p>Güçlükle kekeledim. "Yahu, Kör" dedim. "Bir yanlışlık olmasın, ben bu adamların ismini bile duymadım. Benimle ne alıp verecekleri olabilir?"</p>

  <p>Ömer hafif alaycı bir şekilde sırıttı.</p>

  <p>"Vallahi orasını bilmem artık, ama sen ayağını denk al" dedi.</p>

  <p>Keyfim kaçmıştı. Belki biraz da korkmuştum. Geri dönerken aklım yine Kırmızı Papağan'a girdiğim saatlere takıldı. O iki üniversiteli gençle yaptığım konuşmaları hatırlıyordum, ama sonrası hiç yoktu. Sanki anılarım o noktada beynimden silinmiş gitmişti.</p>

  <p>Hesaba göre Rıfkı denen adam bana kaldığım evin önünde saldıran üç kişiden biri olmalıydı. Ş ayet öyleyse onu neden hiç hatırlamıyordum. Dev yapılı Abbas'ı, kasketli ve liderleri gibi olan kişiyi de hayal meyal hatırlıyordum, yüzü biraz şekilleniyordu beynim de ama üçüncüsü hiç yoktu. Kasketlinin adı Hurşit olmalıydı. Düz bir mantıkla üçüncü şahıs, yani suratını hiç hatırlamadığım da Rıfkı olmalıydı. Fakat burada bir terslik var demekti; zira asıl onu hatırlamalıydım. Kör Ömer'in söylediklerine bakılırsa asıl onunla bir masada içki içip uzun uzun konuşmuştum.</p>

  <p>Acaba Kör'e ne kadar güvenebilirdim? O da pek sağlam bir ayakkabı sayılmazdı. Yaşı da ilerlediğinden iki kadeh içtikten sonra çenesi düşer, gevezeliğe başlardı. Herifler aradan bir ay geçmesine rağmen hâlâ beni aradıklarına göre, mesele hiç de kapanmışa benzemiyordu. Şayet Ömer bir gevezelik yapar, beni Boğaz'da gördüğünü açıklarsa, herifler beni buralarda da aramaya başlarlardı.</p>

  <p>Can tatlıydı anlaşılan. O zamana kadar zaman zaman ölmenin bile bir kurtuluş olduğunu düşünen ben, şimdi hayatta kalmanın yollarını aramaya başlamıştım. Ve hiç kuşkum yoktu artık, öldürülmekten korkuyordum.</p>

  <p>İdris'in gecekondusuna dönerken sık sık arkama bakıp izlenip izlenmediğimi kontrole başlamıştım. Yaptığımın komik olduğunu biliyordum, bir aydan beri beni Beyoğlu bataklığından gören tek kişi Kör Ömer'di, o da ancak yarım saat evvel görmüştü. Ama emindim, Tarabya civarında görüldüğüm haberi bu geceden itibaren Beyoğlu'nda beni tanıyan herkesin diline düşecekti.</p>

  <p>Durum şimdiden beni tedirgin etmişti. Cevat Baba'nın tahmin ettiği gibi ben menfaatleri çatışan iki grubun arasına sıkışıp kalmış bir zavallıydım. Bir yanda ünlü trilyoner Kürt Rıza ve adamı Kasap Tayyar, diğer yanda da Laz Dursun ve onun adamları. Belli ki artık beni kim önce bulursa, onlar temizleyeceklerdi. Bundan kuşkum kalmamıştı. Başımı bilmeden büyük bir derde sokmuştum. İyi de şimdi bu beladan nasıl yakamı sıyıracaktım.</p>

  <p>Ellerimi ceketimin ceplerine soktum, adımlarımı sıklaştırdım. Tam o sırada parmaklarım cebimdeki kartvizite takıldı. Bakmadan anlamıştım; Dr. Bânû'nun telefon numaraları yazılı kartıydı.</p>

  <p>Bir an durakladım.</p>

  <p>Kendime yedirememiş, ona telefon etmeyi hiç düşünmemiştim. Ama şimdi şartlar çok ciddileşmişti. Artık hayat memat meselesi söz konusuydu, gururumu düşünemezdim. Hem paraya hem de daha farklı şartlar altında sığınacak bir yere ihtiyacım vardı. Doktor sanırım benim gerçek kimliğimi anlamış ama yüzüme vurmak istememişti. Aklımdan hep hastanede hademelik filan bulacağını düşünmüştüm.</p>

  <p>Acaba mı, diye geçirdim içimden.</p>

  <p>Benim parlak geçmişimi tanıyan biri, hastanede hademelik yapamayacağımı herhalde tahmin ederdi. En azından önerisi daha ciddi ve eski kimliğime uygun bir iş olurdu. Belki de yanılıyordum; kadıncağızın karşısına o ünlü star olarak değil, sokak serserileri tarafından bıçaklanmış bir kopuk olarak çıkmıştım, üstelik meteliksiz ve işsiz olduğumu da biliyordu. Bu halimle nasıl bir iş önerebilirdi ki?</p>

  <p>Birkaç dakika kararsız bir şekilde sokağın ortasında dikilip kaldım. Gururumla mantığım çatıştı. Sonunda aklıselimim galip çıktı. Doktora hemen telefon etmeye karar verdim. Geri dönüp çılgın gibi ankesörlü telefon aramaya başladım. Çayırbaşı'na kadar geri döndüm. Telefon kulübesinin önüne geldiğimde hâlâ titriyordum. Kolumda saat filan yoktu tabii, sadece havanın aydınlığına bakarak henüz şu saatlerde hastanede olması gerektiğini düşünerek önce hastaneyi aradım. Telefon uzun uzun çaldıktan sonra bir kadın sesi işittim.</p>

  <p>"Efendim?"</p>

  <p>Ses yabancıydı. Telefonu açan Dr. Bânû değildi.</p>

  <p>Titrek bir sesle mırıldandım.</p>

  <p>"Dr. Bânû Aksoy'la görüşmek istiyordum."</p>

  <p>"Kim arıyor?"</p>

  <p>"Ben bir hastasıyım."</p>

  <p>"Doktor çıktı, artık dönmez. Yarın sabah arayın."</p>

  <p>Teşekkür edip kapattım telefonu. Arayacaksam onu mutlaka bugün bulmalıydım, çünkü yarın aynı cesareti kendimde bulacağımdan ciddi şüphelerim vardı. Kartvizitteki ikinci numaraya baktım. Bu da ev telefonuydu. Evinden arayıp aramamakta kısa bir tereddüt geçirdim, evinden rahatsız etmek belki ayıp olacaktı ama başka çarem yoktu. Derin bir nefes alıp yeni bir jeton atarak numarayı tuşladım. Bu saatte dışarıda olabilirdi, eve dönmesi için vakit henüz erken sayılırdı. Nefesimi keserek zilin kulağıma akseden yankılarını dinliyordum.</p>

  <p>Birden telefon açıldı ve doktorun ahenkli sesini duydum.</p>

  <p>"Buyrun efendim,"</p>

  <p>Kalbim güm güm atıyordu. Utanç duygum had safhaya varmıştı. Bir süre sesim çıkmadı. Sessizliğim karşısında doktorun sesi bir daha yükseldi.</p>

  <p>"Alo?"</p>

  <p>"Şey... Affedersiniz" dedim. "Sizi rahatsız ettiğim için üzgünüm. Ben, ben İlyas Bayram. Hatırladınız mı?"</p>

  <p>Galiba şaşırma sırası doktora gelmişti. Bu kez hattın öbür ucunda bir duraklama oldu. Sonra neşeli sesi yükseldi birden.</p>

  <p>"Hatırlamaz olur muyum, hatırladım tabii. Ama sizden ümidimi kesmiştim artık, aramanız sürpriz oldu."</p>

  <p>Şimdi en zor an gelip çatmıştı. Kekeleyerek fısıldadım.</p>

  <p>"İş bulma konusunda bana yardımcı olabileceğinizi söylemiştiniz de. Acaba bu teklifiniz hâlâ geçerli mi, diye soracaktım."</p>

  <p>"Geçerli, bu akşam gelin konuşalım," dedi.</p>

  <p>"Nereye geleyim?"</p>

  <p>"Evime tabii. Size adresimi vereyim. Tam sekizde burada bulunun. Daha sonra bir toplantıya gideceğim."</p>

  <p>"Tamam efendim" diyebildim.</p>

  <p>Dr. Bânû adresini verip telefonu kapatmıştı. Ben de kulübedeki ahizeyi yerine koyarken ter içinde kaldığımı hissetmiştim. Uzun seneler önce şöhretimin gölgelenmeye başladığı, film yapımcılarından binbir rica ve minnetle bir rol kapabilmek için dil döktüğüm günlerden bu yana, ilk defa birinden bir iş ricasında bulunuyordum. Her şeye rağmen o tarihteki Metin Kazak filmleri hâlâ piyasada tutuluyor, yapımcılarına para kazandırıyordu ama hiçbir yönetmen benimle çalışmak istemiyordu.</p>

  <p>Telefon kulübesinden çıktım. Aslına bakılırsa yaptığımın şaşkınlığı içindeydim hâlâ, zira seneler sonra ilk defa yabancı birinden iş istemiştim. İçimde garip bir ürperti duydum. Bu pek alışık olmadığım bir histi. Unuttuğum, tamamen benliğimden sıyrılmış, yok olmuş bir şeydi: sorumluluk.</p>

  <p>Yıllarca sorumsuz, başıma buyruk, hiç kuşkusuz rezilce bir hayat sürdürmüştüm ama şimdi bu iyi kalpli kadına karşı sorumluluk hissediyordum. Galiba bu yeniden hayata dönüşümün ilk adımı olacaktı.</p>

  <p>Hızla İdris'in gecekondusuna döndüm.</p>

  <p>&nbsp;</p>
</body>
</html>
