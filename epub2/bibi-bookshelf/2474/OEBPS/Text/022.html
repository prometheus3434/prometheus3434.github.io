<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx2429"></a>YİRMİNCİ BÖLÜM</h1>

  <p>KÜRT RIZA, "Biraz bekleyin" dedi ve odadan çıktı. Karamsar bir hava içinde koltukta oturmaya devam ettim. Bânû'nun babası çıkınca hemen yanıma koşacağını sanmıştım, ama sevgilim daha da durgunlaşmış yanımdaki koltuğa gelip oturmuştu. Hiç sesi çıkmıyordu.</p>

  <p>"Niye yaptın bunu? Neden beni buraya getirdin?" diye sordum.</p>

  <p>Yüzüme bakmadan bitkin bir şekilde mırıldandı.</p>

  <p>"Hâlâ anlamıyor musun? Senden vazgeçemem. Seninle hayatımı birleştirmeyi kafama koydum. Hiçbir güç bunu engelleyemez. Ne sen, ne de babam. Senin de beni sevdiğini biliyorum. Benim kanımda da Aksoy ruhu var. Kafama koyduğumu yaparım. Ama hayatta sevdiğim bu iki erkeğin arasında ihtilaf olmasını istemiyorum. Her şey gönül rızası ile olmalı."</p>

  <p>"Seni anlamakta zorlanıyorum" diye söylendim. "Artık benden hayır gelmeyeceğini göremiyor musun? Lütfen vazgeç bu sevdadan."</p>

  <p>Nihayet bakışlarını bana çevirip süzdü.</p>

  <p>"Beni gerçekten istemiyor musun?"</p>

  <p>Hayır, diyemedim.</p>

  <p>Onu sevmediğimi söyleyemezdim. Suskun kalışım ona yetti. Yeniden morali düzelmiş gibi yerinden kalktı, bana yaklaştı. Donuk da olsa yüzünde bir tebessüm vardı.</p>

  <p>"Niye anlamak istemiyorsun? Sen benim çocukluk aşkımsın. Kaç kadına nasip olur bu? Yıllar sonra gençliğimin hayallerini süsleyen erkeğe kavuşuyorum."</p>

  <p>"Fazla romantik ve asla gerçeklere uymayan bir durum."</p>

  <p>"İşte, kadınlarla erkekler arasındaki fark da bu. Bizim hayal dünyamız daha renkli ve romantiktir. Tabiat, yaradılış icabı. Seni seviyorum ve her ne pahasına olursa olsun, elime geçen bu fırsatı değerlendireceğim."</p>

  <p>Gariptir ama karamsar bir şekilde dudaklarım gerilirken, bir yandan da sevgilimin gösterdiği inatçı tutum karşısında içimde bir gurur ve tatmin duygusu oluşup benliğimi kaplıyordu. Böylesine sevilmek her erkeği mest edebilirdi.</p>

  <p>Tam o sırada Kürt Rıza tekrar odaya girdi.</p>

  <p>"Hadi," dedi. "Beyoğlu'na gidiyoruz. O zarfı bulunduğu yerden çıkarıp bana teslim edeceksin."</p>

  <p>Kesin bir emirdi sanki.</p>

  <p>Zarfı alacağından emindi. Dik dik, hatta tehditkâr bir şekilde yüzüme bakıyordu.</p>

  <p>"Ya teslim etmezsem?"</p>

  <p>Kürt Rıza acayip bir şekilde durakladı.</p>

  <p>"Böyle bir ihtimali aklından geçirebiliyor musun?"</p>

  <p>"Tabii, neden olmasın?"</p>

  <p>"Sen ya çok aptalsın ya da tahminimden de fazla zekisin. Karar veremedim."</p>

  <p>"Ben sadece o zarf kime aitse onun almasını istiyorum. Size ait olduğunu nereden bilebilirim."</p>

  <p>Rıza kızına dönüp bağırdı.</p>

  <p>"Söyle şuna da daha fazla aptallık etmesin. Kanına mı susadı ne?"</p>

  <p>Bânû melül melül yüzüme baktı.</p>

  <p>"Babama inan Metin. Aksi halde damat adayına bu kadar ters davranmazdı."</p>

  <p>Bir an gerçekten aptallık ettiğimi düşündüm. Aslında zarf kime ait olursa olsun umurumda değildi; Kürt Rıza'ya ya da Laz Dursun'a ait olsa ne fark edecekti? Her iki grupta zarfı teslim etmezsem beni öldürmekle tehdit ediyorlardı. En iyisi zarfı verip beladan kurtulmaktı. Belki zarfı ele geçiremeyenler bir süre daha peşimde dolaşırlar ama sonra yakamdan düşerler diye düşündüm. Galiba en iyi çözüm buydu; zarfı Kürt Rıza'ya teslim edecektim.</p>

  <p>"Pekâlâ" dedim. "Gidelim."</p>

  <p>Sevgilim de, babası da rahatladı birden.</p>

  <p>&nbsp;</p>

  <p>Rıza Aksoy'un gökdelenini dört arabayla terk ettik. Her arabanın içinde en azından beş adamı vardı. Hepsinin silahlı olduğuna yemin edebilirdim. Karanlık yüzlü, sert ve acımasız tiplerdi, tam bir eşkıya grubu sanki. Aktörlük yaptığım sıralarda daha ziyade romantik salon komedilerinde oynamaya alışıktım; yakışıklı bir star olduğumdan beni daha çok o tür rollerde oynatırlardı. Tabii birkaç macera filminde de oynamıştım ve şimdi kendimi Hollywood türü kanın gövdeyi götürdüğü bir film setindeymişim gibi hissediyordum. Sanki yönetmenin emri ile her an silahlar çekilip tehlikeli sahneler çekilecekti. Ama bu kesinlikle bir film değildi ve korkuyordum.</p>

  <p>Ahududu Sokağı'na bu kadar tantanalı girmek acaba nasıl olacaktı. Kürt Rıza kızının yanına başka bir adamını vermiş ve onu villasına yollamıştı. Şimdi fazla göze batmayan yerli yapım bir arabanın arka koltuğunda Kürt Rıza ile oturuyordum. Direksiyonda ve ön koltukta iki tane iri kıyım koruması vardı. Ama dikkatimi çeken husus ne Kasap Tayyar'ın ne de Coni Zeki lakaplı adamın hareket içindeki orduda yer almamalarıydı.</p>

  <p>Sevgilimin babası hiç konuşmuyordu.</p>

  <p>Arabanın içinde asık suratıyla dimdik oturmuş, sakin ve kayıtsız görünüyordu. Asıl telaş ve korku içinde olan bendim. Garip bir durumdu bu, bir ara yan gözle yanımdaki adama bir daha baktım. Kabullenmek zordu ama Bânû ile evlenmeye kalkışırsam bu ürkütücü adam kayınpederim olacaktı. Son on yıl içindeki berduş hayatımda Beyoğlu'nda sayısız tiplerle karşılaşmıştım, ama itiraf etmeliyim ki, şık giyimine karşı, hiçbiri Kürt Rıza kadar ürkütücü görünmemişti gözüme.</p>

  <p>Bu adam hepsinden daha tehlikeliydi. Güçlü ve varlıklı. Emrinde yüzlerce silahlı fedaisi mevcuttu ve en ufak bir işaretiyle tereddütsüz adam vururlardı. Artık çok pis bir işe bulaştığımdan hiç şüphem kalmamıştı. Sanki tahammül edilemeyecek bir kâbus yaşıyordum.</p>

  <p>Dört araba tantana ile Ahududu Sokağı'na girdik. Önce diğer arabadaki fedailer yerlerinden fırlayarak bulunduğumuz arabanın çevresinde etten bir duvar ördüler. Güvende olduğunu gören Kürt Rıza bana dönerek, "Hadi gel," dedi.</p>

  <p>Daha şimdiden sokağın sakinleri meraklı gözlerle bizlere bakmaya başlamışlardı bile.</p>

  <p>Arabadan inerken gayriihtiyarı gözüm Cevat Baba'nın kahvesine takıldı. Yaşlı adam da ne olup bittiğini anlamak istercesine kahvesinin önüne çıkmıştı. Kahvesinin eski müdavimi Kürt Rıza'yı o an gördüğüne emindim. Nitekim benim de gözüm bir an Cevat Baba'ya takıldı. Nazarlarımla endişelenmemesi için bir işaret yaptım. O an beni anlayıp anlamadığını bilmiyordum, ama yüzü bembeyaz kesilmişti.</p>

  <p>İçeriye girdik, benim Bodrum Palas'ın merdivenlerinden aşağıya kaydık. Kapının önünde Kürt Rıza'nın bir yığın adamları toplanmıştı. Gerçi çok kalabalıktık ama her an karşı grubun adamlarının bir baskınına uğrayacağımızı sanıyordum. Kürt Rıza yanımda anahtarım olup olmadığını bile sormadan, "Kırın kapıyı" diye emretti.</p>

  <p>Adamlar zaten entipüften ve defalarca başkaları tarafından da zorlanmış kapıyı iki dakikada kırıp içeriye doldular. Ben hâlâ içerde birileri olabilir diye endişeleniyordum.</p>

  <p>Oysa benim Bodrum Palas bomboştu.</p>

  <p>Kürt Rıza adamlarının arkasından beni de yanında çekiştirerek karanlık ve izbe daireye girdi. İçerisi her zaman olduğu gibi küf ve tuvaletin iyi çalışmayan sifonundan dolayı idrar kokuyordu. Rıza etrafı şöyle bir gözden geçirdikten sonra adamlarına dönüp, "Bizi dışarıda bekleyin" diye emretti. Rıza'nın fedai ordusu aceleyle Bodrum Palas'tan çıktılar. Rıza gözlerini bana devirerek, "Hadi, çıkar bakalım şu zarfı sakladığın yerden" diye homurdandı. " Şimdi burada baş başayız ve bizi gören kimse yok."</p>

  <p>Yine de kısa bir tereddüt geçirdim. Doğrusu hâlâ geleceğim hakkında endişelerim vardı.</p>

  <p>"Ya Laz Dursun'un adamları zarfı sana teslim ettiğimden dolayı beni öldürmeye kalkışırlarsa, o zaman ne olacak?" dedim.</p>

  <p>Gözleri kısıldı.</p>

  <p>"Bundan böyle kimse sana dokunamaz. Anlamıyor musun, benim himayemdesin."</p>

  <p>"Bu himaye benim için garanti mi sanki?" Hakarete uğramış gibi yüzüme baktı.</p>

  <p>"İyi anlamadın galiba be adam" diye homurdandı. "Kızımın isteğini duymadın mı? Bana damat olacaksın. Hangi gafil senin canına dokunabilir ki? Tümünün ocağını yakarım. Sen hâlâ beni yeterince tanımadın galiba."</p>

  <p>Son bir metanetle sırıttım.</p>

  <p>"O kadar güvenme kendine. Baksana bunca yıllık adamların Kasap Tayyar ile Coni Zeki de sana kazık atmaya kalkıştılar."</p>

  <p>Antep çıbanının izi olan yüzü hiddetten sapsarı kesildi. Buz gibi bir sesle homurdandı.</p>

  <p>"Bu onların son hatası oldu. Onları defterden sildim. Artık yaşamayacaklar."</p>

  <p>Ciddi miydi acaba? Doğru mu söylüyordu?</p>

  <p>"Ne yapacaksın onlara?" dedim titreyen sesimle.</p>

  <p>"Sadece bana ihanetlerinin cezasını ödeyecekler."</p>

  <p>Nutkum tutulmuştu. O âlemde bunun anlamının ölüm olduğunu bilecek kadar kafam çalışıyordu. Titremekten kendimi alamadım.</p>

  <p>"Hadi acele et" dedi. "Bu pislikte daha fazla kalmak istemiyorum."</p>

  <p>Çaresiz bir şekilde son bir defa yüzüne bakarak ağır adımlarla arka taraftaki yatak odama geçtim. Adam haklıydı, gerçekten köpeği bağlasan bu leş gibi kokan yerde durmazdı. İki duvarın birleştiği köşedeki zemin tahtalarına doğru yürüyüp yere çömeldim. Köşedeki ufak bir tahta parçası gevşek iki çivi ile yere çakılmıştı. Çıplak gözle onun, yerinden çıkacağı pek anlaşılmazdı. Nitekim parmağımı uzatıp hafif bir tazyikle parçayı oynattım ve usturuplu bir şekilde çıkardım.</p>

  <p>Kürt Rıza tepeme dikilmiş beni izliyordu.</p>

  <p>Burası benim Bodrum Palas'taki zulamdı. Çok nadiren elime biraz para geçerse kimse tarafından çalınmasından diye oraya koyardım. Ama o sıralar o zarftan başka bir şey yoktu içinde.</p>

  <p>Zarfı yerinden çekip Rıza'ya uzattım.</p>

  <p>Zarfı hemen tanımıştı. Sırıtarak elimden aldı, baktı. Ama tatmin olmamış gibi çabucak zarfı yırtıp bir de içine göz attı. Sonra telaşsız bir şekilde ceketinin cebine tıktı.</p>

  <p>"Hadi gidiyoruz, şimdi."</p>

  <p>Yerimden doğruldum.</p>

  <p>İyi veya kötü bu macera benim için bitmiş sayılırdı artık. Zarfı Kürt Rıza'ya teslim etmekle doğru yapıp yapmadığımı hâlâ bilmiyordum, ama içimden bir his doğru yaptığımı söylüyordu. En azından sevdiğim kadın için en uygununu yaptığımı düşünüyordum. Ayrıca bundan böyle Laz Dursun ekibinin de pesime düşmeleri oldukça zayıf bir olasılıktı, hele Kürt Rıza söylediğini yapıp kendisine ihanet eden iki adamını cezalandırır-sa. Bu karanlıklar içinde yasadışı işlerle boğuşan insanların mücadelesiydi; filhakika ben de berduş ve serserinin biri sayılabilirdim, ama en azından onların dünyalarıyla bir ilişkim yoktu. Benim bütün kötülüğüm kendimeydi. Dışarıya çıktık.</p>

  <p>Sokaktaki meraklı kalabalık daha da artmıştı. Fakat kimsecikler konuşmadığı gibi cesaretle başlarını kaldırıp, bir zamanlar ilk kötü şöhret basamaklarını bu semtte tırmanmış Kürt Rıza'ya bakmaya cüret bile edemiyordu.</p>

  <p>Arabalara bindiğimiz zaman, "Dur bir dakika" dedim Rıza'ya. Dönüp beni süzdü. "Ne var?"</p>

  <p>"Cevat Baba'nın evini tahrip ettik. Buna hakkımız yok. Iras ettiğimiz zararın bedelini ona ödemeni istiyorum. Ne de olsa ben onun kiracısıyım hâlâ" dedim.</p>

  <p>"Artık değilsin."</p>

  <p>"Olabilir. Ama hemen ona bir ödeme yap. Adamcağızın kapısını kırdık."</p>

  <p>İnanmaz nazarlarla bana baktı. Sanki söylediğime inanamıyordu. Neden sonra tamam, diye homurdandı. Elini cebine sokarak üzerinde hâlâ banka bandrolü sarılı bir deste yüzlüğü çıkararak önde oturan adamına uzattı.</p>

  <p>"Götür bunu şu karşıdaki ak saçlı adama ver. Kahvenin sahibine. Kiracısı Metin Bey'in borcu dersin."</p>

  <p>Desteyi kapan fedai hemen arabadan inerek kahveye yollandı.</p>

  <p>İçimi bir huzur kaplamıştı şimdi. Cevat Baba o parayla değil bir, birkaç tane kapı yaptırabilirdi artık.</p>

  <p>Arkama yaslandım.</p>

  <p>Bu pis âlemden uzaklaştığıma inanmaya başlamıştım artık. Heyhat, meğer ne kadar yanılmıştım.</p>

  <p>&nbsp;</p>
</body>
</html>
