<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx1297"></a>ONBİRİNCİ BÖLÜM</h1>

  <p>BÂNÛ arabaya binmek için evin kapısından çıktığında yüreğim hop etti. Bir an nefesimin kesildiğini sandım. Böyle devam ederse bu kadın beni mest edecekti. Bir zamanlar hayatıma sayısız kadın girip çıkmıştı; kızıl saçlısından tutun da, en fettan sarışınlara, zencisinden Uzakdoğu'da yaşayan çekik gözlü dilberlere kadar, gelip geçici de olsa, her türlüsüyle ilişkim, gönül bağım olmuştu. Hatıralarımı şöyle bir zorladım, ama beni gerçek anlamda etkileyen, tesirinden kurtulamadığım, anılarımdan çıkmayan, hafızamda kalıcı yer etmiş kimse yoktu. Aşk denen illeti kimse ile yaşamamıştım. Benimkilerin hepsi gelip geçici ilişkiler olmuştu; bugün onlarla karşılaşsam, belki çoğunun adını bile hatırlayamazdım.</p>

  <p>Ama Bânû müstesna idi.</p>

  <p>Daha şimdiden onun hayatımda farklı bir yeri olacağını hissediyordum. Belki benim ki sadece bir safsataydı, tam bir hayal.</p>

  <p>Anladığım manada gerçekleşmesi asla mümkün olmayacak bir münasebet. Sanırım bu kadına âşık oluyordum.</p>

  <p>Düşünmesi bile komik oluyordu ama sanırım gerçek buydu. Onu her gördüğümde yüreğim ağzıma geliyor, şimdiye kadar tatmadığım acayip bir heyecan seli tüm benliğimi kaplıyordu. Cismani olmaktan çok, ruhumu telaşa boğan garip ve alışık olmadığım romantik bir coşku. Hayır, hislerimi böyle tahlile kalkışırsam galiba yalan olacaktı. Her şeyi olduğu gibi itiraf etmeliydim. Bu kadını arzulamamak olanaksızdı. Az evvel onu kırmızı kimonosu içinde, çıplak ayakları, dekolte göğüs görüntüsüyle seyrettiğimde artık unutmaya yüz tuttuğum bütün erkeklik nefsim bir anda uyanıvermişti.</p>

  <p>Siyah gerçekten çok yakışıyordu ona. Yarım kürkünün altına ipek siyah bir elbise giymişti. Mevzun bacaklarında yine siyah çoraplar ve ayağında da parlak rugan topuklu iskarpinler vardı. Geceleri yemeğe, davete veya bir ziyarete giderken, günlük hastane giysilerinin spor, basit ve hantal görünümünden sıyrılıp, daha kadınsı, seksi kıyafetlere bürününce ortaya seyrine doyulmaz bir güzellik çıkıyordu. Oldum olası bakımlı, şık ve frapan kadınları tercih ettiğimden büyülenmiştim birden. Makyajlıydı da tabii. Özellikle kalın ve etli dudaklarına sürdüğü kırmızı ruj çok dikkat çekici kılmıştı Bânû'yu.</p>

  <p>Arabanın kapısını açarken hayran hayran onu seyrediyordum. Bakışlarımdan aklımın gittiğini anlamış olmalıydı, zira belli belirsiz bir tebessümle dudakları kıvrılmıştı. Ayrıca inanılmaz derecede zekiydi; aramızdaki resmiyeti muhafaza etmesini çok iyi biliyordu. Her ne kadar bugün elimden kestane yemiş, dönüş yolunda koluma girmişse de bütün bunlar onun tarafından yapılmış yakınlık gösterileriydi, benden böyle tezahür görse hemen kaşlarını çatıp tersleyeceğine emindim. Bütün bunlara rağmen aklım karışıyordu. Hele bu akşam çiçek siparişi için beni odasına çağırdığı an aklıma gelince. Gerçekten kapıyı vurduğumu duymamış mıydı acaba? Yoksa çıplak haliyle kendini bana teşhir etmek hevesine mi kapılmıştı?</p>

  <p>Aklıma gelen şeyi yine komik buldum. Onun mevkiindeki bir kadın neye böyle sapık bir davranış sergilerdi ki? Hiçbir anlamı yoktu. Ama ben de deneyimsiz bir erkek değildim; hiç belli olmazdı. Bazen kadınlar hoşlandığı fakat kolay yaklaşamadıkları erkeklere, gururlarını incitmeden, kaza süsü vererek böyle oyunlara kalkışırlardı.</p>

  <p>Her kadın hoşlandığı erkeğe çıplaklığını teşhirden zevk alırdı. Zira beğenilmek, erkekte arzu uyandırmak, kadının vazgeçemediği bir duyguydu. Kimse bunun aksini iddia edemezdi.</p>

  <p>Kapıyı kapatıp hızla yerime geçtim. Arabayı çalıştırırken, "Nereye gideceğiz, hanımefendi?" diye sordum.</p>

  <p>"Restoran Le Mans'a" dedi.</p>

  <p>Söylediği yerin nerede olduğunu bilmiyordum. Eskiden olsa, değil İstanbul'un Avrupa'nın bile, en kalburüstü lokantalarını, gece kulüplerini, otel restoranlarını bilirdim. Ama bu on sene önceydi. Şehirde şimdileri öyle yeni eğlence mekânları açılmıştı ki, bilmemem gayet doğaldı.</p>

  <p>"Affedersiniz, nerede bu söylediğiniz yer?" diye fısıldadım.</p>

  <p>"Bilmiyor musun?" diye mırıldandı. Açıkça ifade etmemişti ama senin gibi eski bir kurt nasıl da bilmez, anlamının çıkacağı bir ses tonuyla sormuştu sualini.</p>

  <p>"Ne yazık ki bilmiyorum, efendim."</p>

  <p>"Ulus'ta. Açılalı da çok oldu. Hayret!"</p>

  <p>Benle oynamaya devam ediyordu. Onun arabasında hâlâ İlyas Bayram adıyla, yani sinema dünyasının biraz banal bulup beğenmediği gerçek adımla çalışıyordum, ama o artık benim Metin Kazak olduğumdan emindi. Eee, ünlü starın da böyle yerleri bilmesi çok doğaldı. Ne var ki söz konusu yer, herhalde benim gözden düşüşümden, sefil hayatıma başlamamdan sonra açılmış olmalıydı.</p>

  <p>"Siz bana yolu tarif edersiniz," diye mırıldandım.</p>

  <p>&nbsp;</p>

  <p>Le Mans'ın görünüşü cidden büyüleyiciydi. Oldukça da büyük bir yere benziyordu. Kapıdaki park etmiş lüks arabalardan İstanbul'un yüksek sosyetesinin devam ettiği bir yer olduğu intibaı uyandı bende. Gayriihtiyarı içime hüzün çökmüştü. Bir zamanlar böyle yerlere gittiğimde devamlı paparazzilerin hücumuna uğrardım. Hepsi ağzımdan laf almak veya yanımdaki hatunla yeni bir aşk ilişkisi yaşayıp yaşamadığımı öğrenmek için yarışırlar, hatta bazen ufak tefek arbedeler de olurdu. Birkaç kere resimlerimizi çeken fotoğrafçıların ellerinden makinelerini aldığımı hatırlamıştım.</p>

  <p>Arabayı durdurup kapıyı açarken nezaketle sordum.</p>

  <p>"Sizi kaçta gelip alayım, hanımefendi?" dedim.</p>

  <p>"Ne alması?"</p>

  <p>"Yani kaç sularında çıkarsınız buradan? Yoksa eski nişanlınızın arabasıyla mı döneceksiniz eve?"</p>

  <p>"Ne münasebet?" dedi.</p>

  <p>"O halde burada beklememi mi uygun görüyorsunuz?"</p>

  <p>Tuhaf tuhaf yüzüme baktı.</p>

  <p>"Akşam yemeği yedin mi sen?" diye sordu.</p>

  <p>"Hayır, efendim. Ama beni düşünmeyin, siz içerdeyken ben bu civarda bir yerde karnımı doyururum."</p>

  <p>"Olmaz öyle şey. Sen de içeri geleceksin." Birden gözlerim irileşti.</p>

  <p>"Nasıl olur hanımefendi? Hiç yakışık alır mı? Ben sizin şoförünüzüm."</p>

  <p>"Ne olmuş yani şoförümsen?"</p>

  <p>"Fakat bu özel bir yemek, iki eski nişanlı arasında. Benim sizin yanınızda ne işim olabilir?"</p>

  <p>Böyle söylemiştim, ama itiraf etmem gerekir ki Bânû'nun ısrarından da acayip bir zevk almıştım. Gururum okşanmıştı galiba. Benimle aynı masayı paylaşması çok hoş bir şeydi. Nişanlısı hakkında hiçbir fikrim yoktu, ama garip bir hisse kapılarak ondan çok daha yakışıklı ve havalı bir adam olduğumu düşünüyordum. Ne de olsa böyle mahallerde uyulacak her türlü kaideyi ziyadesiyle bilirdim. Onu mahcup etmek bir yana, gelecek eski nişanlıya muhtemelen fark da atardım.</p>

  <p>Birden Bânû'nun neşeli kahkahası kulaklarımda çınladı. "İlahi İlyas! Çok ömür bir adamsın valla. Hiç bizim masamız olur mu canım? Sen girişte ayrı bir masada oturursun tabii" dedi.</p>

  <p>Kanımın beynimden çekildiğini hisseder gibi oldum. Amma aptalca bir laf etmiştim. Pek tabiidir ki böyle bir şey olamazdı. Ben kimdim ki onların masasını paylaşacaktım. Renkten renge girmiştim. Çabucak toparlanmaya çalıştım.</p>

  <p>"Herhalde söylediğinizi iyi anlayamamış olmalıyım hanımefendi" diye durumu tevil etmeye kalkıştım. "Gayet tabii, benim ne işim olabilir yanınızda. O zaman lütfen bana izin verin, ben içeriye girmeyeyim. Dışarıda karnımı doyurup arabanın içinde sizi beklerim. Hiç endişe buyurmayın, çıkışınızı beklerim."</p>

  <p>Kendime kızgınlığım hâlâ geçmemişti. Nasıl böyle bir densizlik yaptığımı anlayamıyordum. Fakat şaşkınlığım birden daha da arttı. Bânû kesin ve emredici bir sesle yüzüme bakıp söylenmişti.</p>

  <p>"Hayır. İçeri gireceksin."</p>

  <p>Bu ısrarından ve kaşlarını çatarak söylenmesinden hiçbir şey anlamamıştım. Aptal da değildim kuşkusuz; bu nefis kadın beni zorla içeri sokmak istiyorsa, bir hikmeti olmalıydı. Ama neydi, ne olabilirdi?</p>

  <p>Daha fazla direnmem manasız ve yersiz kaçacaktı. "Nasıl isterseniz" diye mırıldandım. Lakin biraz keyfim kaçmıştı. Elimde olmadan gerildim, kaşlarım çatıldı. Muhtemelen sinirlenmemin kökünde bir kadından emir almamın nedenleri yatıyordu. Şu insanoğlu çok garip bir yaratıktı; karnım doyup, sırtıma en iyi mağazalardan şık ve pahalı elbiseler alınca hemen eski günlerimin heyecanına dönmüş, kendimi yıllar öncesinin ünlü starı gibi hissetmeye başlamıştım galiba. O şımarık ve uçarı adam, asla kadınlardan emir almaz, aksine kadınlara hükmederdi. Ne çabuk unutmuştum yaşadığım son on, on beş yılı. Nerede ise sokaklarda dilenecek hâle düşmüş, eski eş dosttan bazılarının himmetiyle yaşar hâle gelmiştim. Şimdi de sadece zengin bir kadının şoförüydüm. Hava atmaya, itiraza yeltenmeye hakkım mı vardı?</p>

  <p>Bânû biraz bozulduğumu hemen anladı ama hiç oralı olmadı. Restoranın ana kapısından içeri girdik. Ana yemek salonuna uzun bir koridoru geçtikten sonra varılıyordu. Koridor boyunca camlı kapıya doğru yürümeye başladık. Birkaç saniye o sinirli halimle etrafa bakımdım. Mekân gerçekten çok iyi tefriş edilmişti, ambiyans mükemmeldi.</p>

  <p>Lanet olası alışkanlıklar; insan hangi şartlar altında olursa olsun, bazı edindiği görgü kurallarından sıyrılamıyordu. Kızgınlığıma, ezilmişliğime rağmen birden o havaya girince çabuk unuttum kendimi. Bânû ile koridor boyunca yürürken, ilişkilerinde ince ve görgülü, efendi, gerçek bir centilmen gibi yılların verdiği alışkanlıkla hafifçe yanımdaki kadının dirseğini tuttum. Yemek salonuna onu himayemde olduğunu gösterir bir havada sokmak, yanımdaki hanımı rahatlatmak zorundaydım, kural bunu gerektirirdi.</p>

  <p>Ama yaptığım hatayı çabuk fark ettim ve garsonlar camlı kapıyı aralarlarken hemen parmak uçlarımı Bânû'nun dirseğinden çektim. Kısa bir an için bile olsa hafifçe başını çevirip yüzüme bakmıştı. Gözlerindeki ifadeyi o an değerlendiremedim. Bir teşekkür müydü, aferin böyle davranman gerekirdi anlamında bir bakış mıydı veya boşuna gerçek kimliğini saklamaya çalışma senin kim olduğunu biliyorum manasına gelen bir süzüş müydü, çıkaramadım. Ama muhakkak olan husus o kaçamak nazarlarında ki muzaffer ifadeydi.</p>

  <p>Şef garson hemen yanımıza gelmişti.</p>

  <p>Bânû'yu tanıyor olmalıydı. Zira adam benden ziyade patronumla ilgilenmişti. Sinirim bir kere daha tepeme sıçradı. Böyle seçkin bir mekânın şef garsonu yanımdaki kadınla değil benimle muhatap olmalıydı. Adam o kadar kısık sesle konuşuyordu ki, ne söylediğini duyamamıştım bile. Eliyle etrafındaki garsonlardan birine bir işaret yaptı. Garson hemen yanıma yaklaşarak bana dönüp, "Beni takip edin lütfen" demişti.</p>

  <p>Sanki o an başımdan aşağı kaynar sular dökülmüştü. Bu alışık olmadığım bir durumdu. Restorana beraber girdiğim kadın yanımdan ayrılıyor başka bir masaya gidiyor, ben de yanıma yaklaşan garsonun beni götürdüğü kapıya yakın tek kişilik bir masaya doğru yürüyordum. Oturur oturmaz bakışlarımla Bânû'yu arkasından takip ettim. Sanki salondaki herkes onu izliyormuş gibiydi. Hiç şaşmadım buna. Adeta masalarda konuşmalar kesilmiş, nazarlar birden bu muhteşem kadının üzerine çevrilmişti. Şef garsonun arkasında öyle ahenkli ve cezbedici bir yürüyüşü vardı ki, bakışların üzerine çevrilmemesi olanaksızdı. Ben bile ilk defa görüyormuş gibi arkasından ona bakıyordum. Salona birden bir sessizlik çökmüştü. O an bir şeyi hayretle fark ettim. Yaşamım boyunca kim bilir kaç güzel ve havalı kadınla böyle yerlere, girip çıkmıştım; ama hiç birinde böyle bir an yaşamamıştım. Demek uğradığım bu şaşkınlık doğaldı, Bânû yalnız beni değil, herkesi güzelliğiyle çarpıyordu. Aynı anda eski nişanlısını da gördüm. Orta yerlerdeki masalardan birinde, onlar yaklaşırken bir adam ayağa kalkmıştı. Uzun boylu, orta yaşlı, saçları alnından başlayarak hafif seyrelmiş, biraz kilolu, bana göre sevimsiz bir erkekti. Fakat şık ve itinalı giyindiğine hiç şüphe yoktu. Bol paralı bir adam olmalıydı, eh buna da hiç şaşmamalıydım. Para parayı çeker diye, bir tekerleme vardır; eh böyle zengin bir kadına yaklaşabilmek için de onun da paralı olması gerekmez miydi?</p>

  <p>Hırsımdan köpürerek o masayı izliyordum.</p>

  <p>Belki çok aptalcaydı ama ilk defa içimde kıskançlık denen hissi duyuyordum, hem de nedenini bilmeden. Birlikte olduğum hiçbir kadını kıskanmamıştım bugüne kadar. Bu hissin, insanın kendisine olan güveninin yetersizliğinden kaynaklandığını söylerlerdi, doğruydu sanırım. Zira mazimde ben hep güçlü ve nefsine itimadı tam olan bir insandım. Çevremdekiler yanımdaki kadından ziyade benimle ilgilenirlerdi. Bu aşağılayıcı durum ilk defa başıma geliyordu. İçimden lanet olsun diye, homurdandım. Yoksa ben patroniçeme âşık mıydım?</p>

  <p>Hiç âşık olmadığımı biliyordum.</p>

  <p>Çok daha genç olduğum yıllarda bile bu duyguyu yaşamamıştım; belki çok ham meyvalıktı ama ben kadınları bugüne kadar fiziki heyecan duyduğum bir meta olarak görmüştüm sanırım. Bu gerçeği çok geç olsa da kavramak, beni birden utandırdı. Sanki çok büyük ve önemli bir şey keşfetmiş gibiydim. Sarsıldım. Bunu başka türlü açıklayamazdım kendime. Bânû'ya âşıktım.</p>

  <p>Yerime büzüldüm kaldım. Korkuydu bu.</p>

  <p>Bu yaşımda hiç tanımadığım, hiç tatmadığım bir duygunun etkisindeydim şimdi. Birkaç saniye ne yapacağımı şaşırdım.</p>

  <p>Basımdaki garson mönü listesini uzatmıştı bana. Sanki beni küçümsüyormuş gibi yüzüme bakıyordu.</p>

  <p>"Ne arzu ediyorsunuz?" filan gibi bir şeyler gevelemişti. Belki de bana tercihim için bir şeyler mırıldanıyordu. Duymuyordum onu. Sertçe homurdandım.</p>

  <p>"Ne istiyorsan onu getir, fark etmez," dedim.</p>

  <p>Belki cevabım karşısında şaşırarak bakmıştı bana ama ben onu görmüyordum bile. Nazarlarımı Bânû'nun oturduğu masadan alamıyordum. Sonra garsonun bir sorusu ile irkildim.</p>

  <p>"Ne içersiniz?"</p>

  <p>İşte bu soru çok can alıcıydı. Bir an nefesim kesilir gibi oldu. Günlerdir ağzıma bir katre içki sokmamıştım. İrademle çok iyi mücadele ettiğimin farkındaydım ama bu gece her şey değişivermişti birden. İrademe yenik düşmemem için hiçbir neden kalmamıştı artık.</p>

  <p>Âşık olduğumu anlamam beni müthiş korkutmuştu. İçmek istiyordum. Ne olursa olsun hiç fark etmezdi. Hâlâ alık alık beni süzen garsona "Rakı" dedim. "Duble olsun." Sonra hemen arkasından ilave ettim. "Hayır, bir ufak şişe."</p>

  <p>Garson bir sorunum olduğumu anlamış mıydı bilmiyorum, ama nazik bir şekilde masamdan uzaklaştı. Bânû işe başlarken alkol kullanmamı kesinlikle yasaklamıştı. Ben de bugüne kadar sözümü tutmuştum. Alkolik değildim. İçkiyi işe başlamadan çok önce bırakmış, İdris'in evinde kaldığım sırada da içmemiştim; doğrusu pek aradığımı da söyleyemezdim ama bu gece durum değişmişti.</p>

  <p>Bir sukutuhayal, düş kırıklığı yaşıyordum. Bana hiç olmayacak gibi gelen bir şey aniden kafama dank etmişti. İçimdeki ezikliğin, bir türlü kabullenemediğim kıskançlığın sebebi Bânû'ydu. Onu seviyordum.</p>

  <p>Acı gerçek içimi dağlamıştı. Hastanede ameliyat sonrası ilk karşılaştığım anı anımsadım birden. Ne kadar müşfik, cana yakın ve sevecen davranmıştı bana. Gamzelerinin yumuşattığı gülümsemesi sanki acılarımı hafifletmişti. Ertesi gün yatağımın başucuna gelip, bir zamanların ünlü aktörü Metin Kazak'a ne kadar benziyorsunuz, derken yüreğim hoplamıştı. Ama hayatım boyunca aşkın ne olduğunu bilmiyordum ki, gerçek hissiyatımın ne olduğunu anlamak için meğer bu akşama kadar beklemem gerekecekmiş.</p>

  <p>Garson önüme buzlu rakımı, kendi kafasına göre seçtiği mezeleri getirip sıralamıştı.</p>

  <p>Dayanamayıp sevgilime verdiğim sözü bozacaktım. Elim rakı kadehine uzandı, fakat tüm isteğime rağmen bardağı kavrayamadım. Durakladım.</p>

  <p>İçkiye dokunmamalıydım.</p>

  <p>Bocaladım bir an. İrademden ziyade aklım çalışmaya birbiri ardına soruları beynime sıralamaya başlamıştı. İrkildim adeta. Bu durumda bir terslik vardı, ama ne olduğunu çıkaramamıştım henüz. Bu adaptan, örften değildi. Kimse şoförünü gittiği böyle lüks bir lokantaya kendisiyle birlikte sokmazdı, şoförlerin yeri daima arabaydı. Peki, bu kadın beni niye peşinden sürükleyip getirmişti buraya? Acaba eski hayatıma alıştırmak için yapılmış bir jest miydi bu? Hayır, diye homurdandım içimden, buna hiç gerek yoktu. Beni işe almakla yeterince iyilik etmişti zaten, yetmiyormuş gibi bir de eski hayatımı sağlamaya kalkışacak değildi ya. O zaman beynimi tırmalayan soru açıkta kalıyordu.</p>

  <p>Elimi rakı kadehinden geri çektim.</p>

  <p>Bir an durum bana daha da acı geldi. Acaba yediğim yemeğin parasını kim ödeyecekti? Patronum mu, yoksa onun sabık nişanlısı mı?</p>

  <p>Aman Allahım, diye söylendim. Patronum ödese pek aldırmaya bilirdim, ama hiç hoşlanmadığım o para babası olduğunu sandığım herif ödeyecekse, bunu asla kabul edemezdim. Belki de saçmalıyordum, ne olursam olayım burada bulunuş sebebim, yeni isimdi ve ben düpedüz bir şofördüm.</p>

  <p>Şayet yemeği yiyeceksem, parasını ben ödemeliydim. Hırsımı bastıramıyordum bir türlü.</p>

  <p>Nasıl olsa daha işe başlarken Bânû'nun verdiği avanstan hâlâ yüklü bir miktar para kalmıştı yanımda. Garsona işaret ettim. Adamcağız hemen koşarak yanıma geldi. Suratım asık, sert bir sesle söylendim.</p>

  <p>"Hesabımı getirin bana" dedim.</p>

  <p>Garson afallamıştı biraz yadırgayarak yüzüme baktı ama sesini çıkarmadan uzaklaştı yanımdan. Fakat doğru şef garsonun yanına gitmişti. Az sonra ikisi birden yanıma yaklaştılar. Şef garson en nazik sesiyle eğilip, adeta kulağıma fısıldar gibi mırıldandı.</p>

  <p>"Endişe etmeyin efendim" dedi. "Hanımefendiden talimat aldım, sizin masanın hesabı o masaya ilave edilecek."</p>

  <p>Kafam atmıştı bir kere. Geçmişimde de böyle rezaletler çok çıkarmıştım. Sesim gürleşti, adeta bağırdım.</p>

  <p>"Ne münasebet! Neden kendi yediğimin parasını başkaları ödeyecekmiş? Bunu asla kabul edemem. Hemen hesabımı getirin."</p>

  <p>Sesim yankılandığı için hemen çevre masalardaki birkaç baş bana dönüp bakmaya başlamıştı bile. Ama aldırdığım filan yoktu. Şef garson anlayışla, "Emredersiniz" dedi. "Hemen hesabı getirelim."</p>

  <p>Adamcağız fazla patırtı çıkarmamam için hızla yanımdan uzaklaşmıştı. Ben ise hâlâ yaptığım bu abuk subuk davranışın siniri içindeydim. Bir ara gözlerim yine Bânû'nun masasına kaydı. Yan gözle bana bakıyordu, hafif tedirgin ve neler olup bittiğini anlamak ister gibi. Hemen kafamı çevirdim.</p>

  <p>Hâlâ rahatlamamıştım.</p>

  <p>Şef garsonun bizzat getirdiği hesabı ödedim asık bir yüzle. Kim bilir adam, bu ne ukala ve kibirli bir şoför, diye düşünüyordu ama hiç umurumda değildi. Tabii epey tuzlu bir para ödemiştim. Her zaman iyi bahşişler bırakma alışkanlığım olduğu halde, sanki olayın sorumlusu onlarmış gibi kızgınlığımdan bordo kaplı hesap pusulasının içine beş kuruş bırakmadım. Aynı kızgınlıkla garsona, "Şu rakıyı kaldırın masadan" diye homurdandım. Galiba yaptığım en olumlu iş bu olmuştu, ama bunu daha sonra, ilerleyen saatlerde anlayacaktım.</p>

  <p>Yavaş yavaş sakinleştim. Tabii biraz zaman aldı. Nihayet daha makul düşünmeye, kendi kendime gelin güvey olmayı bıraktım bir köşeye. Pireye kızıp, yorganı yakmaya benziyordu bu. Bânû'yu kıskanmam çok komikti. Gülünç duruma düşüyordum. Kadıncağız bana itibar etmiş, gittiği pahalı ve lüks lokantada bana da bir yer ayırtmıştı. Daha ne yapabilirdi ki? Benimki düpedüz densizlikti.</p>

  <p>Yoksa bu akşamüstü elimden kebap kestane yediği, dönüşte koluma girdiği için, onun da bana ayni hisleri beslediği gibi aptalca bir düşünceye mi saplanmıştım?</p>

  <p>Kargalar bile gülerdi buna.</p>

  <p>Biraz toparlanınca yemeğimi yemeye başladım. İşte tam o sırada hiç beklemediğim bir olay oldu. Az ilerimdeki masada oturan tombul, sevimli bir adam yerinden kalkarak gülümseyen bir çehreyle yanıma yaklaştı.</p>

  <p>"Rahatsız ettiğim için bağışlayın Metin Bey. Galiba az önce tatsız bir olay yaşadınız, değil mi?" diye sordu.</p>

  <p>Boş bulundum bir an.</p>

  <p>Sempatik yüzlü babacan adama baktım. Sesim çıkmadı. O ise sevimli çehresi ve hızlı konuşmasıyla devam etti. "Biliyor musunuz, ben sizin esaslı bir hayranınızımdır. Diyebilirim ki çevirdiğiniz bütün filmleri gördüm. Sonra birden film piyasasından çekildiniz. Bence yerinizi kimse dolduramadı. Sizin kuşağın starlarından bazıları şimdi televizyon dizileri çeviriyorlar, ama siz televizyona pek sıcak bakmadınız galiba."</p>

  <p>İçimden, lanet olsun, diye homurdandım. Bu kaçınılmaz sonuçtu tabii. Böyle yerlere girip çıkarsam mutlaka bir tanıyana rastlayacaktım, önünde sonunda. Gayriihtiyarı gözüm yeniden Bânû'ya kaydı. Dikkatle bizim masaya bakıyordu. Yoksa bu kadın beni insanların tanıması için mi buraya getirmişti? Hani bunu yapar mı, yapardı. Ne de olsa genç kızlığında oda benim hayranlarımdan biri olduğunu itiraf etmişti zaten.</p>

  <p>"Yeni film projeleriniz var mı?"</p>

  <p>Toparlanarak masamdaki davetsiz misafire baktım. Kuşkusuz iyi niyetli biriydi. Eskiden bu tür olaylara çok alışkandım. En olmayacak yerlerde hayranlarım karşıma çıkarlar, bazen ahiret sualleri sorarlardı. Tabii durumu inkâr etmekten başka çarem yoktu.</p>

  <p>"Beyefendi, herhalde beni birine benzettiniz" diye mırıldandım.</p>

  <p>Adam kaşlarını çatıp hayretle yüzüme baktı. Kekelemeye başladı. "Şey... Siz... Ünlü aktör Metin Kazak değil misiniz?"</p>

  <p>"Hayır, değilim. Ama herkes beni ona benzetir."</p>

  <p>"Ya!" demek zorunda kaldı. Ama hâlâ müteredditti. "Hiç bu kadar benzerlik görmemiştim, inanın çok şaştım. Öyle ise affedersiniz, sizi rahatsız ettim beyefendi."</p>

  <p>"Önemli değil, rica ederim" dedim.</p>

  <p>Adam masasına dönmüştü.</p>

  <p>Aslında bu olaya sevinmem lazımdı. Hâlâ birinin şoförü olarak çalışıyordum ama kafama dank eden bir gerçekte vardı artık. Yavaş yavaş gerçek kimliğime dönüşümün işaretiydi bu. İçkiden, kumardan, sefil hayattan kurtulmuştum. Adam gibi giyinip sosyetenin devam ettiği bir muhite girince, insanlar unutmadıkları o eski starı rahatlıkla hatırlamışlardı. Bu geleceğim için müjde, hayır haberdi. Sadece biraz daha sabırlı olmam gerekecekti.</p>

  <p>Bütün bunları Bânû'ya borçluydum.</p>

  <p>İşte, asıl gerçek buydu.</p>

  <p>Gülüşüyorlardı. Uzaktan onları kim izlese, hiç de ihtilaflı, birbirinden ayrılmış iki nişanlıya benzetmezdi. Kim bilir diye, geçirdim aklımdan. Belki de barışıyorlardı. Olamaz mıydı yani? O saçı dökük hıyar sonunda nasıl bir fırsatı teptiğini anlamış olmalıydı? İnsan Bânû gibi bir kadınla nişanı nasıl bozardı zaten?</p>

  <p>Yemeğim çoktan bitmişti.</p>

  <p>Sıkıcı bir bekleyiş içindeydim. İki de bir saatime bakıp vakti öğrenmeye çalışıyordum. Hafta içi bir gündü ve yarın sevgilim sabahın köründe yine hastaneye gidecekti. Daha fazla kalamaz herhalde kalkardı az sonra masadan. Ama Bânû hiç kalkacağa benzemiyordu, arada bir ölçülü kahkahalar atıyor, mutlu ve neşeli görünüyordu.</p>

  <p>Artık gözlerimi o masadan hiç ayıramıyordum. Kıskanıyordum düpedüz. Haddim olsa yanlarına gidip, sevgilim yarın çalışacaksın, hadi kalk eve dönüyoruz derdim. Eski mutlu günlerimde bu gibi çılgınlıkları çok yapardım da. Kendimi zor tuttum.</p>

  <p>Saat gecenin birine doğru nihayet masadan kalktılar. Ben de yerimden fırladım. O salak nişanlının, sevgilime arabasına kadar refakat edeceğini sanmıştım, ama sadece el sıkıştılar ve adam sevgilimin arkasından gelmedi. Şaştım kaldım. Ne kaba davranıştı bu.</p>

  <p>Bânû benim bulunduğum masaya doğru yaklaşıyordu. Yanıma gelince, sanki görmemişim gibi, "Hadi, gidiyoruz" dedi. Sesi peltek ve biraz yayvan çıkmıştı. Rahat, sarhoş olmuş, diye düşündüm. Arkasından yürüyerek camlı kapıdan çıktık. O uzun dar koridora çıktığımızda kolumu tuttu.</p>

  <p>"Yavaş yürü başım dönüyor. Galiba içkiyi fazla kaçırdım" diye fısıldadı.</p>

  <p>Aslında hızlı filan yürüdüğüm yoktu. Hemen davrandım.</p>

  <p>"Arzu ederseniz, koluma girin, hanımefendi" dedim.</p>

  <p>"Sen benim koluma gir."</p>

  <p>Koluna girip sendelememesi için sıkıca tuttum. Ağır ağır uzun koridoru geçip dışarıya çıktık. Ne de olsa kış günüydü, sert ve dondurucu bir rüzgâr esiyordu. Sert rüzgârın biraz toparlanmakta yararlı olacağını kendi deneyimlerimden bilirdim. Belki biraz açılır diye düşündüm ama bir faydası olmadı.</p>

  <p>"Nereye bıraktın o lanet arabayı?" diye homurdandı. "Hâlâ yürüyecek miyiz?"</p>

  <p>"Az ilerde, efendim. İsterseniz, bekleyin arabayı buraya getireyim."</p>

  <p>"Hayır olmaz. Bırakma beni. Düşecek gibiyim."</p>

  <p>Hakikaten de iyice yaslanmıştı omzuma. Kendi kendine homurdanıyordu şimdi.</p>

  <p>"Ne oldu bana, hiç anlamıyorum. Bu kadar etkilenmezdim ben. Zahir çok kaçırdım."</p>

  <p>Sesimi çıkarmadım. Fakat beni asıl ürküten husus kapı önünde bekleşen paparazzilerdi. Onların resimlerimizi çekmelerini istemezdim. Bu hem doktor için hem de benim için hiç de hoş olmazdı.</p>

  <p>Nihayet kazasız belasız arabaya vardık. Kapıyı açıp onu arkaya yerleştirdim. Hayret, adeta zom olmuştu. Onun alkolü bu kadar fazla kaçıracağını hiç sanmazdım. Meret vücuda girince şişede durduğu gibi durmuyordu işte. Direksiyonun başına geçip gaza bastım. Etiler üstünden Bebek'e inmekti niyetim ama tam o ünlü yokuşa gelmiştim ki...</p>

  <p>"Dur, biraz" diye seslendi arkadan. "Galiba istifra edeceğim."</p>

  <p>Çaresiz durup yanına koştum. Kapıyı açıp dışarı çıkardım. Koluna girip çalıların yanına doğru götürdüm.</p>

  <p>"Sen çekil yanımdan" diye fısıldadı.</p>

  <p>Bir adım geriye çekildim. Ne olacağı belli olmazdı; başı dönüyorsa yuvarlanabilirdi de. Tetikte bekliyordum. Ama kusmadı, kusamadı belki. Neden sonra bitkin bir sesle mırıldandı. "Olmayacak, bindir beni arabaya."</p>

  <p>Ne de olsa sarhoşun halinden iyi anlardım. Bu defa daha rahat göreyim diye, onu yanımdaki koltuğa oturttum. Başını arkaya dayadı ve ben daha arabayı çalıştırmadan sızdı kaldı.</p>

  <p>El frenini boşalttım ve yola devam ettim. Arada sırada başımı çevirip bakıyordum. Derin bir uykuya dalmıştı. Herhalde eve dönmeden Vildan uyumazdı. Birinin ona yardım etmesi gerekecekti. Bu halde odasına çıkması da mümkün değildi. Ne içmişti acaba? Muhtemelen şarap diye, düşündüm. Öyle lüks bir lokantada rakı içmezdi herhalde. Rakı onun havalı ve sosyetik haline pek uygun düşmezdi. Şarabın sarhoşluğunun da kötü olduğunu bilirdim, hele fazla kaçırılırsa böyle çarpardı.</p>

  <p>Nihayet villaya geldik. Otomatik açılan demir kapıdan geçerek kırmızı taşlı yolu aşıp arabayı kapının önüne çektim. Önce arabadan atlayıp kapıyı çaldım; Vildan'ın açmasını ve hanımına yardımcı olmasını söyleyecektim. Gerekirse merdivenleri çıkmasına ben de yardımcı olabilirdim. Lakin kapı açılmıyordu.</p>

  <p>Zile bir daha bastım. Hanımını beklerken uyuya mı kalmıştı Vildan, nedir?</p>

  <p>İçerde ses seda yoktu. Ama antrenin ışığı yanıyordu. Hay Allah, diye söylendim içimden. Ne yapacaktım şimdi? Üstelik kapının anahtarı da yoktu ben de. Yürüyüp yan taraftaki müştemilata baktım. Bütün ışıklar sönüktü. Herkes uyuyordu anlaşılan. Tam ne yapacağımı düşünürken, baktım, Bânû sallanarak arabadan inmeye kalkışmıştı. Her an kapaklanabilirdi yere, zira körkütük sarhoştu. Hemen yanına seğirttim. Ayakta duracak hâli yoktu. İçimden homurdanmaya başladım. Her gece Bânû yatmadan Vildan'ın müştemilata dönmediğini biliyordum, ama istisnai olan dışarı çıktığı gecelerde acaba hizmetkârına beni bekleme diye verilmiş bir talimatı olabilir miydi? Kolundan tutarak kapının önüne kadar getirdim. Güçbela söylendi. "Açsana kapıyı."</p>

  <p>"Benim anahtarım yok" dedim.</p>

  <p>Söylediğimi duyduğundan çok şüpheliydim. Nitekim bana cevap vermedi. Gözlerini açamıyordu ama kırmızı ojeli parmaklarından birini bükerek kolundaki çantayı işaret etti.</p>

  <p>Anahtar içinde olmalıydı. Hemen çantayı elinden alıp açtım. Anahtarı çıkararak kilide soktum. Nihayet villaya girebilmiştik. Ama asıl sorun bundan sonra başlıyordu. Onu yatağına kim götürecek, kim yatıracaktı? Tedbiri elden bırakmayarak, evin içinde seslendim.</p>

  <p>"Vildan Hanım!"</p>

  <p>Cevap alamadım. Antre hariç evin bütün ışıkları sönüktü. Vildan da yatmış olmalıydı; bir yerlerde uyukluyor olsa çoktan uyanıp yanımıza koşardı. Başka yapacak bir şey kalmamıştı. İş başa düşmüştü anlaşılan. Onu ben yatıracaktım, bu halde bırakamazdım ya.</p>

  <p>Hiç tereddüt etmeden kucağıma aldım. Kolunu boynuma atacak hali bile yoktu. Başı geriye düşmüş, kendinden geçmişti. İnşallah yarın ameliyatı filan yoktur, diye düşündüm, kim bilir yarın yataktan kaçta kalkardı.</p>

  <p>Merdivenleri tırmanırken bir ara, "Üşüyorum, Vildan" diye sayıkladı. Berbat bir halde olduğunu o zaman daha iyi anladım. Korkarım beni de Vildan sanıyordu. Şimdi kuzu gibi sakinleşmiş, başını göğsüme yaslamıştı. Şarap kokusundan ziyade nefis parfüm kokusu genzimi kapladı. Kollarımın arasında kuş gibi hafifti.</p>

  <p>Onu yatak odasına taşırken, bir an kendimi film setlerinde, provalarda gibi hissettim. Sanki az sonra yönetmenin, "stop" diyen sesi yükselecek plato türden aydınlanacak çekim bitecek, ünlü Metin Kazak sırıtarak kollarında taşıdığı aktrise bakarak onu kucağından indirecekti. Tabii hiç de öyle olmadı. Karanlık koridorda ne yapacağımı bilemeden, Bânû kollarımda öylece bekledim.</p>

  <p>Garip bir heyecan kaplamıştı benliğimi. Böyle bir olay ilk defa başıma geliyordu. Kendime dahi itirafta zorlanıyordum, ama kollarımın arasında tuttuğum kadını seviyordum, hem de delicesine. Eski nişanlısıyla buluştu diye, bu gece restoranda kıskançlık krizleri geçirmiş, az daha tatsız bir olayın doğmasına sebebiyet verecektim. Mantığım bu inanılmaz gerçeği kabulde zorlanıyordu. Aklımın köşesine bile gelmeyecek bir vakıa idi bu ama gerçekler her zaman acı oluyordu. Patroniçeme âşık olmuştum. Tam Yeşilçam filmlerine has bir ironiydi durumum.</p>

  <p>Yatak odasının kapısı önünde durup onu kollarımın arasında sıkarak biraz daha kendime doğru çektim. Bir kedi yavrusu gibi sokuldu bedenime. Hayatım boyunca hiçbir kadını bu denli arzulamadığımı hissettim o an. Demek cinsel arzu ancak sevgiyle bütünleştiği zaman bu kadar yakıcı ve şiddetli olabiliyordu. Kapıyı açtım ve içeriye girerek el yordamıyla ışığı açtım. Bakımlı odası birden aydınlanıverdi.</p>

  <p>Onu yatağına taşıdım.</p>

  <p>Asıl nazik an şimdi gelip çatmıştı. Ne yapacaktım? Bir an kararsız kaldım. Yatağın kenarına oturttum. Siyah saçları dağılmış omzuna dökülmüştü. Bir yandan tutmasam bedeni yatağa devrilecekti. Yarım kürkü hâlâ sırtındaydı. Onu bu şekilde bırakıp çıkamazdım. Soyup yatağa yatırmalı, rahat bir uykuya dalmasını temin etmeliydim.</p>

  <p>Ama ben bir erkektim ve onun şoförüydüm.</p>

  <p>Yarın sabah uyanıp gerçekleri anlayınca kızılca kıyamet kopardı. Ne olursa olsun, bu riski göze almak zorundaydım. Belki toparlanır diye hafifçe sarsarak mırıldandım.</p>

  <p>"Hanımefendi... Bânû Hanım... "</p>

  <p>Hiç ses yoktu.</p>

  <p>Sonra nasıl olduysa kendimi tutamayarak, "Sevgilim" diye inledim. O kelimenin nasıl ağzımdan kaçtığının ben de farkında değildim. Neyse ki beni duyamayacak haldeydi.</p>

  <p>Ben o halde ne yapacağımı düşünürken hafifçe bedeni yatağa doğru kaydı. Güçbela tuttum. En iyisi sırtından kürkünü çıkarıp, elbiseleriyle yatırmaktı. En azından yarın sabah utanmadan birbirimizin yüzüne bakabilirdik. En uygunu buydu. Kürkünü çıkardım, sonra yere eğilip ayağından uzun topuklu iskarpinlerini çıkarırken yine mırıldandı.</p>

  <p>"Üşüyorum Vildan. Hadi, soyup yatır beni."</p>

  <p>Sesi yine peltek ve yaygındı. Kelimeleri uzata uzata söylüyordu ama gözleri kapalıydı.</p>

  <p>Birden boş ver, diye mırıldandım içimden. Ne olursa olurdu, ölüm yoktu ya ucunda. Kararımı verince, siyah ipek elbisesinin eteklerinden tuttuğum gibi yukarıya çektim. Ufak bir bebek gibi kollarını yukarıya kaldırıp onu soymama yardımcı olmak istemişti ama becerememiş, kolları hemencecik yanına düşmüştü. Kollarını birer birer omzuma dayayarak güçbela elbisesini çıkardım sırtından. Oldukça dekolte bir haldeydi. Bakmak istemiyordum çıplaklığına ama elimde değildi. O arada yatağa sırtüstü devrildi. Artık dönüşü olmayan bir yoldaydım, fazla da aldırmadım. Elimi kalçalarına atıp jartiyerini çözüp desenli çoraplarını ayaklarından çıkardım. Hiçbir şeyin farkında değildi ve hâlâ kendisini soyanın Vildan olduğunu düşünüyordu zahir. Sonra yan çevirip sutyeninin kopçalarını çözdüm. Sadece avuç içi kadar slipiyle kalmıştı şimdi.</p>

  <p>Hızla etrafa bir göz attım. Sırtına giyebileceği bir gecelik bulmalıydım. Duvarın yanıcıda büyük bir şifoniyer duruyordu. İkinci çekmecede aradığımı buldum, hızla yanına koştum. Çıldırmadan görüntüsüne katlanmak mümkün değildi. Yatarken kollarını iki yana atmış, dizlerinden birini bükerek yana çekmişti. Duru beyaz teni ve en mahrem yerini örten ufacık külotuyla başka bir çılgınlık yapmamak için kendimi zor tutuyordum. Nihayet geceliği sırtına geçirip tertemiz çarşafın üstüne yatırdım ve yorganıyla sıkı sıkıya sarmaladım. Artık işim bitmiş sayılırdı. İmkânım olsa sabaha kadar başında beklemek isterdim. Derin derin soluklar alarak uyuyordu. Yanına yaklaşıp eğilerek alnına bir öpücük kondurdum. Hayatın bu kadar acımasız olduğunu bilemezdim; şartlar gereği sevdiğim kadından o kadar uzaktım ki, sadece alnına bir öpücük kondurmakla yetinmeliydim.</p>

  <p>Odanın ışıklarını söndürdüm.</p>

  <p>&nbsp;</p>
</body>
</html>
