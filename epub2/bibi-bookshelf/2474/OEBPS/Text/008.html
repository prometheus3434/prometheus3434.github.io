<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx758"></a>ALTINCI BÖLÜM</h1>

  <p>Bu kılıkla doktorun karşısına çıkamazdım. Bir aydan beri tıraş olmadığımdan saçım sakalım birbirine karışmıştı. Beyoğlu'ndaki evimden de apar topar ayrıldığımdan üzerime giyebileceğim doğru düzgün bir kıyafetim de yoktu. Zaten olanlar da hep eski püskü şeylerdi, ama onlar da yanımda değildi. Bir aydan beri siyah bir kazak ve evden ayrıldığım spor ceketle dolaşıyordum. Bir zamanlar Londra'dan aldığım devetüyü paltoyu sokağa atsam kimse tenezzül edip almazdı.</p>

  <p>İdris'in odasına girdim. Gariban ev arkadaşım da fakirdi, ama temiz çocuktu doğrusu, eski ahşap gardırobunu açıp bir gömleğini aldım. Bayramda seyranda giydiği bir de takım elbisesi vardı ama benim bedenime olmazdı. Ondan oldukça uzundum. Aslında seçtiğim gömlek de bana kısa ve küçük gelmişti, yaka düğmesi iliklenmiyordu. Aldırmadım, ne de olsa temiz ve ütülüydü. Kravat takma ihtiyacı duydum ama İdris'in tek bir kravatı vardı ve o da hem sakil hem de seçtiğim çizgili gömleğe hiç uymuyordu. Çaresiz onu da alıp kapanmayan gömlek yakasını örtmeye çalıştım. Tuvaletteki kırık aynanın karşısına geçtiğimde sakil görüntümden irkilmiştim. Bu tipteki adama kimse iş vermezdi.</p>

  <p>Bir aylık sakalımı evdeki kör jiletle tıraş edemezdim, ayrıca saçlarımın da mutlaka kesilmesi gerekiyordu. Bir ayı aşkın zamandan beri de yıkanmadığımdan saçlarım oluk oluk yağlanmıştı. Berbere gitmem şarttı. Randevuma yetişmek için henüz yeterince zamanım vardı.</p>

  <p>Cevat Baba'nın hastanede verdiği iki yüz lira da hâlâ yanımdaydı ve ondan çok az harcama yapmıştım.</p>

  <p>Gecekondudan çıkıp doğru Büyükdere'ye gittim. Cadde üzerindeki bir berbere girip saç sakal tıraşı oldum. Sonra da saçlarımı bir güzel yıkattım. Berber tam bir pislik yuvası haline gelmiş bu müşteriyi önce biraz tiksinerek karşılamıştı, fakat saçlarımı fön makinesi ile kurulayıp tararken bir an yüreğim ağzıma gelir gibi olmuştu. Çehremin görünümü birden değişince adamcağız meraklı gözlerini yüzüme çevirmiş, beni sessizce incelemeye başlamıştı. Hatta bir an dayanamayıp konuştu.</p>

  <p>"Efendi, biliyor musun, seni birine çok benzettim yahu" dedi.</p>

  <p>"Bir sinema artistine, değil mi? Herkes öyle söyler."</p>

  <p>Adamcağız benzetmesine rağmen, benim gerçek Metin Kazak olabileceğime ihtimal vermemişti tabii. Hayretle başını iki yana salladı.</p>

  <p>"Gerçekten Metin Kazak'a çok benziyorsun" dedi.</p>

  <p>Sadece gülümsedim.</p>

  <p>"Seni sokakta görsem o sanırdım."</p>

  <p>"O kadar da uzun boylu değil usta," dedim. "O nerede ben nerede? Herif garanti şu anda köşeyi dönmüş, sinemadan kazandığı servetine servet katıyordur. Bir de benim şu halime bak. Nafakayı temin için boğaz tokluğuna çalışıyoruz."</p>

  <p>Berber anlayışla kafasını sallamıştı.</p>

  <p>&nbsp;</p>

  <p>Dr. Bânû'nun adresini kafama nakşetmiştim. Unutmamak için de iki de bir tekrarlıyordum. Ev Emirgan'daydı. Sokak adı, apartman ismi filan vermemiş, sadece kapı numarası söylemişti. Minibüsle Emirgan'a yaklaşırken düşündüm. Herhalde bu ev, cadde üzerindeki kâşanelerden biri olamazdı. Öyle genç yaştaki bir operatörün buralarda oturması söz konusu olamazdı. İlkyardım Hastanesi'nde çalışan bir doktorun maaşı ne olabilirdi ki, öyle bir yerde yaşayabilsin? Kısa bir an acaba adresi yanlış mı aldım, diye kuşkuya kapıldım. Belki de heyecandan verdiği adresi tam işitememiştim.</p>

  <p>Neyse ki henüz vaktim vardı. Ünlü çay bahçesinin önünde indim araçtan. İlk rastladığım evin kapı numarasına bakacak ona göre aşağı mı yoksa yukarıya mı yürüyeceğimi tayin edecektim. En az yarım saat vaktim vardı daha. Eski yıllarda randevularıma tam saatinde gitmeyi itiyat edinmiştim, geçmişten kalma bir alışkanlıkla, şimdi evi bulsam da kapıyı tam zamanında çalacaktım. Adap bunu gerektirirdi.</p>

  <p>Numarayı bulunca doğrusu çok şaşırmıştım. Sıradan bir apartmanla karşılaşacağımı sanıyordum, ama yanılmışım. Yüksek duvarların arkasında, büyük bir bahçe içinde, sırtını geniş bir koruya dayamış, koskoca bir villa çıktı karşıma. Arazi meyille caddeye indiğinden, kottan istifade edilerek inşa edilmiş ve yüksekte kalmış muhteşem bir yapıydı bu.</p>

  <p>Herhalde burada ailesiyle birlikte yaşıyordu. Muhtemelen babası zengin biri olmalıydı. Evli olmadığını biliyordum, zira parmağında alyans görmemiştim. Sıradan genç bir cerrah da daha bu yaşta böyle bir servete sahip olamayacağına göre, ev babasına ait olmalıydı. Aklıma gelen en mantıklı izah buydu.</p>

  <p>Cadde boyunca uzanan yüksek duvarın sol ucunda demir bir kapı vardı. Kapıya doğru yürüdüm ve parmaklıklar arasından içeriye doğru bir göz attım. İlk gördüğüm oldukça karanlık bir bahçe ve evin hizasına doğru ilerleyen kırmızı parke taşlarının döşendiği bir yokuştu. Yokuşun nihayetinde gümüşi renkteki doktorun arabasını seçtim. O arabayı daha önce Bebek'te onunla konuşurken görmüştüm. Bahçeyi aydınlatan elektrik direklerinin hepsi yanmıyordu.</p>

  <p>Bir süre kapının önünde bekledim. Kolumda saatim olmadığı için zamanı tam tayin edemiyordum ama hesabıma göre sekize doğru olmalıydı. Caddeden geçen bir gence saati sordum. Sekize beş var, dedi. Üç aşağı beş yukarı zamanı tutturmuştum.</p>

  <p>Demir kapıyı ittim, fakat açılmadı.</p>

  <p>İçeriye nasıl gireceğimi düşünmeye başladım. Herhalde kapının bir yerinde içeriyle irtibatı sağlayan elektronik bir mekanizma olmalıydı. Bakındım. Gerçekten de az ilerde görüntülü bir diyafon sistemi mevcuttu. Henüz karanlık bir ekran ve ekranın altında duran bir düğme. Düğmeye bastım.</p>

  <p>Az sonra diyafonun üstünde bir ışık yandı ve bulunduğum yer aydınlandı. Şu an içerdekiler beni görüyor olmalıydılar.</p>

  <p>Diyafondan ses çıkmadı ama madeni bir cızırtı geldi ve demir kapı otomatik olarak açıldı. Kapıyı iterek içeriye süzüldüm. Heyecan dalgası yine yüreğimi kaplamıştı. Fakat bu kez içim tarifinde zorlandığım duygularda kıpırdıyordu. Elimde olmadan şöyle bir düşündüm; çok uzun zamandan beri ilk defa güç ve ihtişam kokan bir villaya giriyordum, neredeyse aradan on yıl geçmişti.</p>

  <p>Evin girişine doğru yürürken, yeterince iyi aydınlatılmamış bahçeye de bir göz atma şansım oldu. Bahçe tahminimden daha büyük ve bakımlıydı. Her yanı çimlerle kaplıydı. Sol tarafa kombelarya denen devrik ve gür İtalyan çimi ekilmiş, etrafı taflanlar ve çiçek tarhlarıyla çevrilmişti. Sağ taraf ise bilindik İngiliz çimleriyle kaplıydı. Bu tarafta yaz aylarında altında oturulacak ve harika deniz manzarasının seyredileceği nefis bir kameriye vardı. Beyaza boyanmış demir iskeletinin üzerindeki sarmaşık gül ağı karanlıkta bile seçiliyordu.</p>

  <p>Gözlerimle etrafı taramaya devam ettim. Ana binanın arkasında ufak bir müştemilat yer alıyordu. Odalarından birinde de ışık yanıyordu. Müştemilatın yanında ise araba garajı olduğunu sandığım alçak bir bölüm daha vardı.</p>

  <p>Gayriihtiyarı içimden, "Vay be!" diye mırıldandım. Ameliyatımı yapan doktor meğer neymiş de haberim yokmuş. Onu sıradan, kendi yağı ile kavrulan, güzel ve merhametli bir kızcağız olarak hayal etmiştim. Ama daha şimdiden gördüğüm manzara karşısında irkilmiştim. Bu kız herhalde köklü ve zengin bir aileden gelme olmalıydı. Doğrusu biraz da şaşırmıştım; bu kadar varlık içinde yüzmesine rağmen, İlkyardım Hastanesi gibi günün her saati nice kanlı vakanın sevk edildiği bir yerde neden çalışıyordu acaba? Başka özel hastane mi bulamamıştı kendine? Belli ki doktorluğu salt para kazanmak için değil, bunca sene eğitimini yaptığı mesleğini sevdiği için yapıyordu. Bu açıdan haklı olabilirdi ama onun yerinde olsam kendime lüks bir muayenehane açar, sosyetik hastalar seçerdim.</p>

  <p>Sonra omuz silktim; işin bu yanı beni hiç ilgilendirmezdi. Önemli olan bana bir iş tedarik etmesiydi. Ana kapıya yaklaştım. Zili çalarken yine içime bir eziklik çökmüştü; filhakika sakal tıraşı olmuş, saçlarımı kestirip yıkatmıştım, ama sırtımdaki kirli ve leş gibi kokan giysilerle bu muhteşem binaya iş istemeye gitmem ters gelmişti bana. Dr. Bânû herhalde beni babasıyla tanıştıracak ve ondan bana bir iş bulmasını isteyecekti. Acaba babası nasıl bir adamdı? İnşallah beni küçümsemeye kalkmazdı.</p>

  <p>Kapı zilinin melodik yankılarını duydum.</p>

  <p>Az sonra kapı sempatik yüzlü, elli yaşlarında olduğunu tahmin ettiğim hafif toplu bir uşak tarafından açıldı. Daha ben ağzımı açmadan, "Siz, İlyas Bayram'sınız, değil mi?" diye mırıldandı. "Doktor Hanım sizi salonda bekliyor. Lütfen beni takip edin" dedi.</p>

  <p>O kapıyı kapatırken ben etrafıma bakındım.</p>

  <p>İçerisi dışarıdan göründüğü kadar ihtişamlı gelmedi bana. Villa bütün görkemine rağmen pek yeni sayılmazdı, en az doktorun yaşı kadar eski olmalıydı. İç dekorasyonun daha ziyade antik eşyalarla tefriş edilmiş olacağını düşünmüştüm ama yanılmışım, her şey modern ve sadeydi. Uşağın arkasına takılarak sağ tarafa doğru yürüdüm. Uşak ahşap kapıyı tıkırdatarak mırıldandı.</p>

  <p>"Beklediğiniz kişi geldi, hanımefendi" dedi. Sesi sakin, ölçülü ve kibardı. Önce Dr. Bânû'nun sesini duydum. "Alın içeri, İzzet Efendi" dedi.</p>

  <p>Uşak içeriye geçmem için yol vermişti. Ürkek adımlarla salondan içeriye adımımı attım. O esnada doktor da oturduğu koltuktan ayağa kalkıyordu. Onu görünce gayriihtiyarı irkildim.</p>

  <p>Nedense doktor gözümün önüne hep hastanede gördüğüm beyaz önlüğü ile geliyordu. Onu hayalimde öyle canlandırıyordum. Oysa şimdi karşımda bambaşka biri vardı. Bakışlarımı bir süre üzerinden alamadım.</p>

  <p>Üzerinde omuz dekoltesi bir hayli fazla olan siyah ipek bir elbise vardı. Uzun topuklu ayakkabılarıyla boyu daha da uzun görünüyordu. Ama beni asıl şaşırtan şey yüzündeki makyajdı. Onu makyajlı olarak ilk defa görüyordum. Güzel bir kadın olduğu çok önceden dikkatimi çekmişti, daha hastanede yattığım ilk gün fark etmiştim bunu. Ama mesai saatlerindeki tamamen natürel hali, sade giyimi ile çok daha gösterişsizdi. Şimdi ise nefis bir kadın duruyordu karşımda. Cazibeli, davetkâr ve kusursuzdu.</p>

  <p>Bir an kızardığımı hissettim, daha doğrusu aklımdan geçenlerin yüzüme aksetmesinden, ne düşündüğümü anlamasından korktum. Bu kıyafet ve makyaj herhalde benim için değildi. Zaten yaptığımız telefon konuşmasında bana bu gece bir yere davetli olduğunu söylemişti. Bunun en iyi delili ise koltuklardan birinin üzerine bıraktığı vizon kürküydü.</p>

  <p>Gülümseyerek bana yaklaştı ve büyük bir içtenlikle elini uzattı.</p>

  <p>"Hoş geldiniz, İlyas Bey" dedi.</p>

  <p>Senelerdir beynim içkiden uyuşmuş olabilirdi ama yine de zeki bir adamdım. Bana gülümseyen yüzündeki ifadeden, sakalımı ve saçlarımı kestirdikten sonra oluşan yeni çehremden hoşlandığını anlamıştım. Cami yıkılsa bile mihrabım hâlâ yerli yerindeydi. Belki yıllarca aldığım alkol nedeniyle gözlerimin altında hafif torbalar oluşmuştu, ama bu akşam berber dükkanındaki aynada yeni yüzümü görünce ben de beğenmiş, sanki Metin Kazak'ın yeniden doğduğunu düşünmüştüm bir an.</p>

  <p>Eminim o da bunu hissetmişti.</p>

  <p>Zekâsını hafife alamazdım. Zaten o beni en berbat halimle bile tanımış ve bir zamanların o ünlü ve yürek yakan aktörü olup olmadığımı sormuştu. Ne var ki, dertten anlayan bir insandı, gerçek kimliğimi fark edince de üstelememişti bir daha. Ona bu açıdan da müteşekkirdim. Şimdi de karşılaştığı yeni çehreme dikkatle bakmış ama ağzını açıp o konuda tek laf etmemişti.</p>

  <p>Biraz toparlanınca odada babasını aradım. Düşüncem onun bana bir iş teklif edeceği merkezindeydi ama büyük salonda ikimizden başka kimse yoktu. Bana yer gösterdi.</p>

  <p>"Oturun lütfen," dedi. "Bu gece bir yere davetliyim, onun için size ayıracağım fazla vaktim yok ama işin mahiyetini ve şartlarını kısaca görüşebiliriz. Anlaşırsak mesele yok."</p>

  <p>Tekrar afallamıştım.</p>

  <p>Galiba beni işe alacak olan kendisiydi. Güçlükle, "Buyurun efendim. Sizi dinliyorum" diye fısıldadım.</p>

  <p>Dr. Bânû karşıma geçip oturmuş, bacak bacak üstüne atmıştı. Güzelliği karşısında etkilenmiştim. Müthiş çekiciydi ve heyecanımı belli etmemek için zorlanıyordum, elimde olmadan bakışlarımı ondan alıp yerdeki halıya odakladım. Aklımdan geçenleri anlarsa rezil olabilirdim. İşin daha da ilginci o an kendi kendimi sorguya çekmemdi. Böyle bir tedirginliği sanırım hayatımda ilk kez yaşıyordum. Bir zamanların ünlü çapkını, maruf playboy'u Metin Kazak şimdi karşısındaki kadından utanarak önüne bakıyordu. Eski günlerimde olsa kim bilir onu baştan çıkarmak için ne diller dökmeye başlamış olurdum bu kısa sürede. İltifatlarım gırla giderdi. Fazla üstelemezdim de, iş çıkmayacağını anlayınca hemen bırakır, başka bir kadına yönelirdim. Çevremde o kadar bol güzel kadın olurdu ki.</p>

  <p>"Ehliyetiniz var, değil mi?"</p>

  <p>Ne dediğini anlamamış gibi afalladım. "Ehliyet mi?" diye fısıldadım.</p>

  <p>"Evet. Araba lisansı."</p>

  <p>Olmaz olur mu? Tabii vardı. Senelerce en lüks arabaları kullanmıştım. Ama yıllar önceydi bu. Ve şimdi o lisansı ne yaptığımı, nereye tıktığımı hiç hatırlamıyordum. Artık bana sadece gereksiz bir evrak gibi geliyordu. Niye sorduğunu da anlamamıştım.</p>

  <p>"Var, evet" dedim.</p>

  <p>"İyi. Ben de öyle tahmin etmiştim zaten."</p>

  <p>Yine irkildim. Neden öyle tahmin etmişti ki? Benim gibi sureta işsiz güçsüz bir insanın ehliyetinin olması garipti aslında. Kendimi toparlayıp fısıldadım.</p>

  <p>"Neden sordunuz, Doktor Hanım?"</p>

  <p>Sorumu duymamış gibi davrandı.</p>

  <p>"Kaç yıldır araba kullanmıyorsunuz?"</p>

  <p>"Çok oldu. Belki on senedir. Belki daha da fazla."</p>

  <p>"Her neyse, pek önemli değil. Direksiyon meleke gibidir. Koltuğa oturunca eski alışkanlığınız kısa bir süre sonra avdet eder. Tıpkı yüzme gibi. Bir defa öğrenince unutulmaz."</p>

  <p>"Söz konusu işte araba kullanmam mı gerekiyor?" diye sordum.</p>

  <p>"Evet," dedi yüzüne yayılan hafif bir tebessümle.</p>

  <p>"Ne tür bir araç bu? Ağır vasıta ehliyetim yoktur."</p>

  <p>"Gerek de yok zaten. Şayet kabul ederseniz, özel şoförüm olmanızı teklif edeceğim."</p>

  <p>Bir an ağzım açık kaldı.</p>

  <p>"Bana mı?" diyebildim şaşkınlıkla.</p>

  <p>"Burada başka biri olmadığına göre size tabii."</p>

  <p>"Fakat... "</p>

  <p>"Fakat ne? Beğenmediniz mi?"</p>

  <p>Ne diyeceğimi şaşırmıştım. Hayretle yüzüne bakmaya devam ettim. "Ama" diye fısıldadım. "Uzun yıllardan beri araba kullanmıyorum. Yani..."</p>

  <p>Sözümü kesti.</p>

  <p>"Orası kolay. İşi kabul ederseniz, arabayı alır ben gündüz hastanedeyken biraz pratik yaparsınız. Dediğim gibi direksiyon kullanımı unutulmaz, meleke çabuk avdet eder. Ama bu işten hoşlanmadıysanız mesele yok, hemen söyleyin."</p>

  <p>Aslına bakılırsa çok yadırgamıştım; aklıma böyle bir ihtimal hiç gelmemişti. Yüreğimde hafif bir eziklik hissettim, hakçası ünlü Metin Kazak'ı bir makam şoförü olarak görmek ağır gelmişti bana. Lakin sonra düşünmeye başladım; Metin Kazak çoktan ölmüştü, şimdi onun yerinde işsiz güçsüz, başını sokacağı bir deliği olmayan, pis bir serseri vardı. Üstelik Beyoğlu'nun bir yığın azılı kabadayıları tarafından fellik fellik aranıyordu. Daha ne umabilirdim ki? Dr. Bânû'nun bu teklifi bile bana bir lütuftu.</p>

  <p>"Yoo" dedim. "Size hizmet etmek benim için bir şereftir. Hem hayatımı size borçlu olduğumu da unutmadım henüz. Mahir parmaklarınız olmasa belki de şu an ölmüştüm."</p>

  <p>"Yani teklifimi kabul ediyorsunuz, öyle mi?"</p>

  <p>"Evet, efendim."</p>

  <p>Başka ne diyebilirdim ki? Kendime bile itiraftan çekmiyordum ama bunca yıl sonra bu kadar güzel bir kadının çevresinde olmak nedense adlandıramadığım bir zevk vermişti bana.</p>

  <p>"O halde biraz da diğer şartları görüşelim" dedi.</p>

  <p>Gözlerinin içine baktım.</p>

  <p>O da dikkatle beni süzüyordu. Kesilmiş ve hizaya girmiş saçlarım, sakaldan kurtulmuş yüzümle artık benim Metin Kazak olduğuma iyiden iyiye kanaat getirmişti fakat bu konuyu kapatmış gibi davranıyordu. İlgisizce mırıldandı.</p>

  <p>"Önce ücret işini saptayalım. Aklınızdan geçen bir rakam var mı?"</p>

  <p>Utanmış gibi önüme baktım. Ne söyleyebilirdim ki? Bana iş teklif etmesi bile büyük nimetti. "Hayır, efendim. Siz ne takdir ederseniz."</p>

  <p>Aklından geçen rakamı söylediği zaman az kaldı küçük dilimi yutacaktım. Bu ücret fahişti ve ben asla buna layık değildim.</p>

  <p>"Fakat hanımefendi... " diye kekeledim.</p>

  <p>Sertçe sordu. "Az mı bulduğunuz?"</p>

  <p>"Ne münasebet. Bilakis, bu rakam çok fazla."</p>

  <p>"Yanılıyorsunuz" dedi. "Ben eli sıkı, cimri bir işverenimdir. Bütün yanımda çalışan personelim bunu bilir. Aynı şey sizin içinde geçerli. Ayrıca işinizin pek de basit olduğunu sanmayınız. Göreviniz sadece beni sabah akşam hastaneye götürüp getirmekle kalmayacak."</p>

  <p>Merakla bekledim. Acaba benden başka ne isteyecekti.</p>

  <p>"Yirmi dört saat hizmetimde olmanızı isterim. Bahçede evin müstahdemlerine tahsis edilmiş bir müştemilat vardır. Orada yatıp kalkacaksınız. Ne zaman dışarıya çıkacağım hiç belli olmaz. İzin gününüz sadece on beş günde bir pazar günü olacaktır. Tabii söylemeye hacet yok, izin günlerinizin haricinde asla içki içmeyeceksiniz. Hersabah saat yedide arabayı bakımlı olarak kapının önüne çekmenizi isterim."</p>

  <p>Burada yatıp kalkmak canıma minnetti. En azından bir süre kimsenin aklının ucundan bile geçmeyeceği lüks bir villada yaşayacaktım. Bu kadar mazbut ve saatli bir hayata nasıl uyum sağlayacağımı henüz bilmiyordum ama başka çarem de yoktu. Daha sonrası için Allah kerimdi. İzimi kaybettirdikten sonra ya da artık beni aramaktan vazgeçtiklerinde gerekirse buradan ayrılırdım, sırtımda yumurta küfesi yoktu ya.</p>

  <p>"Tamam, efendim. Anlaştık" dedim.</p>

  <p>"İyi öyleyse. Ha, bir nokta daha var."</p>

  <p>"Buyurun."</p>

  <p>"Size bir miktar para vereceğim. Onunla kendinize koyu renk iki takım elbise, birkaç beyaz gömlek, kravat, ayakkabı filan alın. Ayrıca bir cep telefonu ve saat tedarik edin. Cep telefonunuz yirmi dört saat açık olsun. Anlaşıldı mı?"</p>

  <p>İnsan tabiatı bir garipti. Bu iyi insanın adeta hayatımın gidişatını değiştiriyor olmasına rağmen emir veren tarzda konuşması, alışık olmadığım için daha şimdiden sinirlerimi germeye başlamıştı. Belki nankörlük ediyordum ama elimde değildi işte. Bütün hayatım boyunca bu denli genç ve güzel bir kadından emir almamış, adeta tahakkümü altında yaşamamıştım. Keşke çirkin ve acuze biri olsaydı. Bütün ömrünü kadınlara tahakküm ederek geçiren biri için içinde bulunduğum durum cidden zordu.</p>

  <p>"Teşekkür ederim" diye fısıldadım.</p>

  <p>Yine tuhafıma giden bir husus vardı. Gerek hastanedeyken tanıdığım kadın ve gerekse Bebek'te sahildeki bankta elimdeki külahtan tam bir içtenlikle kestane alıp yiyen kadın, mütevazı, içten, cana yakın ve insan canlısıydı. Oysa şu anda işverenim haline geçen doktor, sert, emir veren ve katı görünümlü biriydi.</p>

  <p>Acaba önceleri ben mi yanılmıştım?</p>

  <p>Bu konuyu daha sonra yeniden düşünmek istiyordum. Konuşma bitti diye, ayağa kalktım.</p>

  <p>"Bekleyin biraz," dedi. "Para getireceğim."</p>

  <p>Yanımdan salına salına geçip salondan ayrıldı. Nefis bir parfüm kokusunun arkasında kalmıştı. İçim gıdıklanır gibi oldu; senelerdir böyle kaliteli ve pahalı parfüm kokularına hasretti genzim. Beni görmediği için arkasından hayranlıkla seyretmiştim onu. İnce endamı, uzun bacakları ve yürürken kalçalarının inhinaları gerçekten mükemmeldi. Uzun zamandan beri heyecanlandığımı ve bir kadını şiddetle arzuladığımı fark ettim. İçimde bir şeyler uyanıyordu. Eski günlerime dönüşün müjdesi gibi.</p>

  <p>Ama sonra hemen toparlandım. Bunları aklımdan geçirmek bile yeni patronuma karşı saygısızlık gibi geldi bana. O iyilik yapmış, batağa saplanmış bir serseriye yardım elini uzatmıştı. Bu densizliği hemen beynimden uzaklaştırmalıydım.</p>

  <p>Az sonra elinde kalın bir zarfla geri döndü.</p>

  <p>Zarfa bakmak istemiyordum. Zarfı elime tutuşturunca kalınlığı dikkatimi çekti.</p>

  <p>"Galiba bunun içinde ihtiyacımdan fazlası var, efendim" diye kekeledim.</p>

  <p>"Önemli değil. Mesele yapmayın. Rahatsız olduysanız, avans olarak kabul edin. Gerekirse maaşınızdan belirli nispetlerde keserim."</p>

  <p>"Çok anlayışlı ve lütufkârsınız" dedim.</p>

  <p>"Yarın her türlü ihtiyaçlarınızı giderin. Öbür gün saat tam yedide beni almak için buraya gelin. İzzet Efendi sizi karşılar, binadaki kurallar hakkında izahat verir ve kalacağınız yeri de size gösterir. Başka soracağınız bir şey var mı?"</p>

  <p>"Hayır, hanımefendi" diyebildim ancak.</p>

  <p>Sanırım kanatlanıp uçacak kadar mutluydum.</p>

  <p>&nbsp;</p>
</body>
</html>
