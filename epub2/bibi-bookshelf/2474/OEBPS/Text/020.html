<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx2157"></a>ONSEKİZİNCİ BÖLÜM</h1>

  <p>YATAĞIN içindeydik. Hayatıma bin bir kadın girmiş, her türlüsüyle sevişmiştim. Ama gerçek sevgiyle bütünleşen cinselliği sanırım ilk defa yaşıyordum. İkimizde mutluluk ve doyumun doruklarına ulaşmış gibiydik. Soluk soluğa bitap düşüp nefeslendiğimiz bir an durumun vahameti, yeniden daldığım hayal âleminden beni sıyırıp düşünmeye sevk etti.</p>

  <p>Kollarımın arasındaki sevgilimin kulağına fısıldadım. "Ne olacak şimdi?"</p>

  <p>"Evleneceğiz" dedi.</p>

  <p>"Güldürme beni. Bunun imkânı yok."</p>

  <p>Birden yattığı yerde dirseklerinin üzerinde doğrularak yüzüme baktı kaşlarını çatarak.</p>

  <p>"Ne dedin?"</p>

  <p>"İmkânsız dedim."</p>

  <p>"Nedenmiş o?"</p>

  <p>"Sen söylediklerinin farkında değilsin galiba" diye homurdandım. "Hiç baban beni damat olarak kabul eder mi sanıyorsun? Kim bilir adamın seninle ilgili ne hayalleri vardır; zengin, maruf birini düşünüyordur sana koca olarak. Haklıdır da."</p>

  <p>"Şimdi de bunu mu sorun edeceksin yani?"</p>

  <p>"Yalan mı? Şu an ben senin şoförün sayılırım. Başka açıklaması yok. Ayrıca bilerek veya bilmeyerek babanın çıkarlarına taş koymuş bir adamım ben. Her tarafta beni aratıyor, eline geçirirse kemiklerimi un ufak eder. Aklın kesiyor mu böyle birinin kızıyla evlenmesini kabul edeceğini."</p>

  <p>Gülmeye başladı Bânû. İnci gibi beyaz dişleri ortaya çıktı. Sonra daha fazla konuşmamı engellemek ister gibi dudaklarıma yapışarak öptü. Çıplak göğüsleri bedenime tazyik ediyordu.</p>

  <p>"Çok saf ve temiz bir insansın sen" dedi, "mayanda olan bir haslet herhalde. Çektiğin bunca sıkıntı ve yokluğa rağmen özün bozulmamış. Daha ilk görüşmemizde anlamıştım bunu. O konulara hiç kafanı takma sen. Benim koca olarak seçtiğim birine babam hayır diyemez."</p>

  <p>İðneler gibi mırıldandım.</p>

  <p>"Acaba aynı Kürt Rıza'dan mı bahsediyoruz?"</p>

  <p>"Evet, ondan. Fakat aile ilişkilerimiz hakkında bilmediğin çok şey var."</p>

  <p>"Sahi mi?" dedim. Ama ses tonumda yine alaycı bir ifade vardı.</p>

  <p>"Sadece beni seviyor "olman yeterli. Tek bilmek istediğim husus şu, beni gerçekten seviyor musun ve benimle evlenmek ister misin? Cevabın evet veya hayır olsun, sadece tek bir kelime işitmek istiyorum."</p>

  <p>Acaba benle alay mı ediyordu?</p>

  <p>Yoksa rüya mı görüyordum? Utanmasam, rüyada olup olmadığımı anlamak için bir yerimi çimdiklemeye kalkışacaktım.</p>

  <p>"Sevgilim bu bir şaka mı? Hâlâ anlamış değilim. Gerçekten benle evlenmek mi istiyorsun, yanlış duymadım, değil mi?"</p>

  <p>"Çıldırtma beni yahu! Ne şakası? Evet mi, hayır mı?"</p>

  <p>"Düşünmem lazım."</p>

  <p>"Öyle mi? Demek düşünmek istiyorsun."</p>

  <p>"Haklı değil miyim?" Birden parladı.</p>

  <p>"Demek bana duyduğun hislerde yanılmışım."</p>

  <p>"Hayır sevgilim. Seni sevdiğim bir gerçek. Hayatımda hiçbir kadını senin kadar sevmedim, ama evlilik bambaşka bir şey. Şu an ikimiz arasında bir uçurum var. Ben meteliksiz, başıboş, serserinin tekiyim."</p>

  <p>Bânû kızmış gibi bağırdı.</p>

  <p>"Yeter artık şu kendini küçümsemen... Bir zamanlar sen bütün Türkiye'nin dilinden düşürmediği, en sevilen yıldızlardan biriydin. Şöhretin bütün ülkeye yayılmıştı. Genç kızken ben de herkes gibi sana âşıktım."</p>

  <p>"Bunların hepsi mazide kaldı" diye homurdandım. "İnsan geçmişiyle yaşayamıyor ve mazi karın doyurmuyor. Beni şoförün olarak yanına almasaydın, şu an yine sokaklarda sürünen bir serseri olarak kalacaktım. Ayrıca bir an için evet desem bile doğacak tepkileri, çevrenin bunu nasıl karşılayacağını düşündün mü hiç? Babanın tepkisini hesaba kattın mı?"</p>

  <p>Bânû yatağın içinde doğruldu. Kollarımın arasından sıyrılıp üzerimize çektiğimiz yorganı itti. Bacaklarını karnına doğru çekerek alnını dizlerine dayadı. Birkaç saniye öylece düşünceli kaldı. Neden sonra yumuşacık bir sesle fısıldadı.</p>

  <p>"Artık hiç şüphem yok, bende de babamın genleri hâkimmiş."</p>

  <p>"Anlamadım. Ne demek bu şimdi?"</p>

  <p>"Bir bakıma, tarih tekerrür ediyor da diyebilirsin."</p>

  <p>"Açık konuş, ne anlatmaya çalışıyorsun?"</p>

  <p>Bânû bana cevap vermeden önce kendi kendine gülmeye başlamıştı, ama bu bir sevinç gülüşünden ziyade sanki geçmişinden hatırlanan kötü bir olayın hüznü gibiydi. Sorumu bir daha tekrarlamadım, onun açıklama yapmasını bekledim. Düşündüğüm gibi de oldu; önce Bânû'nun tebessümü dudaklarında dondu, sonra iri ve güzel gözlerini belirgin bir noktaya odaklayarak kıstı. Şimdi geçmişinin derinliklerine dalmıştı. Konuşmaya başladığında kelimeler ağzından tane tane çıkıyordu.</p>

  <p>"Ben kimin kızıyım, biliyor musun?" dedi.</p>

  <p>"Söyledin ya, Kürt Rıza'nın."</p>

  <p>"O babam. Ya annem? Onun kim olduğunu biliyor musun?"</p>

  <p>Bir an dalgın gözlerine baktım. O an beni görmediğine emindim. Dalıp gitmişti.</p>

  <p>"Hayır" diye fısıldadım. "Bilmiyorum."</p>

  <p>"Adana'daki barlarda konsomatrislik yapmış bir fahişenin."</p>

  <p>Şaşkınlıktan kalakaldım.</p>

  <p>Söylediğine inanmak istemiyordum. Kürt Rıza ile bir konsomatristen onun gibi kız evlat çıkamazdı. En azından bu denli eğitim görüp, kültür ve içtimai gücünü bu raddelere getiremezdi. Tanıdığım Bânû her yönüyle kusursuz bir kadındı.</p>

  <p>"Ne o?" dedi. "Bir yorum yapmadın, inanmadın mı yoksa?"</p>

  <p>Şaşkın şaşkın ona bakmaya devam ediyordum.</p>

  <p>"Ama gerçek bu. Ben on yaşındayken öldü, daha doğrusu öldürüldü. En azından ben öyle düşünüyorum. Annemin ölümü hâlâ bir sırdır. Vaka aydınlanamamıştır. Kanımca onu babam adamlarından birine öldürttü."</p>

  <p>Böyle bir açıklamayı hiç beklemiyordum. Söyleyecek bir şey bulamadım.</p>

  <p>"Daha sonraki yıllarda babamın annemi deli gibi sevdiğini anladım. Nitekim bir daha da evlenmedi. Onu hiçbir zaman unutamadı."</p>

  <p>"Fakat neden? Sevdiği kadını neden öldürsün ki?"</p>

  <p>"Nedeni çok basit; ihanet ve para. Babamı hiçbir zaman sevmemiş. Onu bir batağın içinden çekip kurtarmasına, evlenmesine ve her türlü maddi imkânı tanımasına rağmen, annem barda çalışan bir bateriste aşıkmış. Tabii bunlar rivayet, başka bir ifade ile sonradan başkalarından duyduğum iddialar. Ama doğru olduğuna inanıyorum. Annemin cesedi Seyhan Nehri'nin kenarında terk edilmiş bir arabanın içinde bulunmuş. Başına üç kurşun sıkılmış. O bateristi de iki gün sonra Urfa'nın ücra bir köy yolunda jandarmalar bulmuş. Vücudu kurşunlarla delik deşik edilmiş halde."</p>

  <p>Boğazım kurumuştu.</p>

  <p>"Bunu bana niye anlatıyorsun?" diye sordum.</p>

  <p>"Hakkımdaki her şeyi bilmeni istiyorum da ondan. Kısacası ailemin geçmişi pek temiz sayılmaz. Ama benden kaynaklanan en ufak bir pürüz bulamazsın yaşantımda."</p>

  <p>Elimde olmadan biraz manidar bakmıştım galiba yüzüne. Hemen anlamış gibi devam etti. "Peşin hüküm verme. Doğru, babamın geçmişi biraz karanlıktır ama son senelerde her türlü pis işlerden elini ayağını çekmiş durumda şimdi. Varı yoğu benim, üzerime titrer. Tek evladıyım, anlıyor musun? Küçükken beni karşısına alıp sordu bir gün; büyüyünce ne olmak istiyorsun diye. Hiç duraklamadan cevap verdim. Doktor olmak istiyorum, dedim. Başını salladı, zor bir meslek, çok çalışman lazım, başarabilecek misin diye, sordu. Evet, dedim. Pekâlâ diye mırıldandı. Sonra ne oldu, biliyor musun?"</p>

  <p>Omuzlarımı silktim.</p>

  <p>"Anladığım kadarıyla doktor olmuşsun, işte. Emeline ulaşmışsın."</p>

  <p>"Ama nasılını bilmiyorsun?" "Doğru" diye fısıldadım. Bânû içini çekti.</p>

  <p>"Babamla o konuşmayı yaptığımda daha ilkokuldaydım. Adana'da yaşıyorduk. Apar topar İstanbul'a göç ettik. Babamın Fatih'te yaşayan uzak bir akrabası vardı. On beş, yirmi gün beni onların yanına bıraktı. O süre zarfında babamı çok az görüyordum. Sonra bir gün beni onların yanından alıp bu villaya getirdi. Şaşırıp kalmıştım. Burası gözüme saray gibi gelmişti, hayatımda hiç bu kadar büyük, şaşaalı bir bina görmemiştim. Babam Adana'da da zengindi ama burası tam bir malikâne gibiydi. Beni karşısına alıp, kızım dedi, bundan sonra yeni evin burası olacak. Sana yepyeni bir hayat sunuyorum. Şimdi beni anlamayacağından eminim ama sen zeki bir kızsın, kulaklarını açıp beni iyi dinle. Bu evde yalnız yaşayacaksın, ben de yanında olmayacağım. Korkmana gerek yok, ayda bir defa seni görmeye geleceğim, dedi. Gerçekten de söylediklerinden pek bir şey anlamıyordum. Hemen neden, diye sordum. Yüzüme bakıp, geleceğin için öyle gerekiyor diye fısıldamıştı hafifçe gözleri buğulanarak."</p>

  <p>Bânû bir kere daha içini çekmişti.</p>

  <p>"Sonra?" diye sordum.</p>

  <p>"Bana bakmaları için İzzet Efendi'yi ve karısı Vildan'ı tutmuştu. İşin aslını ararsan beni onlar büyüttü sayılır. Babam bu villayı satın almış, beni| içine yerleştirmiş, çok güvendiği iki hizmetkârı da beni çekip çevirmeleri için başıma dikmişti. Senin anlayacağın kirli hayatından beni uzaklaştırıyor, beni kötülüklerden ve şaibeli yaşamından ayırıyordu."</p>

  <p>" İlginç" diye mırıldandım.</p>

  <p>"Evet, ama gerçek bu. Ömrüm yatılı okullarda geçti. Bir daha Adana'ya hiç gitmedim. Buraya bile ancak yaz tatillerinde geliyordum. Babam ise ayda bir kere o da geceleyin gelir, ertesi sabah gün doğar doğmaz, yine kimseye görünmeden ortadan kaybolurdu. Ve bu yaşam tarzı senelerce böyle sürüp gitti."</p>

  <p>"Yani baban seni kendisinden soyutladı."</p>

  <p>"Pek de öyle denemez. Hayatımdan varlığını hiç silmedi, hatta diyebilirim ki, benim için en iyisini yaptı. Uzak, mesafeli ve her zaman beni düşünen, iyiliğim için elinden gelen her türlü fedakârlığı yapan biri oldu. Hayatım boyunca aldığım hiçbir karara itiraz etmedi. Her zaman en uygun kararları alacağıma inandı. Şimdi de evliliğime itiraz etmeyecektir."</p>

  <p>Düşünmeye başladım.</p>

  <p>Kuşkusuz Bânû'yu seviyordum, onunla bir hayatı paylaşmak harika bir şeydi, ama en azından şimdilik bu imkânsız bir tasavvurdu. Bunu yapamazdım. Bânû çocukluğundan beri yakışıklı, zengin, toplumun sevdiği adeta taptığı bir artiste âşıktı, ama artık ben o adam değildim. Onun sevgisi, fantastik, aşırı romantik, hatta bir düştü. Onun gibi zeki, aklı başında bir kadının, nasıl olup da böyle olmayacak bir maceraya kalkıştığını anlayamıyordum.</p>

  <p>Çıplak vücuduna sarılıp kendime çektim. Uysal bir kedi munisliğiyle bana sokuldu, başını göğsüme yasladı.</p>

  <p>"Hemen muamelelere başlamalıyız" diye fısıldamıştı. Gülümsedim.</p>

  <p>"Kasap Tayyar'da nikâh merasimine katılacak mı?" diye sordum.</p>

  <p>Birden irkilerek yüzüme baktı.</p>

  <p>"O da kim?" diye şaşırarak sordu.</p>

  <p>"Babanın üstüme saldığı adam."</p>

  <p>Sorumdaki espriyi anlamamış gibi mırıldandı.</p>

  <p>"Saçmalama, Metin. Ne işi var öyle birinin merasimde?"</p>

  <p>"Ama o babanın sadık adamı."</p>

  <p>Başını göğsümden çekip yüzüme baktı.</p>

  <p>"Ne demeye çalışıyorsun sen?"</p>

  <p>"Gerçekleri görmeni istiyorum. Sen baban için bir Külkedisisin. Seni her türlü pislik ve kötülüklerden uzak tutmuş, masal prensesi gibi yetiştirmiş. Takdir etmemek elde değil. On sene önce karşılaşsaydık, belki sorun olmazdı. Ama yanıldığın iki önemli nokta var. Ben artık o ünlü aktör değil, meteliğe kurşun atan bir sokak serserisiyim. Ayrıca baban son zamanlarda itibar kazanmış, meşhur bir işadamı olsa da hâlâ karanlık işler çevirdiğini biliyorum. Aksi halde Kasap Tayyar niye beni tehdide kalkışsın?"</p>

  <p>Bir iki saniye düşünen Bânû, "Tamam, anlaşıldı" diye mırıldandı.</p>

  <p>Kendimi tutamayıp homurdandım.</p>

  <p>"Ne anlaşıldı?"</p>

  <p>"Beni sevmiyorsun."</p>

  <p>"Saçmalama. Sana âşığım. Deliler gibi seviyorum hem de. Ama evliliğimiz söz konusu olamaz, bu çok komik bir şey."</p>

  <p>"Hiç de değil."</p>

  <p>"Bunu sakin bir kafayla tekrar düşün." "Merak etme, çok düşündüm."</p>

  <p>"Öyleyse, hata ettiğini kabul et. Davul bile dengi dengine çalar. Bizler farklı âlemlerin insanlarıyız. Evliliğimiz olacak şey değil."</p>

  <p>Kara gözlerine hüzün çöktü sevgilimin.</p>

  <p>"Bu son sözün mü?" diye sordu.</p>

  <p>Başka ne diyebilirdim ki? Ağır ağır başımı salladım. Bir anlamda başıma devlet kuşu konmuş sayılırdı; böyle bir evliliği hayal bile edemezdim.</p>

  <p>Olmayacak duaya âmin demek gibi bir şeydi bu.</p>

  <p>"Üzgünüm ama öyle" diye fısıldadım.</p>

  <p>"Yani benimle evlenmek istemiyorsun."</p>

  <p>"Üzgünüm ama başka çarem yok."</p>

  <p>Birden yataktan fırladı. Ne yapacağını kestirmeye çalıştım. Aslına bakılırsa kafam durmuş gibiydi, doğru dürüst düşünemiyordum. Şu son bir gece içinde inanılmaz şeyler olmuş, tahmin ve tasavvur edemeyeceğim olaylar yaşamıştım. Bânû her zaman şaşırtıcı şeyleri yapmaya şartlanmış biri gibiydi. Elimde olmadan çıplak vücudunu seyre başladım. Gayriihtiyarı ürktüm de; bütün bir gece sevişmemize rağmen yataktan fırladığı andan itibaren yeniden onu arzuladığımı hissetmem şaşırtmıştı beni. Yoksa teklifini geri çevirmekle aptallık mı ediyordum? Benim gibi aylak, serserinin birine bundan daha iyi bir teklif mi sunulabilirdi? Hayatımın bir anda değişeceğini çok iyi biliyordum. Ama yine de içimde, kişiliğimin hâlâ bozulmamış bir yanı mantığıma galebe çalıyordu. Bânû'yu çılgınca seviyordum, lakin söylediklerimde de haklıydım.</p>

  <p>Arkasından ona bakmaya devam ettim. Sırtına sabahlığını geçirerek çıplaklığını örttü. Fazla sigara içmemekle beraber komodinin üzerindeki sigara paketinden bir sigara alarak, aç karnına yaktı. Derin bir nefes çekerek homurdandı.</p>

  <p>"Peki, şimdi ne yapacaksın?" diye sordu.</p>

  <p>Hiç bilmiyordum.</p>

  <p>Ama bu şartlar altında işime devam etmem söz konusu olamazdı. "Herhalde villayı terk etmek zorundayım" diye kekeledim. Bir iki saniye düşündü.</p>

  <p>"Doğru" dedi sonunda. "Yalnız yeni bir şoför buluncaya kadar birkaç gün daha işine devam et lütfen. Bu şartlar altında aynı çatıda kalamayız artık."</p>

  <p>"Haklısın" diyebildim.</p>

  <p>"Şimdi kimse görmeden odamdan çık lütfen."</p>

  <p>"Tabii" diye fısıldadım.</p>

  <p>Ama içim bulgur savuruyordu. Hayatımda gerçekten sevdiğim ilk kadından ayrılmak zorundaydım artık. Yataktan kalktım.</p>

  <p>&nbsp;</p>
</body>
</html>
