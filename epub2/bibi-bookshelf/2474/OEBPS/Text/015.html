<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx1572"></a>ONÜÇÜNCÜ BÖLÜM</h1>

  <p>PARMAKLARI ensemdeki saçlar üzerinde dolaşırken içim titredi. Yine ölçüsüz bir yaklaşım değil miydi bu? Herhangi bir yorum hatasına düşmeyeceğimden nasıl emin olurdu? Yoksa aşksız, sevgisiz geçen şu on, on beş yıl benim dimağımı dumura mı uğratmıştı? Ben mi artık kadınları anlamaz olmuştum? Hiçbir şey anlamıyordum davranışlarından. Biraz utanmış gibi davransa da, dün gece onu soymuş, neredeyse çırılçıplak denilecek bir halde yatağa «yatırmıştım. Tam bir skandaldı aslında. Kovacağını bile düşünmüştüm, oysa o gerçeği anladığı halde, hiç önemsememiş, şimdi de nişanlısı hakkındaki fikirlerimi sormuş, sonra da çok güzel bir kadınsın dediğim zaman da memnuniyetle saçlarımı okşamaya başlamıştı.</p>

  <p>Bunun ne anlamı olabilirdi?</p>

  <p>Yoksa bu kadın da bana âşık mı oluyordu? Hay aptal, Metin diye, geçirdim içimden.</p>

  <p>Neden olmasındı? Bir zamanlar o adamın peşinde yüzlerce, binlerce kadın, kız pervane gibi dolaşır, en ufak bir iltifatıma mazhar olmak için neler feda etmezlerdi. Dikiz aynasındaki görüntüme şöyle bir baktım. Eski Metin Kazak'tan ne farkım vardı artık?</p>

  <p>Üstelik biraz daha olgunlaşmış, daha havalı bile olmuştum. Geçirdiğim yıpratıcı seneler şakaklarımın biraz ağarmasına neden olmuştu, ama doğrusu daha etkileyici ve çekici bir hale de getirmişti beni.</p>

  <p>İçimden gülümsedim.</p>

  <p>Ani bir sevinç dalgası kapladı benliğimi. Bânû da az evvel, ben seni yalnız şoförüm olarak değil, anlayışlı bir arkadaş olarak görüyorum, dememiş miydi? Doğal olarak bu tür yaklaşımlarda kadınlar ilk hamleyi hep erkeklerden beklerlerdi tabii. Benim ona açılmam, duygularımı ifade etmem gerekirdi. Neredeyse kendimi tutamayıp ben de seni çılgınlar gibi seviyorum diyecektim ki, son anda kendimi frenledim. Benimkiler hep bir tahmin, varsayım, olmasını arzuladığım hayallerdi. Emin olamazdım henüz. Biraz daha beklemem, yüzde yüz emin olmam icap edecekti.</p>

  <p>O da bu arada ellerini okşadığı ensemdeki saçlarımdan çekmişti. "Aç mısın?" diye sordu birden.</p>

  <p>"Şöyle böyle" dedim.</p>

  <p>"Ben açım. Dün geceden dolayı berbat olduğum için ne sabah ne de öğleyin hiçbir şey yemedim. Şimdi midem zil çalıyor. Hadi senle salaş bir balık lokantasına gidelim."</p>

  <p>"Olmaz, efendim."</p>

  <p>İrkilerek beni süzdü.</p>

  <p>"Nedenmiş o?"</p>

  <p>Cesaretlenmiştim ya, biraz pervasızca konuştum.</p>

  <p>"Kendimi tutamayabilirim."</p>

  <p>"Anlamadım?"</p>

  <p>"Taze balıklar, açık hava, yanımda Boğaz'ın nefis manzarası ve karşımda dünyanın en güzel kadını varken, bu müthiş hazza kendimi kaptırıp yeniden içkiye ağzımı sürebilirim. Oysa size içmeyeceğime söz verdim."</p>

  <p>Gözleri zevkle ışıldadı.</p>

  <p>"Olsun. Hanımefendin, öyle istiyor. Onun arzusunu yerine getireceksin."</p>

  <p>"Fakat hanımefendi... "</p>

  <p>Birden yarı şaka yarı ciddi bağırdı.</p>

  <p>"Eee, yeter artık! Sıkıldım bana devamlı hanımefendi veya efendim diye hitabından. Bana adımla hitap et, öyle istiyorum."</p>

  <p>"Fakat nasıl olur? Ya bir duyan olursa, durumu nasıl açıklarım?"</p>

  <p>"Ben öyle istiyorum, anlaşıldı mı?"</p>

  <p>"Emredersiniz."</p>

  <p>"Bak, hâlâ ne diyor? Duymadın mı beni?"</p>

  <p>Bu defa gülümsedim. "Duydum" dedim. O da işi şakaya boğdu.</p>

  <p>"Bir daha işitirsem dudaklarına biber sürerim."</p>

  <p>"Anlaştık Bânû. Ama üçüncü şahısların yanında sana yine öyle hitap edeceğimi sakın unutma, tamam mı?"</p>

  <p>"Tamam. Hadi, şimdi durdur arabayı."</p>

  <p>Birden irkildim. Çevrede onun gitmek istediği türden bir balık lokantası yoktu. Ama arabayı yavaşlattım. "Neden durduk?"</p>

  <p>"Yanına geleceğim de ondan. Önde oturmak istiyorum."</p>

  <p>"Sen bilirsin" dedim.</p>

  <p>Bu defa arabadan çıkmadım. O kapıyı açıp yanıma geldi.</p>

  <p>"Hadi gidelim şimdi."</p>

  <p>"Nereye gideceğiz?"</p>

  <p>"Hiç önemli değil. Canım bu akşam bir dostla içki içmek istiyor. Sen de bir kadeh içebilirsin ama asla fazla değil. Anladın mı?"</p>

  <p>İçimi ciddi bir endişe kapladı bu defa. Bir ayı aşkın bir süredir irademe hâkim olmuş, ağzıma kat-re içki değdirmemiştim, ama bu gece neler olacağını kestiremezdim. İlk defa âşık olduğum bir kadınla baş başa içki içecektim ve mutluluktan uçuyordum. Artık kendimizi kandırmanın anlamı yoktu; o da beni seviyordu, çocuk bile olsa davranışlarından, kullandığı kelimelerden, içten yaklaşımlarından, aramızda filizlenmeye başlayan ilginin onun ifade ettiği gibi arkadaşlıktan öte bir şey olduğunu anlardı.</p>

  <p>Sarıyer'de sahil üzerinde bir balık lokantasına girdik. Vakit çok erken olduğundan masaların çoğu boştu. İlk tatsızlık orada oldu. Lokantanın sahibi olduğunu sandığım adam kibar bir şekilde yanıma yaklaşarak, "Hoş geldiniz, Metin Bey" dedi. "Yıllar sonra sizi aramızda görmek ne güzel bir mutluluk."</p>

  <p>Adamın yüzüne baktım dikkatle. Suratı bana hiçbir şey ifade etmiyordu. Onu tanıdığımı sanmıyordum. Fakat ben daha ağzımı açmadan, o konuştu.</p>

  <p>"Beni hatırlamadınız galiba" dedi. "Ben eski Façyo'nun başgarsonu Talat. Bir zamanlar sık sık lokantamıza şeref verirdiniz."</p>

  <p>O zaman ayıldım. Adamı hatırlamıştım. Kısa bir tereddüt geçirdim. Ben Metin Kazak değilim diyemezdim. Gayriihtiyarı gözüm Bânû'ya kaydı. Merakla ne diyeceğimi bekliyordu o da. Ezik büzük adama gülümsedim. Sesim çıkmadı. Allah'tan adam sessiz kalışımın üzerinde durmamış, bizi hemen cam kenarındaki güzel bir masaya götürmüştü. Hemen garsonlardan birini çağırıp itinalı bir servis yapması için tembih etmişti.</p>

  <p>Masamıza oturup baş başa kalınca hemen Bânû'ya fısıldadım.</p>

  <p>"Şu artiste benzemek numarası da bazen bayağı işe yarıyor, değil mi?" dedim.</p>

  <p>Yine şuh bir kahkaha attı.</p>

  <p>"Yapma be Metin!" dedi. "Herkesi böyle kandırdığını mı sanıyorsun?"</p>

  <p>Yüzüne bakakaldım. Ayrıca bana ilk defa aktörlükte kullandığım adımla hitap ediyordu.</p>

  <p>"Ne yani? Sen de beni Metin Kazak mı sanıyorsun?"</p>

  <p>"Sanmıyorum, zira o olduğunu biliyorum. Hem de seni ameliyat ettiğim günden beri."</p>

  <p>"Devenin nalı!" diye söylendim. Zevkle yerinde kıkırdadı.</p>

  <p>"Hangi kadın bu erkek güzelini unutur ayol? Gerçi seni ilk gördüğümde saçın sakalın birbirine karışmış, kılık kıyafetin de berbattı, ama yine de tanımıştım. Ayrıca şu konuşmana baksana; Beyoğlu serserilerine benziyor musun hiç?"</p>

  <p>Artık daha fazla bu oyunu sürdürmenin anlamı kalmamıştı. Mağlubiyeti kabul etmek zorundaydım. Lakin gururum biraz incinir gibi olmuştu.</p>

  <p>"Bu yüzden mi bana iş teklif ettin?" dedim. "Yani bir zamanların ünlü sinema sanatçısını yeniden hayata döndürmek için mi?"</p>

  <p>Bir an durakladı, o nefis dudaklarını aşağıya doğru hafifçe büktü.</p>

  <p>"Olamaz mı? Sakıncası mı var?"</p>

  <p>"Evet, var" diye mırıldandım iskemlenin arkasına cidden yorgun bir şekilde yaslanırken. Pek inanmaz gibi yüzüme bakmıştı bir süre.</p>

  <p>"Ne sakıncası varmış bakalım. Anlat da öğrenelim."</p>

  <p>Gözlerim bir an dolar gibi oldu. Senelerdir ağlama denen şeyi unutmuştum. Bakışlarımı kaçırmaya çalıştım. Beni anlayacağından da şüpheliydim zaten. Daha da önemlisi bu konuda kesinlikle konuşmak istemiyordum.</p>

  <p>"O yıldız öldü" dedim. "Bir daha geri gelmesi de mümkün değil."</p>

  <p>"Sen öyle san. Çoktan hayata dönmeye başladı bile. Şu karşımda oturan yakışıklının bir ay evvel gördüğüm adamla uzaktan yakından bir ilgisi var mı?"</p>

  <p>Dudaklarımı acı bir tebessüm kapladı.</p>

  <p>"Yanılıyorsun, Bânû" diye fısıldadım. "Ben artık ruhu çürümüş, içi kurumuş, acınacak bir serseriyim. Hiçbir şey beni geri getiremez, o şaşaalı günlerime döndüremez artık."</p>

  <p>Omuzlarını silkti.</p>

  <p>"Bu kadar bedbinlik sergilemene anlam veremiyorum. Kuşkusuz geçen zamanı geri getiremezsin. Siz sanatçılar biraz farklı insanlarsınız; her dem gündemde kalmak, herkesin devamlı sizden bahsetmesini istersiniz. Unutulmaktan da korkarsınız; hayatınızın en büyük kâbusu budur. Yalan mı? Aradan geçen bunca yıla rağmen insanlar hâlâ seni hatırlıyorlar ama. İşte, bu lokantanın sahibi, işte dün geceki restoranda masana gelen o sevimli adam ve tabii benim şahit olmadığım daha nice hayranın vardır senin."</p>

  <p>Belki bana moral vermek için güzel laflar ediyordu ama sözlerinin arasında bir şey dikkatimi çekti. Bence söylediklerinin hepsi boştu fakat o örneğe kafam takılmıştı. Gözlerinin içine bakarak sordum.</p>

  <p>"Sen dün gece masama gelen o adamı gördün mü?"</p>

  <p>"Gördüm tabii. Kaçar mı hiç benden."</p>

  <p>"Yaa... Oysa o sırada eski sevgilinle derin bir sohbete daldığını sanıyordum."</p>

  <p>"Erol benim sevgilim değil, sadece eski nişanlım, bu bir. İkincisi de önce masana rakı istediğini sonra içmeyerek geri gönderdiğini de biliyorum. Tabii, üçüncüsü de var ama o konuya girip seni kızdırmak istemiyorum."</p>

  <p>"Hadi söyle, söyle. İçinde kalmasın. Yediğim yemeği benim ödemem değil mi?"</p>

  <p>"Evet, doğru. Bence çok saçma bir davranıştı. Bunu gurur meselesi yapmanın hiçbir anlamı yoktu."</p>

  <p>"İstersen bu konuları kapatalım" diye homurdandım. "Buraya tartışmak için gelmedik."</p>

  <p>Birkaç saniye düşündü. Sonra "Haklısın" diye mırıldandı. "Kapatalım."</p>

  <p>Garip bir haletiruhiye içindeydim. Ne yapacağımı, ne hissedeceğimi bilemiyordum. Bu sabahtan beri çok ilginç şeyler olmaya başlamıştı. Bir an düşündüm, aslına bakılırsa bu sabahtan beri değil, Bânû ile tanıştığımdan beri tuhaf şeyler oluyordu. Beni gözetip kollayan, içine düştüğüm çamur deryasından kurtaran bir hami gibi beni elimden tutup o berbat ve sefil hayattan silkip kurtarmaya çalışıyordu.</p>

  <p>Ama neden?</p>

  <p>Yoksa gerçekten beni seviyor muydu? Olacak şey değildi bu. Böyle bir ihtimali düşünmek bile fazla romantizm olmaz mıydı? Hayatın gerçekleri ne romanlardaki, ne de filmlerdeki aşklara benzemezdi. Onlar hep bir hayal ürünüydü; yazarların, senaristlerin şekillendirdiği, inandırıcı olmaktan çok uzak hikâyeler. İşin çıplak ve acı yüzü, benim beş parasız, meteliğe muhtaç, son senelerini onun bunun verdiği paralarla hayatını ser sefil geçiren, artık adı sanı işitilmeyen eski bir aktör bozuntusu olduğumdu. Toplumda sivrilmiş, zengin ve güzel bir doktorun bana âşık olması sadece lafügüzaftı, benim kendi kendimi aldatmam, oyalamam. Bânû'nun çevresinde başka kimse kalmamıştı da, bana mı âşık olacaktı? Kargalar bile gülerdi bu saçmalığa. Evet, gençlik yıllarında onun hoşuna giden parlak bir aktör olabilirdim, ama hepsi o kadardı. Daha da kötüsü bana acımış, elimden tutmuş, düştüğüm bataktan kurtarmaya çalışmıştı. Gayet insani ve hayırsever bir davranıştı bu, lakin onun ötesinde bir şey aramak, olmayacak duaya âmin demem, yalnızca komiklik olurdu.</p>

  <p>Garsonun masaya getirdiği buzlu rakıdan hoyrat bir yudum aldım. Sonra kinaye eder gibi sırıtarak sordum.</p>

  <p>"Bu yemeğin parasını da sen mi ödemeye kalkışacaksın?" dedim.</p>

  <p>Bânû ilk defa yüzüme soğuk ve ters ters baktı.</p>

  <p>"Sen bilirsin" dedi. "Paşa gönlün nasıl isterse. Diliyorsan sen öde. Yine gururunu incitiyorsa ödeyebilirsin."</p>

  <p>Bozulduğunu anlamıştım.</p>

  <p>Sustum. Ona haksızlık etmek istemiyordum. Kızın belki hiç günahı yoktu. Dediği gibi o bana sadece şoförü olarak değil, arkadaş olarak yaklaşmak istemişti. Asıl oyunbozanlık yapan bendim. Bana âşık olduğu kuşkusuna kapılan da yine bendim.</p>

  <p>Toparlanmaya çalıştım.</p>

  <p>"Affedersin" diye fısıldadım. "Neşeni kaçırmak istemezdim. Densizliğimi bağışla."</p>

  <p>"Boş ver" dedi, biraz düşündükten sonra. "İster İlyas Bayram ol, ister Metin Kazak. Benim için hiç fark etmez. Ben seni iyi bir arkadaş olarak görüyorum. Hepsi bu."</p>

  <p>"Teşekkür ederim."</p>

  <p>"Tamam" dedi. "Konu kapanmıştır. Şimdi başka şeylerden bahsedelim."</p>

  <p>"Evet. İstersen senin nişanlına dönelim. O zatla evlenmek istemiyor musun?"</p>

  <p>Hiç düşünmeden cevap verdi. "Hayır."</p>

  <p>"Neden peki?"</p>

  <p>"Sebebi basit. Belki beni biraz romantik bulacaksın, ama ben evliliğin sağlam temeller üzerine inşa edilmiş bir aşka dayanması gerektiğine inanırım. Bu temelin harcında sevgi ve saygı yatmalıdır."</p>

  <p>Elimde olmadan gülümsedim. "Aşk izdivacı ha? Bu fikir zamanımızda biraz demode değil mi? Taraflar artık birliğin idamesi için maddi şartlara önem veriyorlar, diye düşünüyordum. Para her şeyi açan anahtar oldu."</p>

  <p>"Hiç de öyle değil. Ben zengin bir insanım ama mutlu değilim. Sırf evleneceğim diye seçeceğimin adamın da zengin olması gerekmez. Benim servetim bana yeter. Neden sırf evlenmek için, zengin fakat hoşlanmadığım biriyle hayatımı birleştireyim ki?"</p>

  <p>"Sen istisna olabilirsin, fakat geçerli fikir bu şimdi."</p>

  <p>"Belki de haklısın. Lakin kesin olan şu ki Erol'u sevmiyorum."</p>

  <p>Şaşırmış gibi Bânû'yu süzdüm.</p>

  <p>"Ama dün gece çok neşeli görünüyordun. O yüzden içkiyi fazla kaçırdığını düşünmüştüm."</p>

  <p>Gözlerinin içi parladı, alaycı bir şekilde yüzüme baktı. "Kıskandın mı yoksa?"</p>

  <p>"Rica ederim, Bânû. Senin neni kıskanayım? Aramızda uçurumlar var. Evet, arkadaş olduk ama unutma ki ben senin realitede şoförünüm. Erol Bey'le evlensen dahi bizim arkadaşlığımız bozulmaz herhalde. Ben senin yine şoförün olarak kalırım."</p>

  <p>"Hiç sanmam."</p>

  <p>"Neden?"</p>

  <p>"Sen Erol'u tanımazsın. Müthiş kıskançtır. Nişanı da o yüzden bozmuştuk. Daha ilk günden senin gibi yakışıklı ve meşhur bir aktörün özel şoförüm olduğunu duyar duymaz, o adamın işine son ver, diye tutturacağına eminim."</p>

  <p>"Amma yaptın? Mübalağa ediyorsun."</p>

  <p>"Ne mübalağası? Ben onu tanımaz mıyım? Her neyse, boş ver şimdi. Bu konuyu da kapatalım, başka bir şey konuşalım," diyen Bânû önündeki rakı kadehini boşaltır gibi midesine dikti.</p>

  <p>Dikkatle ona baktım. Onun gibi sık alkol almayanlar, dün geceki gibi bünyeyi sarsıcı bir deneyimden sonra genellikle içkiden ikrah ederler, hatta uzun bir süre alkolün kokusuna bile dayanamazlardı. Oysa maşallah sevgilim bu gece de iyi içiyordu; sanki dün gece fazla kaçıran, körkütük sarhoş olan o değilmiş gibi.</p>

  <p>"Maşallah, sen de iyi içiyorsun. Yine de fazla kaçırma. Dün geceki rezaleti bir daha yaşamayalım" dedim.</p>

  <p>Gülümsedi önce. " Şu hâle bak. Ben seni uyaracağıma, sen beni kontrol ediyorsun" diye mırıldandı. Sonra birden utanmış gibi dün geceyi hatırlayıp o konuya döndü yeniden. "Biliyor musun, dün gece olanları anlayınca çok utandım. Aslında senden özür dilemem lazım, başına iş açmışım."</p>

  <p>"Boş ver aldırma. Olur böyle şeyler."</p>

  <p>"Olur mu canım? Rezalet. Kim bilir hakkımda ne düşünmüşsündür?" Bu defa ben tebessüm ettim.</p>

  <p>"Halden anlarım" diye fısıldadım. "Unuttun mu, ben de bir zamanlar çok içerdim. Böyle vakalar benim de başıma gelmiştir. Alışık değilsin, oldu bir kere. Yalnız Vildan seni niye beklemedi?"</p>

  <p>Bânû nazarlarını kaçırdı.</p>

  <p>"Eve geç döneceğim geceler hep beni bekler. Ama dün gece ben beklememesini söyledim."</p>

  <p>"Neden?"</p>

  <p>"Ne bileyim, içip bu kadar kendimden geçeceğimi hiç düşünmemiştim. Sabahleyin gözlerimi açtığımda bir baktım, elbisem, çoraplarım, sutyenim filan koltuğun üzerine atılmış şekilde duruyordu. Vildan beni soymuş olsa mutlaka onları yerlerine kaldırırdı. Eve dönüşümüzle ilgili hiçbir şey hatırlamıyordum. Birden paniğe kapıldım."</p>

  <p>"Ne paniği?"</p>

  <p>Kızararak gözlerini benden kaçırdı.</p>

  <p>"Anlaşana canım, söyletme şimdi beni. Dün gece beni neredeyse çırılçıplak görmüşsün. Ayıp değil mi? Müthiş utandım."</p>

  <p>"Ne yapayım? Başka çarem kalmamıştı. İki de bir kendinden geçmiş sayıklar gibi, Vildan üşüyorum, soy, yatağa yatır beni diye söylenip duruyordun. Başka ne yapabilirdim, tüm riskleri göze alıp seni soymaya karar verdim."</p>

  <p>"Ne riski?"</p>

  <p>"Yaptığım normal ve sıradan bir şey değildi. Hatta bu sabah beni kovacağını bile düşündüm."</p>

  <p>"Belki de haklısın" diye sırıttı. "Aslında seni kovmalıydım. Eski nişanlımın bile görmediği şeyleri gördün. Ama biz yeni tanışmamıza rağmen iki dostuz. Senden bana bir kötülük gelmeyeceğine eminim. Yine de bu aramızda daima bir sır olarak kalmalı."</p>

  <p>"Gayet tabii. Endişen olmasın, öyle kalacaktır."</p>

  <p>Sonra Bânû sevimli bir şekilde sırıtarak sordu.</p>

  <p>"Eee? Nasıl buldun? Bir şey söylemeyecek misin?"</p>

  <p>Afallayarak sordum.</p>

  <p>"Neyi?"</p>

  <p>"Neyi olacak canım? Vücudumu tabii? Güzel miydim?"</p>

  <p>Gözlerim fal taşı gibi açıldı birden. Bu kadını hiç anlamıyordum. Bu sorulacak sual miydi şimdi? Az önce o sahneden utandığını söyleyen Bânû hemen arkasından kendisini nasıl bulduğumu soruyordu.</p>

  <p>Kaşlarımı çatıp yüzüne sert bir ifadeyle bakmaya çalıştım ama beceremedim tabii. İster istemez dudaklarım keyifle aralanmıştı.</p>

  <p>"Saçma sapan sorular sorma" diye fısıldadım.</p>

  <p>Hiç oralı olmamış gibiydi. Israr etti.</p>

  <p>"Ayol bu sorunun neresi saçma? Vücudumu beğendin mi beğenmedin mi, onu söyle."</p>

  <p>"Ayıp değil mi?"</p>

  <p>İnanılmaz bir saflıkla gözlerimin içine baktı.</p>

  <p>"Yahu sen benim arkadaşım değil misin? Neden ayıp olsun?"</p>

  <p>Ses tonum sertleşti birden.</p>

  <p>"Bana bak! Sen benle oyun mu oynuyorsun?"</p>

  <p>"Ne oyunu? Sadece bir sual sordum, hepsi o kadar."</p>

  <p>Çıldırtacaktı bu kadın beni. Ona ne diyebilirdim ki? Dudaklarımı kenetleyip başımı pencereye çevirdim. Karşılık vermemeye çalıştım. Hayret, hâlâ üstüme geliyordu.</p>

  <p>"Tamam, canım, anladım. Çekinmene gerek yok. Belli ki beğenmemişsin. Bazıları sarışınlardan, fazla beyaz tenlilerden hoşlanır. Ne var bunda bozulacak?"</p>

  <p>Kendimi zor tutuyordum. Birden patladım.</p>

  <p>"Gerçekten fikrimi öğrenmek istiyor musun?"</p>

  <p>"Tabii" dedi. "Aksi halde niye sorayım?"</p>

  <p>"Harikaydı" dedim. " Şimdiye kadar gördüğüm en güzel kadın vücudu."</p>

  <p>Herhalde damarıma basmak için böyle konuşuyordu.</p>

  <p>"Hadi oradan palavracı!" demez mi? "Ünlü olduğun zamanlar kim bilir kaç güzel kadınla düşüp kalkmışsındır. Şimdi sırf beni memnun etmek için böyle söylüyorsun, değil mi? Bir zamanlar o dönemin bütün top modellerinin, yıldız adaylarının, ünlü aktrislerinin yatağından geçtiğini bilmediğimi mi sanıyorsun? Onların yanında benim gibi sıradan bir doktorun esamesi mi okunur?"</p>

  <p>"Bânû! Lütfen..."</p>

  <p>"Yalan mı? Yalan de bakayım!"</p>

  <p>"Bânû konuşturma beni."</p>

  <p>"Hadi, numaracı. Hani bir zamanlar iri göğüslü bir model vardı, adını hatırlayamıyorum şimdi; epey düşüp kalkmıştın onunla, Londra'ya filan gidip de bir ay kalmıştınız."</p>

  <p>Sezen Yaprak'tan bahsediyor olmalıydı. Kaşlarım çatıldı. O hadiseyi nasıl hatırladığını anlayamamıştım. Ben bile neredeyse çoktan unutmuştum. O devam etti. "Hani kadının senden gebe kaldığı filan iddia edilmişti basında."</p>

  <p>"Eee? Ne olmuş?" diye homurdandım.</p>

  <p>Geriye yaslanıp gülerek yüzüme baktı.</p>

  <p>"Mesela benim göğüslerim onunkiler kadar iri değil. Onun yanında genç kız memesi gibi kalır."</p>

  <p>Nihayet dayanamayıp, "Sen aklını oynatmışsın" dedim. "Herhalde dün gece seni soyarken memelerini onunla mukayeseye kalkmadım."</p>

  <p>"Uydurma. Mutlaka mukayese etmişsindir. Sutyenimi dün gece sırtımdan çıkaran sen değil misin? Herhalde memelerime de bakmışsındır. Erkek milleti bu, hiç boş durur mu?"</p>

  <p>Duyduklarıma inanamıyordum.</p>

  <p>Ne söylemeye çalışıyordu bu kız? Geçmişimi nasıl da biliyordu. Hani, bilmesem asıl onun beni kıskandığını düşünecektim. Kendimi frenlemeye çalıştım. Ayrıca iki dost ve arkadaş gibi değil, sanki kıskançlık krizi geçiren iki sevgili gibi tartışıyorduk.</p>

  <p>"Dinle beni" dedim. "Dün gece memelerine filan bakmadım, yani senin kastettiğin şekilde. Ama itiraf edeyim ki güzelliğin karşısında şaşkına 'döndüm. Bunu saklamıyorum. Daha fazlasını da bilmek ister misin? Dün gece seni öptüm."</p>

  <p>Hızla arkasına yaslandı. Kaşlarını çatıp homurdandı. "Yoksa memelerimden mi?"</p>

  <p>"Hayır" diye gürledim. "Sadece alnından."</p>

  <p>Hiç sesini çıkarmadı, sadece rakısından bir yudum aldı.</p>

  <p>&nbsp;</p>
</body>
</html>
