<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx1097"></a>ONUNCU BÖLÜM</h1>

  <p>ERTESİ sabah zor da olsa görevimin başındaydım. Zamanında uyanamayacağım diye tedirgin olmuştum, ama yine de uykusuzluktan kızarmış gözlerle Bânû'ya arabanın kapısını açarken, tıraşımı olmuş, duşumu almıştım.</p>

  <p>Güzel patroniçem sadece, "Günaydın" deyip arabaya atladı. Yüzüme bakmamıştı bu sabah ve biraz sinirli görünüyordu. Hemen anlamıştım; İzzet Efendi dün geceki gizli firarımı ona yetiştirmiş olmalıydı.</p>

  <p>Hareket ettik, ilk dikkatimi çeken husus bu sabah gazetesini açıp okumaya başlamamış olmasıydı, itiraf etmeliydim ki, doktora şükran borçluydum, daha işe başlar başlamaz koyduğu kuralları çiğnemek istemezdim. Bu nedenle ani bir karar verdim. O beni sorguya çekmeden veya kırıcı bir laf etmeden Dün gece habersiz villadan ayrılışımı ben ona söylemeliydim. Nasıl bir tavır takınacağını kestiremiyordum, ama böylesi daha adilane ve dürüstçe olacaktı. En azından yalan söylemediğimi veya ondan bir şey saklamadığımı anlayacaktı. Yola koyulur koyulmaz hemen konuyu açtım.</p>

  <p>"Size bir maruzatım olacak, hanımefendi" dedim. "Öyle mi? Hayrola?"</p>

  <p>Sanki meseleyi işitmemiş gibi davranıyordu ama sesinin tonundaki gergin titreşimlerden anlamıştım. İzzet Efendi hemen konuyu nakletmiş olmalıydı.</p>

  <p>"Çalışma koşullarımı bana açıkça anlatmıştınız. Bunlar arasında izinsiz dışarıya çıkmama şartı da vardı."</p>

  <p>"Evet, doğru" diye mırıldandı Bânû. Fakat sesindeki o sinirli hava kaybolmamıştı daha. Konuyu o açmadan ben ortaya atmakla daha iyi etmiştim. Mizacım gereği bana yapılan iyiliğe nankörlük etmek istemiyordum, ama lanet olası o isyankâr huyum yine depreşiyordu; şayet kırıcı veya damarıma basacak şekilde davranırsa, her şeyi göze alıp, hemen işten ayrılabilir, kontağı kapatıp, anahtarı teslim ederek arabadan çıkabilirdim. Çok aptalca olduğunu biliyordum, ama ne yapayım ki elimde değildi.</p>

  <p>"Dün gece birkaç saatliğine size haber vermeden villayı terk ettim" dedim.</p>

  <p>"Yaa!" dedi önce.</p>

  <p>Sanki ilk defa işitiyormuş gibi. Sonra kısık sesle mırıldandı. "Sebebini sorabilir miyim?"</p>

  <p>"Çok özel bir nedeni vardı."</p>

  <p>"Öyle mi? Demek çok özel?"</p>

  <p>"Evet, efendim."</p>

  <p>"Yoksa bir kadın meselesi mi? Eski bir sevgili filan?"</p>

  <p>Böyle bir yorumda bulunması beni şaşırtmıştı.</p>

  <p>"Hayır, efendim. Ne münasebet!" dedim aceleyle.</p>

  <p>"Neydi öyleyse?"</p>

  <p>Yutkundum hafifçe. Gerçekleri ona açıklamanın ne denli doğru olduğunu kestiremiyordum ama doğruyu anlatmanın en çıkar yol olduğuna karar verdim sonunda. Hatta hafifçe gülümsedim bile.</p>

  <p>"Sizinle tanışmama vesile olan hadise, şu yaralanma olayım."</p>

  <p>"Anlayamadım?"</p>

  <p>"Çok sarhoştum hanımefendi. Tabiri caizse zom olmuştum ve neler yaşadığım hakkında hiçbir şey hatırlamıyordum. Lakin dün birden bazı olayları anımsamaya başladım ve o nedenle de eskiden kaldığım eve gitmek zorunda kaldım."</p>

  <p>"Yaa!"</p>

  <p>"İtimat edin, doğruyu söylüyorum. Benim için çok hayati bir meseleydi. Yoksa bana gösterdiğiniz bunca anlayış ve iyi niyetinizi kesinlikle suiistimal etmek istemezdim."</p>

  <p>"Peki, neden beni veya İzzet Efendi'yi haberdar etmedin?"</p>

  <p>"Vakit çok geçti, hanımefendi. O saatte kimseyi uyandıramazdım."</p>

  <p>"Neyse," diye mırıldandı doktor. "Umarım bir daha tekerrür etmez. Çok acil bir durum olursa beni haberdar edersin. Saat kaç olursa olsun."</p>

  <p>Rahatlamıştım.</p>

  <p>Güzel patroniçem yine her zamanki gibi anlayışla karşılamış, meseleyi büyütmemişti. Zaten son derece iyi niyetli ve yardımsever olduğunu biliyordum. Meseleyi o açmadan söylediğim için de seviniyordum. İşgüzar İzzet Efendi yaptığınla kalacaktı. Ama ilk fırsatta bu densizliğinin acısını çıkaracaktım ondan. Meselenin kapandığını sanıyordum; lakin hiç ummadığım bir anda Bânû soruverdi.</p>

  <p>"Peki, neydi o geceyle ilgili hatırladığın şey?"</p>

  <p>Doğrusu böyle bir sual beklemiyordum. Kısa bir an dikiz aynasından yüzüne baktım. Doktor gayet ciddi ve ilgili görünüyordu.</p>

  <p>"Aslına bakılırsa utanç verici bir durum. Aşırı sarhoşluğumun başıma açtığı bir sorun, boşuna anlatıp sizi de tedirgin etmek istemem."</p>

  <p>"Anlat, İlyas. Maiyetimde çalışanların sıkıntılarını bilmek isterim."</p>

  <p>Doğrusu garip bir kadındı Bânû.</p>

  <p>Bazen son derece anlayışlı, müşfik ve sevecen, bazen de fazla kuralcı ve sert bir tutumu vardı. O hadiseyi öğrenmesinin ona ne yararı olabilirdi?</p>

  <p>İsrar etmeye çalıştım.</p>

  <p>"Tatsız bir vaka, efendim. Gerçekten bilmek istiyor musunuz?"</p>

  <p>Sesi daha da sert çıkmıştı.</p>

  <p>"Bilmek istemesem, sorar mıydım?"</p>

  <p>Bu kez çaresiz kalarak olayı kısaca özetledim.</p>

  <p>"Yaralandığım gece bilmeden, muhitimdeki barlardan birinde Beyoğlu'nun karanlık dünyasının ileri gelenlerinden bir zatla içki içmek zorunda kaldım. O esnada polis bara baskın yaptı. Sanırım uyuşturucu arıyorlardı. Adam elime bir zarf tutuşturdu, sakla bunu, biz sonra senden alırız demişti. Boş bulunup zarfı aldım."</p>

  <p>Bânû hemen sözümü kesmişti.</p>

  <p>"Zarfın içinde uyuşturucu mu vardı?"</p>

  <p>Bir an huylandım. İfadem sanırım güzel patroniçemi rahatsız etmişti. Belki beni de yalnız bir sarhoş değil, uyuşturucu müptelası biri olarak düşünebilirdi. Hemen toparlanıp itiraza kalkıştım.</p>

  <p>"İnanın bana uyuşturucu kullanmam ben."</p>

  <p>"Sorum o değildi. Zarfın içinde ne olduğunu sormuştum."</p>

  <p>Büyük bir içtenlikle cevap verdim.</p>

  <p>"Bilmiyorum ki. Hiç zarfın içini açıp bakmadım."</p>

  <p>"Doğru mu söylüyorsun?"</p>

  <p>" İnanın bakmadım."</p>

  <p>"Sonra o zarfı ne yaptın?"</p>

  <p>"Bütün meselede o ya zaten."</p>

  <p>"Anlamadım?"</p>

  <p>"Sonrasını hiç hatırlayamadım uzun süre. Ta ki dün geceye kadar. Galiba başka barlara da uğrayıp içmişim. Ne zaman ki kaldığım eve döndüğümde birden kapının önünde üç saldırganın tecavüzüne uğradım. İşte, beni de o sırada bıçakladılar."</p>

  <p>"O zarfı da aldılar mı senden?"</p>

  <p>Olumsuzca başımı salladım.</p>

  <p>"Hayır, efendim" dedim. "Alsalar zaten bıçaklamazlardı."</p>

  <p>"Peki, neden vermedin zarfı onlara?"</p>

  <p>"Hiçbir şey hatırlamıyordum ki. Zarfı nereye koyduğumu unutmuştum."</p>

  <p>"Ve Dün gece hatırladın, öyle mi?"</p>

  <p>"Evet, efendim."</p>

  <p>"Bari Dün gece iade ettin mi adamlara?"</p>

  <p>İçimi çektim. "Hayır" diye fısıldadım.</p>

  <p>Bânû ters ters yüzüme bakmaya devam etti.</p>

  <p>"Neden?"</p>

  <p>"Çünkü evde yeni bir saldırıya uğradım."</p>

  <p>Gözleri irileşmişti doktorun. "Yeni bir saldırı mı dedin?"</p>

  <p>"Evet, efendim."</p>

  <p>Yine bir süre inanmazmış gibi bana baktı.</p>

  <p>"Öyleyse dün geceyi kazasız belasız atlatmışa benziyorsun."</p>

  <p>"Sayenizde efendim."</p>

  <p>"Ne demek bu?"</p>

  <p>"Artık yavaş yavaş eski gücüme kavuşuyorum efendim. Adamlarla mücadele etmeyi başardım. Bana pek bir şey yapamadılar."</p>

  <p>"Peki, o zarf ne oldu?"</p>

  <p>"Ne ben, ne de onlar zarfı sakladığım yerden alamadılar."</p>

  <p>"Zarfı eve mi saklamıştın?"</p>

  <p>"Evet. Evdeki özel bir zulaya."</p>

  <p>Bânû haşin ve olumsuz bir ifadeyle beni süzdü yeniden.</p>

  <p>"Şayet yanımda çalışmaya devam etmek istiyorsan, bir an evvel o zarftan kurtul, kime vereceksen ver ve bu mesele kapansın. Böyle kirli işlere bulaşmanı istemiyorum. Anlaşıldı mı, İlyas?"</p>

  <p>"Tamam, efendim" demek zorunda kaldım.</p>

  <p>Ama bu, şimdilik bana imkânsız gibi görünüyordu.</p>

  <p>&nbsp;</p>

  <p>Bânû ile olan vartayı iyi atlattığımı sanıyordum, ama beni bambaşka bir sürprizin beklediğini bilemezdim tabii. Akşamüstü saat üçte, yani her zaman ki vaktinde doktor hastanenin çıkışında göründü. Sırtında genellikle giydiği kalın kabanı, serj pantolonu, topuksuz ayakkabıları vardı. Nedense çalıştığı sıralarda güzellik ve dişiliğini sergileyen giyim kuşamdan kesinlikle kaçınıyordu. Onu gören garibanın teki sanırdı.</p>

  <p>Biraz asık suratla binmişti arabaya. Sanki bir şeye sinirlenmiş gibiydi. Fark ettim ama nedenini sormak bana düşmezdi. Villaya dönmek üzere yola koyulduk.</p>

  <p>Hiç konuşmuyor, dalgın nazarlarla dışarıya bakıyordu. Üzerindeki durgunluğu yekten soramazdım tabii, ama dolaylı bir yol seçtim.</p>

  <p>"Çok yorgun görünüyorsunuz, efendim" dedim. "Galiba bugün işiniz çoktu."</p>

  <p>Önce cevap vermedi, fakat sonra samimi bir şekilde konuşmaya başladı.</p>

  <p>"Yok be İlyas, sorun yorgunluk değil."</p>

  <p>Ses tonu öyle içtendi ki, cesaret buldum.</p>

  <p>"Öyleyse hastanede sizi üzen bir vaka olmuş" dedim.</p>

  <p>"Doğru. Bu akşam istemediğim biriyle yemeğe çıkmak zorunda kaldım. Atlatmaya çalıştım ama olmadı."</p>

  <p>"Maalesef insan bazen hayatta böyle vakalarla da karşılaşır" diye mırıldandım bilgiç bir edayla.</p>

  <p>"Haklısın. Eski nişanlım telefon etti. Mutlaka görüşmemiz gerektiğini söyledi."</p>

  <p>Birden irkildim.</p>

  <p>Nedense şaşırıvermiştim. Aslında çok normal değil miydi? Onun kadar güzel, kültürlü, iyi niyetli, sevecen ve zengin bir kadının pek tabiidir ki, hayatında bir erkek olmalıydı. Nişanlı veya sevgili hatta şimdiye kadar çoktan mutlu bir evlilik yapmış olması da gerekirdi. Neyi eksikti ki? Elini sallasa bin erkek etrafında pervane olurdu anında.</p>

  <p>Elimde olmadan durgunlaştım.</p>

  <p>Kesinlikle üstüme vazife değildi. Ama eski nişanlım tabirini kullandığına göre şimdilik hayatında kimse yok demekti. Veya ben olmadığını sanıyordum. Gerçi daha dün bir bugün iki sayılırdı, onun hayatı hakkında hiç bilgim yoktu. Belki yeni bir sevgilisi vardı da, eskisinin araması keyfini kaçırmıştı.</p>

  <p>Tabii susmak zorunda kaldım. Ne diyebilirdim ki?</p>

  <p>Ama o birden sordu.</p>

  <p>"Sen hiç evlendin mi İlyas?"</p>

  <p>"Hayır, efendim."</p>

  <p>"Ya hiç nişanlandın mı?"</p>

  <p>Doğrusunu söylemeyi tercih ettim. Zira bana kalırsa mükemmelce oyun oynuyordu benimle. İlyas diye hitabı da bu oyunun bir parçasıydı. Kılık kıyafetim değişip, aktörlük yaptığım günlerdeki eski halime döndüğümden beri, hâlâ beni tanımamış olması mümkün değildi. O insan içine çıkamayacak, pejmürde haldeyken bile beni oyunculuk halimle hatırlayıp, sen Metin Kazak'sın, değil mi diye soran kadın, nedense o kimliğimden hiç bahis açmaz olmuştu şimdi. Geçmiş yıllarda aktris Selma Koç'la yaptığım nişanı ise dünya âlem bilirdi. Çok tantanalı, muhteşem bir nişan yapmıştık. Nişanımız günlerce konuşulmuş, magazin dünyası hep bizden bahsetmişti.</p>

  <p>"Evet, bir kere nişanlanmıştım" dedim.</p>

  <p>"Öyle mi? Peki neden ayrıldınız?"</p>

  <p>Geçmişi düşünüp acı bir şekilde tebessüm ettim.</p>

  <p>"Beklentiler tahakkuk etmedi" diye fısıldadım.</p>

  <p>Mutlaka nişan hadisesini çok tutulduğum o dönemde her hayranım gibi Bânû'da gazetelerden okumuştu, ama şimdi ısrarla konuyu deşmeye çalışıyordu. Başka bir ifade ile oyuna devam ediyordu.</p>

  <p>"Nasıl yani?" diye sordu.</p>

  <p>Ben de bozuntuya vermedim ve oyuna devam ettim.</p>

  <p>"Ben fakir bir gençtim. Nişanlım benden hayır gelmeyeceğini düşünerek beni terk etti. Mesele bu kadar basit."</p>

  <p>Dikiz aynasına akseden yüzü hafifçe gevşedi, gamzeleri gözüktü.</p>

  <p>"Yazık, vah vah!" diye mırıldandı.</p>

  <p>Konuyu kapatacağını sanmıştım ama umduğum olmadı.</p>

  <p>"Benimki de hatalı bir seçimdi, yürümedi."</p>

  <p>Dikiz aynasından bir daha bakıştık, ikimizde gülümsedik ve konuyu kapattık. Fakat gariptir, yüreğime alışık olmadığım, daha doğrusu yıllardır unuttuğum bir heyecanın ilk çarpıntıları düşmeye başlamıştı. Tamamen ham bir hayaldi benim ki. Ama elimde değildi galiba, Bânû'ya karşı bana gösterdiği iyiliğin ötesinde bir takdir ve saygı duymaya başlamıştım artık. Hissiyatımı bu kelimelerle ifade etmek istiyor, ondan öteye geçmeye korkuyordum. Geçmiş günlerimde olsa kim bilir ne kadar pervasız davranır, doğrudan atağa geçer ve ondan çok hoşlandığımı hemen ifadeye kalkışırdım. Fakat ünlü aktör Metin Kazak çoktan ölmüş, şimdi yerini gariban bir adam almıştı; onun ise böyle anlamsız ve haddini aşan konularda söyleyeceği tek kelime bile olamazdı.</p>

  <p>Sırf cevap vermek için, "Üzüldüm" diye fısıldadım.</p>

  <p>Bânû sohbeti kesti. Ta Bebek'e yaklaşıncaya kadar. O mahut, yürümeyi sevdiği yere gelince, "Dur, İlyas" dedi. "Burada biraz yürüyüp hava almak istiyorum."</p>

  <p>Hemen durdum. Arabadan atlayıp, arka kapıyı açtım. Yalnız başına sahil boyunca yürüyeceğini sanmıştım. Ama beni şaşırtan bir teklif daha yaptı.</p>

  <p>"Hadi, beraber yürüyelim. Hem sana bir kesekâğıdı kebap kestane borcum var" dedi gülümseyerek. Neyi kastettiğini anlamıştım tabii.</p>

  <p>"Estağfurullah" diye mırıldandım. "Ne demek? İş borca dayanırsa benim size ödeyemeyecek kadar çok borcum var sayılır."</p>

  <p>"Çoktan ödemeye başladın bile" dedi.</p>

  <p>Ne demek istediğini pek anlamamıştım, kaçamak bir şekilde yüzüne baktım, ama o dalgın bir şekilde Boğaz'ın akıntılı sularına bakıyordu. Benimle hiç ilgilenmemişti. Yanı sıra aramıza hafif bir mesafe koyarak yürümeye başladım. Bir süre konuşmadan yürüdük. Yol, soğuğa rağmen kalabalıktı. Yürüyen insanlar zaman zaman bize bakarak aralarında bir şeyler fısıldaşıyorlardı. Önce bizi uyumlu, birbirine yakışan bir çift olarak düşündüklerini sanmıştım. Gerçekten de hoş bir çift görünümü veriyorduk etrafa. Gerçekte onun varlıklı bir doktor, benim de onun şoförü olduğumu kim bilebilirdi ki. Yol üzerindeki seyyar bir kestaneciden kebap kestane almıştı. Külahı elime tutuşturup, "Ayıkla bakalım" dedi.</p>

  <p>Hemen emri yerine getirip kabuklarından temizlediğim kestaneleri avucunun içine vermeye başlamıştım. Bir ara, "Oo-o, hava ne soğukmuş" diyerek ellerini kabanının cebine soktu ve bana dönüp sordu.</p>

  <p>"Memnun musun, hayatından?"</p>

  <p>Nasıl olmazdım ki? Anlamadığım bir girdabın içine çekilir gibiydim; aslında bu suali kendime sormam gerekirdi. Bu kadınla birlikte olduğum zamanlar alışık olmadığım bir huzur ve mutluluk seline kapılmış gibi hissediyordum kendimi.</p>

  <p>"Evet, hanımefendi" dedim.</p>

  <p>Birden dönüp yüzüme baktı. Nedendir bilmem ama o an kullandığım hanımefendi lafını yadırgamış gibiydi. Sanki benden daha yumuşak, daha az mesafeli, aramızdaki akdi rabıtayı ifade etmemi beklemeyen bir hava içindeydi.</p>

  <p>Sesini çıkarmadı. Yürümeye devam ettik.</p>

  <p>Bu arada ayıkladığım kestaneyi alması için uzatmıştım. Ama kabanının ceplerine soktuğu ellerini çıkarmamıştı. Bir an ne yapacağımı şaşırdım. Elim boşlukta kaldı.</p>

  <p>"At ağzıma" dedi ve o nefis dudaklarını aralayarak ağzını bana çevirdi. Bir an tereddüt ettim. Ne olursa olsun, ben henüz bir şofördüm ve bunun laubali bir davranış olduğunu idrak edecek kadar da aklım basımdaydı.</p>

  <p>Kararsız kaldığımı görünce homurdandı.</p>

  <p>"Ne bekliyorsun, atsana ağzıma" dedi tekrar.</p>

  <p>Mecbur kalarak kestaneyi dudaklarının arasından ağzına bıraktım. Belki tesadüf, belki kaza, parmağım etli dudaklarına değmişti. Bir an şiddetli bir elektrik dalgasının bütün vücuduma yayıldığını hissettim. Tüm bedenim heyecanla titremişti. Belli etmemek için hemen önüme döndüm.</p>

  <p>"Kebap kestaneye bayılıyorum ama kalorisi çok yüksek" diye mırıldandı.</p>

  <p>Cevap verecek halim yoktu. Biraz daha ilerledik. Sonra Bânû, "Hadi fazla oyalanmayalım" dedi. "Malum bu akşam bir yemeğe gideceğim. Ancak eve gider hazırlanırım."</p>

  <p>"Tabii, efendim" dedim. "Nasıl uygun görürseniz."</p>

  <p>Arabayı bıraktığımız yere doğru dönüyorduk. Bu defa Bânû çok daha çılgınca bir şey yaptı ve üşüyorum diyerek birden koluma girdi. Ben yine ne yapacağımı şaşırmıştım. Bânû bu akşam beni şaşkına çeviriyordu. Başka şartlar altında olsak çok tabii göreceğim bu davranışlarını aramızdaki statü itibariyle kabullenmekte zorlanıyordum. Lakin kendimi bu kez tutamadım.</p>

  <p>"Hanımefendi" diye mırıldandım.</p>

  <p>Yüzüme bakıp güldü. "Söyle, ne var?"</p>

  <p>"Şey... " diye kekeledim. "Ben samimiyetinizden ve şahsıma gösterdiğiniz davranışınızdan hiç kuşku duymuyorum ama... "</p>

  <p>Garip garip yüzüme baktı.</p>

  <p>"Ne söylemeye çalışıyorsun sen?" diye sordu.</p>

  <p>"Acaba... " dedim. "Acaba bir tanıdığınız bizi böyle kol kola görse, bilmem anlatabiliyor muyum, akıllarına yanlış bir şey takılmaz mı?"</p>

  <p>"Anlamadım? Nasıl yani?"</p>

  <p>Anladığına yüzde yüz emindim. Ama neden böyle davranıyordu acaba? Beni bir tür teste mi tabi tutuyordu yoksa? Çok saçmaydı düşüncem. Yıllar önce olsa, talebeliğinde Metin Kazak hayranı olan Bânû, şimdi o adamın yerinde yeller esmese, belki seve seve onunla kol kola dolaşmaya can atabilirdi. Ama şu an yanındaki adam, alkol iptilasından zar zor kurtulmuş, senelerce Beyoğlu'nun arka sokaklarında sürünmüş, tükenmiş, bitmiş bir adamdı.</p>

  <p>" Şey... " diyebildim. "Ben sizin sadece şoförünüzüm. Çirkin bir dedikodu çıkmasını kesinlikle istemem."</p>

  <p>"Saçmalama" diye homurdandı ters ters. "Kim benim davranışlarıma karışabilir? Ayrıca şoförümsen ne çıkar bundan? Şoförümden yardım isteyemez miyim yani? Üşüdüm ve koluna girdim. Ne varmış bunda? Mutlaka bir art niyet mi aranmalı? Allah Allah! Mesela ayağım filan burkulsa, beni arabaya kadar kucağında taşımayacak mısın yani?"</p>

  <p>Öyle ya, diye düşündüm. Verdiği misalde gayet haklıydı.</p>

  <p>"Affedersiniz" dedim. "Galiba işgüzarlık ettim. Bağışlayın."</p>

  <p>Sesini çıkarmadı ama arabaya girinceye kadar da kolumdan çıkmadı.</p>

  <p>&nbsp;</p>

  <p>Meselenin bu kadarla kapanacağını sanmıştım. Ama başıma gelecekleri nereden bilebilirdim? Villaya döndük. Arabayı garaja çekmeye hazırlanırken," Kapının önünde bırak arabayı" dedi. "Nasıl olsa birazdan çıkacağız yine."</p>

  <p>"Emredersiniz" dedim.</p>

  <p>Bânû koşar adımlarla içeriye gitti. Ben de arabayı kilitledikten sonra sanki bir rüya âlemindeymişim gibi müştemilata yollandım. Doktoru işe başladığımdan beri ilk defa gece dışarıya çıkaracaktım. Akşam yemeğini nasıl halledeceğim diye düşünmeye başlamıştım. Mutfakta müstahdeme verilen yemeğin başlangıç saati bizim çıkışımızdan çok sonraydı. Aşçıbaşı Mehmet'le bir konuşayım, dedim. Herhalde bu tür çıkışlar için bana önceden yiyecek bir şeyler verirdi. Odamda elimi yüzümü yıkadım. Beyaz gömleğimin kirlenip kirlenmediğine bir göz attım. Sonra elimde olmayarak gülümsedim. Durum komiğime gitmişti. Daha dört beş gün öncesine kadar pislik içinde dolaşan ben, şimdi sabah giydiğim beyaz gömleğimin kirlenip kirlenmediğinin derdindeydim. Gerçekten komikti. Bu titizliğim neden kaynaklanıyordu acaba? Vazifeme gösterdiğim düşkünlükten mi, yoksa bu güzel kadının yanında o eski günlerime duyduğum özlemden mi?</p>

  <p>Saçmalıyorsun Metin, diye söylendim kendi kendime. Belki hâlâ yakışıklı bir adam sayılabilirdim ama acı gerçek şuydu ki, ben sadece bir şofördüm ve hepsi bundan ibaretti. Patroniçenin koluna girmem veya ağzına kebap kestane sıkıştırmam hiçbir şeyi değiştirmiyordu.</p>

  <p>Villanın mutfağına geçtim. Aşçıya gece doktoru dışarıya çıkaracağımı ve bana şimdiden yemek vermesini söyledim. Bolulunun lanetliği üzerindeydi galiba.</p>

  <p>"Olmaz!" dedi.</p>

  <p>"Ne demek olmaz? Aç mı çıkacağım vazifeye?"</p>

  <p>"Orasını bilemem. Hanımefendinin emri vardır. Müstahdem bu evde ayni saatte ve birlikte yemek yer. İstisnai muamele yapılamaz; şayet içimizden biri hasta ve odasında yatmıyorsa."</p>

  <p>Kafam atmıştı yine. Eski varlık içinde yüzdüğüm günleri hatırlamıştım birden. Ben de emrimde çalışan personel için böyle acayip kurallar koyardım. Kendimi zor tuttum.</p>

  <p>"Ne yani? Bu gece aç mı kalacağım?"</p>

  <p>"Herhalde hanımefendi bir şey düşünür. Dışarıda yemen için sana para verir."</p>

  <p>Homurdanarak mutfaktan çıkıp müştemilata dönüyordum ki İzzet Efendi'nin karısı Vildan beni çevirerek söylendi.</p>

  <p>"Bânû Hanım sizi çağırıyor" dedi.</p>

  <p>Kocası gibi bu kadının da benden hoşlanmadığını sezinliyordum.</p>

  <p>"Çıkıyor muyuz?" diye sordum.</p>

  <p>"Hayır, yukarıya istiyor" dedi.</p>

  <p>"Peki" deyip üst kata çıkan merdivenlere yöneldim. İşe başladığımdan beri ilk defa villanın üst katma çıkıyordum. Basamakları tırmandım. Biraz da merak içindeydim doğrusu. Üst katın yalnızca duvarlarındaki aplikler yanıyordu ve geniş hole açılan beş oda vardı. Bir an durakladım. Doktoru hangi odada bulacağımı bilmiyordum.</p>

  <p>Vildan çoktan gözden kaybolmuştu.</p>

  <p>Kararsız bir şekilde beklerken oda kapılarından birinin altından dışarıya ışık sızdığını görünce cesaretlenip oraya yürüdüm. Kapıyı tıklattım. Ama ses çıkmamıştı. Bir daha vurdum, hayret, içerden ses gelmiyordu.</p>

  <p>Burası yatak odası olabilirdi. Kapıyı bir kere daha vurup içeriye dalmam ters kaçabilirdi. Doktordan, girin diye bir ses da alamıyordum. Lakin yukarıya gelmem için bana haber göndermişti; boşu boşuna kapının önünde de bekleyemezdim, herhalde. Cesaretimi toplayıp kapıya bir daha vurdum ve sonra kanadı hafifçe araladım.</p>

  <p>"Hanımefendi, beni emretmişsiniz" diyecektim ki birden nutkum tutuldu, şaşkınlıktan ne yapacağımı şaşırdım. Bânû tuvalet aynasının karşısında saçlarını kurutmakla meşguldü ama işin tatsız yanı, genç kadın sırtında sadece siyah bir kombinezonla yarı çıplak haldeydi. Sanırım kurutma makinesinin çıkardığı sesten ötürü kapıyı vurduğumu duyamamıştı.</p>

  <p>Bir an aynada göz göze geldik. Sinirlenerek bana döndü, gözleri hiddetle ışıldıyordu.</p>

  <p>"Bu ne terbiyesizlik!" diye bağırdı. "Sen hiç yol yordam bilmez misin? Yatak odasının kapısı vurulmadan içeriye girilir mi?"</p>

  <p>Kıpkırmızı kesilmiştim. İlk şaşkınlığı atlatınca hemen önüme bakarak mırıldandım ama bu arada da kapıyı kendime doğru çekerek sadece aralık hâle getirmiştim.</p>

  <p>"Özür dilerim, çok özür delerim. Fakat iki üç kere kapıyı vurup seslenmiştim" diye kekeleyebildim. Elindeki kurutma cihazının gürültüsü sesimi şu anda bile boğmuştu. Sanırım yaptığı hatayı, asıl kabahatin onda olduğunu, uluorta odaya dalmadığımı o da anlamıştı. Nitekim, sesi biraz daha yumuşak çıkarak homurdandı bu defa. "Bekle biraz, üstüme bir şeyler giyeyim."</p>

  <p>Kapıyı o halde bıraktım. Bir parmak kadar aralık kalmıştı. Artık bir şey görmüyordum, dışarıya sızan bol elektrik ışığı dışında. Ne gündü ama! Sanki iradem imtihana tabi tutuluyordu. Geçmişimle bugünüm arasında sıkışıp kalmış haldeydim. Bu duyguyu akşamdan beri kaç kere hissetmiştim. Eski Metin Kazak olsam, herhalde hiç duraksamadan içeriye dalıp, o iç gıcıklayıcı dekolte haline aldırmadan yürüyüp yanına yaklaşır, incecik beline sarılarak doyasıya öperdim Bânû'yu. Tabii o kadarla da kalmaz, akşam ki yemek randevusunu filan da unutup ateşli bir sevişmeye dalardık. Hangi kadın ünlü aktör Metin Kazak'a karşı koyabilirdi ki? Oysa şimdi paçavraya dönmüş bir şoför eskisiydim. Ruhum gibi bedenim de silinip gitmişti. Heyhat, ne günlere düştüm diye, hayıflandım içimden. Ama sonra bir şeyi daha fark ettim.</p>

  <p>İçimi sıcak bir sevinç dalgası kapladı. Bu sefil hayatın içine düştüğümden beri ilk defa ruhumu salt cinsi arzunun dışında tatlı bir ürperti kaplamıştı. Senelerdir bilinçsizce özlemini çektiğim bir his. Buna tamamen temiz, karşılıksız, beklentisiz bir duygu, kısaca aşk da denebilirdi. İçimi kaplayan sevinç sonra bir anda ürpertiye bıraktı yerini.</p>

  <p>Galiba yeniden hayal âlemine dönüyordum. Bânû'dan ilk şoförlük teklifini aldığım andaki komik duygular yeniden beynime üşüşmüştü. Durum tam eski rol aldığım salon komedilerine dönüşmüştü. Zengin kız, fakir oğlan arasındaki asla gerçekliği olmayan, seyirciyi afyonlayan o komik bir dizi filmlere.</p>

  <p>Fakat ne olursa olsun, ne düşünürsem düşüneyim, gözüme çarpan o bir saniyelik dekolteli sahne, erotik bir film sekansı gibi gözümün önünden gitmiyordu. Fena halde çarpılmıştım. Bânû'nun siyah kombinezon içindeki görüntüsü gerçekten çok çarpıcı ve hafızadan silinecek gibi değildi. Çıplak yuvarlak omuzlarının, sütün gibi diri uzun bacaklarının bu kadar güzel ve tahrik edici olabileceğini düşünmemiştim.</p>

  <p>Acaba bu bir tür cinsel açlık mıydı?</p>

  <p>Bunca zaman sonra neden bu kadar heyecanlanmıştım? Tam o sırada içerden akseden sesini duydum.</p>

  <p>"Gel!"</p>

  <p>Yarı otoriter, yarı kızgın ama biraz da davetkârdı sanki. Herhalde yine kendime göre yorumlar yapıyor olmalıydım. Beni içeri çağırdığına göre, herhalde bu defa giyimli olmalıydı, kapıyı vurmadım ama temkinli olarak araladım.</p>

  <p>Şaşkınlığım daha da arttı. Az kaldı hemen geri dönüp odadan fırlayacaktım. Filhakika Bânû bu sefer yarı giyimli sayılırdı ama tahrik edici görüntüsü, bana göre ilkinden de müthişti. Sırtına kırmızı, üzerinde Japonlara has motiflerin yer aldığı kimono giymişti. Bakımlı ve güzel ayakları terliksizdi. Kimono gerçi vücudunun çıplaklığını örtmüş gibiydi ama yüzü bana dönük olduğundan, belinde rastgele sıkılmış kuşağın yarattığı kıvrımlar göğüs dekoltesini oldukça açığa çıkarmıştı. Tam kıvamındaki memelerinin arası meydandaydı. Bir an gözlerimi bu güzellikten kaçıramadım. Herhalde bu manzaraya şahit olan hiçbir erkek de kaçıramazdı. Yine de kendimi çabuk toparladım. Kurutma makinesi hâlâ elindeydi. Uzun siyah saçları yarı ıslak omuzlarına dökülmüştü. Fütursuzca çıplak ayaklarının üzerinde yaylanarak yanıma yaklaştı. Sutyensiz iri göğüsleri her adım atışında titriyordu, meme başlan ipek kimononun altında çok belirgindi. Gayriihtiyarı yutkundum.</p>

  <p>Beni bu halde odasına kabul edişine bir anlam verememiştim. O şimdiye kadar bana her zaman anlayışlı, sevecen bir insan olarak davranmıştı ama bu akşam ki sahil şeridinde yürüyüşümüz hariç, hiç laubali olmamıştı. Biraz aklım karışır gibi oldu.</p>

  <p>Şaşkınlıktan konuşamıyordum. Benim sormama mahal vermeden o konuştu.</p>

  <p>"Haa, İlyas" dedi. "Eve dönerken yaptırmayı unuttum. Bu gece bir arkadaşımın doğum günü. Hemen arabaya atla, Bebek'e git, oradaki çiçekçiden verdiğim adrese bir orkide göndersinler. Ama çok taze ve güzel olsun, tamam mı? Yarım saat içinde de geri dön. Ben de o zamana kadar hazır olurum. Fazla geç kalma."</p>

  <p>Elime arkadaşının adı ve adresi yazılı bir not iliştirmişti. Ben yarı sersemlemiş vaziyette notu alıp, "Tabii, hanımefendi" diyerek odadan çıkmıştım. Arabaya binip Bebek'e giderken hâlâ normale dönememiştim. Ancak siparişi verip villaya doğru arabayı sürerken aklım bir noktaya takıldı. Az sonra aynı yolu kat ederek yine çiçekçinin önünden geçecektik. Acaba Bânû neden o sırada değil de, bu arada beni Bebek'e yollamıştı? Pek anlamsız değil miydi? Oysa şehir içine giderken, pekâlâ kendisi çiçekçiye uğrar istediği orkideyi seçebilirdi.</p>

  <p>Önce bana çılgınca gözüktü ama itiraf edeyim ki aklıma geldi bir an. Yoksa beni yatak odasına çağırışı bir tertip miydi, çıplaklığını bana göstermek mi istemişti?</p>

  <p>Sen kafayı yemişsin Metin, diye söylendim kendi kendime. Ne olmayacak şeydi bu? Böyle bir ihtimalin zihnimden geçmesi bile komikti. Onun gibi bir kadın, işi gücü kalmamıştı da benim gibi bir süprüntüye mi kendisini teşhire kalkacaktı? Hayal mi görüyordum ben?</p>

  <p>Saçmalığın dik âlâsıydı bu.</p>

  <p>Hadi oradan diye söylendim, kendi kendime. Artık unuttuğum rahat, huzur bir yerime batmaya başlıyordu galiba. Böyle manasız bir şeyi nasıl düşünebilirdim. Kadının işi gücü yok da benim gibi bir serseriyle mi oynaşacaktı?</p>

  <p>Ama şeytani düşünce beynime saplanmıştı bir kere. Ulan, senin neyin eksik, diye homurdandım. Bir zamanlar bütün genç kız ve kadınların yüreğini hoplatan namım vardı. Hakçası yakışıklı bir adamdım. Kızlar, kadınlar etrafımda pervane gibi dönerlerdi. Gerçi bunların hepsi artık mazide kalmıştı, ama cami yıkılsa da mihrap yerinde kalır derlerdi. Dikiz aynasına bir göz attım. Yüreğim hop etti. Hâlâ yakışıklı bir adam sayılırdım. Belki biraz daha yaşlanmış ama tam olgun bir erkek kıvamına gelmiştim. Yine acaba mı diye düşündüm.</p>

  <p>Neden olmasındı? Cevher sakıt olmakla tüm değerlerini yitirir miydi sanki?</p>

  <p>Bu konuyu enine boyuna düşünmeliydim.</p>

  <p>Villaya dönerken yüreğimde tatlı bir çarpıntı başlamıştı.</p>

  <p>&nbsp;</p>
</body>
</html>
