<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx2265"></a>ONDOKUZUNCU BÖLÜM</h1>

  <p>APTALIN tekiydim. Haza enayi.</p>

  <p>Davranışımı başka nasıl izah edebilirdim ki? Toplum içindeki itibarlı, dünyalar güzeli sevgilim, bana âşık olduğunu, evlenmek istediğini söylüyor, ben ise saçma sapan bir gurur kırıntısıyla onun bu isteğini geri çeviriyordum. Elimdeki bezle arabanın ön camındaki buğuyu silmeye çalışırken bir yandan da düşünüyordum. Bu sabah aramızdaki konuşmaları duyan biri olsa enayiliğime, herhalde ağzıyla değil başka bir yeriyle gülerdi. Yaptığım düpedüz dangalaklıktı. Daha odadan çıkar çıkmaz kara kara düşünmeye başlamıştım bile. Aslında verdiğim cevaba pişman değildim, ama ondan ayrı kalmak daha şimdiden içime oturmuştu. Onu bir daha görmeden nasıl yaşayacaktım. Aşk çoktan bacayı sarmıştı da farkında değildim.</p>

  <p>Doğrusunu söylemek gerekirse, yeni yeni şimdiye kadar hiç âşık olmadığımı anlıyordum. Hayatına çok kadın giren erkeklerin çoğunun başına gelen bir durumdu bu galiba; kadınlara şimdiye kadar hep arzularımın geçiştirilmesine yardımcı olan kimseler nazarıyla bakmıştım. Şöhretin, kendini beğenmişliğin ve bir halt sanmanın kaçınılmaz sonucu. O devirler çoktan bitmiş, mazide kalmıştı. Artık sadece bir hiçtim. Geçmişimi, şaşaalı günlerimi bilenler bile bana acıyarak bakıyorlardı. Oysa ben anlaşılmaz bir gurur uğruna mükemmel bir teklifi geri çevirmek küstahlığında bulunmuştum. Bunu aptallıktan başka nasıl yorumlayabilirdim?</p>

  <p>Arabanın camlarında buğu, nem, ıslaklık filan kalmamıştı, ama ben hâlâ elimdeki bez parçasıyla sinirlerimi yatıştırmak için silip duruyordum. Bânû yerime birini bulmak için birkaç gün mehil istemişti. Dilerse bugün dahi, hemencecik bir şoför bulurdu yerime. Kim onun yanında çalışmak istemezdi ki?</p>

  <p>Sinirden titriyordum.</p>

  <p>Bana verdiği ücret, yatacak yer, yiyecek avantajlarım hiç umurumda değildi; eski süfli hayata dönecek olmam da beni ırgalamıyordu. On yıldır sürdürdüğüm hayata yeniden intibak edebilirdim, ama asıl mesele onu görmeden nasıl yaşayacağımda En zoru onsuz bir hayata tahammül etmekti, hele dün geceden sonra.</p>

  <p>Birden utandım.</p>

  <p>Erkekliğimden hicap ettim. Kendini bilen, haysiyetli, mağrur bir erkek, asıl dün geceki o saf ve temiz teslimiyetten sonra bir kadını reddetmemeliydi. Sevdiğim kadın bütün içtenliğiyle kendisini bana teslim etmişti. O bütün dezavantajlarımla beni kabul ettiğine göre bu yaptığım düpedüz onursuzluktu.</p>

  <p>Bânû'yu kapıdan çıkarken görünce bir anda elektriğe tutulmuş gibi sarsıldım. Ne yapacağımı bilemedim önce. Sonra hızla kapıya koşup arabaya binmesi için açtım. Yüzüme bile bakmadı, somurtuk bir çehreyle yerine geçip oturdu. Ben de ağzımı açıp tek kelime söyleyemedim. Arabayı çalıştırıp villanın bahçesinden çıktım. Doğal olarak hastaneye gittiğimizi sanıyordum. Her şeye rağmen dünkü deneyimden sonra, bana korumalarım diye bahsettiği o grubun peşimizde olup olmadığını anlamak için ikide bir arkaya bakıp, peşimizde beyaz Hyundai'yi arıyordum. Biraz geç de olsa, arabayı gördüm. Gerçekten de arkamızdaydılar. Hayrettir ama hep takip edildiğimizi o güne kadar hiç fark etmemiştim.</p>

  <p>Sesim çıkmadı.</p>

  <p>Hyundai araya belirli bir mesafe koyarak bizi çaktırmadan izliyordu. O ana kadar hiç konuşmamıştık sevgilimle.</p>

  <p>Levent'e yaklaştığımızda birden arkadan yükselen sesiyle irkildim.</p>

  <p>"Bu sabah hastaneye gitmiyorum" dedi haşin bir sesle. Sesindeki sertliği hissetmemek imkânsızdı. Gariptir, alttan alıp daha yumuşak ve uysal davranmam gerektiğini bildiğim halde aksine dikleştim. Alay eder gibi mırıldandım.</p>

  <p>"Emriniz nedir? Nereye götürmemi arzu ediyorsunuz?"</p>

  <p>"Ayazağa'ya doğru sür."</p>

  <p>"Tabii, hanımefendi."</p>

  <p>Dikiz aynasında bir an göz göze geldik. Hırsla bakıyordu bana. Nereye gidiyordu acaba? Normal çalışma günlerinde işinden kaytardığına hiç şahit olmamıştım. Herhalde önemli bir işi olmalıydı. Belki de bir yere uğrar, sonra hastaneye döneriz diye, düşündüm.</p>

  <p>İstinye sapağına yaklaştığımız bir sırada soldaki büyük iş hanlarından birini işaret ederek, "Burada dur" dedi.</p>

  <p>Olacakları tahmin edemezdim. "Peki, hanımefendi" dedim. Sanki dün gece aramızda geçenler hiç yaşanmamış, birer sevgili gibi değil, tam şoför ve hanımı pozlarındaydık. Arabayı uygun bir yere park edip durdum. Yerimden fırlayıp inmesi için kapıyı açtım.</p>

  <p>Yine sert bir sesle, "Benimle gel" dedi.</p>

  <p>Hâlâ bir tahmin yürütemiyordum. Acaba taşıtacağı bir şey mi alacaktı bu gösterişli handan? Susmayı yeğledim tabii. Uslu uslu onu bir adım arkasından takip ettim. Buraya daha evvel geldiği belli oluyordu. Yan yana çalışan dört asansör kabinlerinden birine doğru yürüdü. O an boş bulunana bindik. Bânû sekizinci katın düğmesine bastı. Hiç sesimi çıkarmıyordum. Bir ara yan gözle şöyle bir yüzüne baktım. Kabinde bizden başka üç dört kişi daha vardı.</p>

  <p>Sekizinci katta asansörden indik.</p>

  <p>Kat herhalde komple büyük bir firmaya tahsis edilmiş olmalıydı. Kabinlerin karşısına gelen kısımda büyük bir resepsiyon masası, arkasında da çıtı pıtı bir sekreter oturuyordu. Bânû'yu görünce yerinden kalkıp, "Hoş geldiniz, efendim" dedi.</p>

  <p>Dikkatimi çeken husus Bânû'nun kıza hiç yüz vermediği oldu. Sevgilim, insanlarla ilişkide daima ölçülü ve kibardı; kıza bir günaydın bile demeden hızlı adımlarla yürüyüp uzaklaşması tuhafıma gitmişti. Bütün koridor bordo renkli kalın bir halıyla kaplıydı. Bânû bilinçli adımlarla koridor sonundaki bir odaya doğru yürüyordu. Çaresiz onu izlemek zorunda kaldım. Sekreter kızda, nereye gidiyorsunuz, kiminle görüşeceksiniz filan gibi bir sual sormamıştı. Anlaşılan sevgilim buraya bir hayli aşinaydı.</p>

  <p>Koridor sonundaki kapıyı da vurmadan ardına kadar açıp içeriye daldı. Bu hareketini daha fazla yadırgamıştım. Arkasından içeriye girince durakladım. Son derece şık ve modern eşyalarla döşenmiş bir odaya girmiştik. Tam karşımdaki büyük cam masanın arkasında ak saçlı, iri kıyım bir adam oturuyordu. Bizi görünce aniden ayağa kalktı. Şaşırmış gibi bir süre sevgilimin yüzüne baktıktan sonra, "Hayrola kızım? Sabahın köründe ne işin var burada? Neden hastaneye gitmedin?" diye sordu.</p>

  <p>Birden iliklerimdeki kanın geri çekildiğini hisseder gibi oldum. Bu ak saçlı adam sevdiğim kadının babası, yani Kürt Rıza olmalıydı. O an ne yapacağımı şaşırmış, bön bön adama bakakalmıştım.</p>

  <p>Bânû masaya yaklaşmış, adamın yanağına bir öpücük kondurmuştu. "Bir sorunum var, baba" diye mırıldanmıştı ciddi bir şekilde. Kürt Rıza bu arada tedirgin bir eda ile beni süzüyordu. Doğulu olduğu her halinden belliydi. Ağzından şimdilik kızına sorduğu bir iki cümle çıkmıştı ama şivesinden hemen anlaşılıyordu.</p>

  <p>"Ne sorunu kızım?" diye hırçınlaştı adam. Yaşlı adamın gözbebeklerinde hemen ciddi ve üzüntülü bir ifade belirmişti. Sanki kızının bir problemi olduğunu kafası bir türlü basmıyor gibiydi. Bânû büyük cam masanın önündeki koltuklardan birine oturdu. Hâlâ benim yüzüme bakmıyordu sevgilim.</p>

  <p>Kürt Rıza başka soru sormamakla beraber nazarlarını üstümden çekmemişti henüz. Kızının gergin bir şekilde oturduğunu görünce homurdandı. "Bir şoför tuttuğunu duydum. Bu efendi yeni şoförün mü?"</p>

  <p>Dilim tutulmuş halde sevgilimin ne cevap vereceğini bekliyordum. O ise soruyu duymamış gibi davrandı.</p>

  <p>"Baba, hemen bilmek istiyorum. Kasap Tayyar diye bir adamın var mı? Kabadayı bir serseri."</p>

  <p>Kürt Rıza'nın kaşları çatılmıştı aniden. Kızından böyle bir sual beklemiyordu anlaşılan, hele de ilk defa gördüğü, kızıyla beraber odasına giren bir yabancının yanında. Cevap vermeden önce bir süre kasıldı, yüzünü soğuk ve taş gibi bir ifade kapladı.</p>

  <p>"Bu ne biçim sual, kızım?" diye homurdandı.</p>

  <p>"Doğruyu söyle baba. Bilmek istiyorum. Çok önemli."</p>

  <p>"Tayyar niye seni ilgilendirsin ki? Hiçbir şey anlamadım."</p>

  <p>"Demek öyle biri var? İfadenden bu anlaşılıyor."</p>

  <p>Kürt Rıza bir süre anlamlı şekilde bir kızına bir bana baktı. Neden sonra kaba hatlı yüzünde gizlemeye çalıştığı hafif bir tebessüm oluştu.</p>

  <p>"Neden bana böyle bir sual yönelttiğini anlamış değilim henüz. Çocukluğundan beri bana işlerimle ilgili bir soru sormamışsındır. Böyle bir şeyi ilk defa yaşıyoruz. Hem de şoförünün yanında."</p>

  <p>Bânû pervasızca söylendi.</p>

  <p>"Metin şoförüm sayılmaz. Gerçi arabamı kullanıyor ama ona hiç o nazarla bakmadım. O benim kocam olacak."</p>

  <p>Kürt Rıza'nın gözleri irileşmişti.</p>

  <p>"Ne dedin?" diye bağırdı. "Kocan mı olacak?"</p>

  <p>Sanki ben odada yoktum. Hayatımda hiç böyle bir şey yaşamamıştım. Baba kız odadaki varlığımdan habersiz gibi son derece hayati bir konuda tartışıyorlardı. Konu bir serserinin varlığı ve benim de taraf olduğum bir evlilikti. Havsalam almıyordu ve tüylerim diken diken olmuştu. Şimdi Kürt Rıza hayalet görmüş gibi bana bakıyordu.</p>

  <p>"Kim bu efendi? Doktor filan mı?"</p>

  <p>Bânû'nun cevabı kısa ve netti.</p>

  <p>"Hayır. Eski bir sinema oyuncusu."</p>

  <p>Sevgilimin babası tekrar gözlerini kısarak yüzüme baktı. Galiba şimdi meseleyi anlamıştı. Eski sinema oyuncusu ve Kasap Tayyar ifadeleri adamın uyanmasına yetmişti.</p>

  <p>"Olmaz!" diye kükredi. "Asla olmaz. Buna izin veremem."</p>

  <p>Bânû'nun bu itiraz karşısında sineceğini sanmıştım. Ne de olsa babasıydı karşısındaki adam. Ama o inanılmaz bir sertlikle karşılık verdi.</p>

  <p>"Buraya olup olmayacağını sormaya gelmedim. Senden izinde alacak değilim. Tek bilmek istediğim Kasap Tayyar olayı."</p>

  <p>Adamın büsbütün köpüreceğini sanmıştım ama hiç de öyle olmadı. O ana kadar henüz ayakta duran Kürt Rıza bitkin bir şekilde yerine çöktü.</p>

  <p>"Aman Tanrım!" diye mırıldandı. "Bula bula kendine koca olarak bir ayyaşı mı buldun?"</p>

  <p>"Ne yapalım, Aksoy'ların kaderi böyle. Sen de barlarda çalışan bir konsomatrisi bulmuştun bir zamanlar. Şimdi ben de kendime bir ayyaşı seçtim."</p>

  <p>Bu kadarı da fazlaydı artık.</p>

  <p>Bütün söylenenler doğru olabilirdi. Ama her şeye rağmen gururumun yine incindiğini hissediyordum. Sanki ben söz hakkı olmayan sıradan bir meta gibiydim onların yanında. Birden tepem attı. Eski asi huyum depreşti aniden.</p>

  <p>"Yeter be!" diye bağırdım. "Neler oluyor burada? Ben kimseyle evlenecek filan değilim. Serseri ve ayyaş olduğum doğru, lakin kimse benim geleceğim hakkında rızam olmadan karar veremez. Şoförlük görevim de şu an sona erdi. Bundan böyle başınızın çaresine bakın. Kasap Tayyar denen o ite gelince, sizi son defa uyarıyorum, şayet bir daha karşıma çıkacak olursa alimallah onu doğduğuna pişman ederim. Anlaşıldı mı?"</p>

  <p>Bütün köprüleri atmış sayılırdım artık. Son sözümü de söylemiştim. Burada daha fazla durmam için bir sebep kalmamıştı. Zaten ayakta duruyordum, hemen geri dönüp odadan çıkmaya hazırlandım. Ama tam o sırada Kürt Rıza'nın tiz ve insanı donduran sesi birden kulaklarımda çınladı.</p>

  <p>"Dur bakalım, delikanlı" dedi. "Buradan o kadar kolay çıkıp gidebileceğini mi sandın?"</p>

  <p>Hışımla dönüp adama baktım. O da aynı hiddetle beni süzüyordu.</p>

  <p>"Kim durduracak beni? Kasap Tayyar mı?" dedim alaycı bir sesle.</p>

  <p>"Hayır, ben."</p>

  <p>Önce sırıttım ama sonra yüzümdeki tebessüm birden donakaldı. Yaşlı adamın elinde ufak bir tabanca peyda olmuştu birden.</p>

  <p>İnanamadım. Acaba yürüyüp gidersem, gerçekten ateşler miydi elindeki silahı? Belki de ateş ederdi; ne de olsa bu insanlar, bulundukları mevkilere çoğu zaman zorbalıkla gelmiş, karanlık dünyaların kişileriydi. Onlar için adam öldürmek ya da yaralamak oldukça sıradan işlerdi. Her türlü melanet beklenirdi. Ne var ki, benim de tepem atmıştı enikonu. Her şeyin bir sınırı vardı, o sınır aşıldıktan sonra korku, tereddüt filan kalmıyordu insanda. Kurşun sıksa bile umurumda değildi.</p>

  <p>Ama asıl telaşlanan Bânû olmuştu. İkimizin de kararlılığını görünce yıldırım hızıyla yerinden fırlayıp yanıma koştu. Onun birden ateş hattına girdiğini görünce afalladım. Çok kızgındım fakat hâlâ ve her şeye rağmen onu seviyordum. Bir kazaya kurban gitmesini asla istemezdim. Gayriihtiyarı durakladım. Bânû boynuma sarılmıştı.</p>

  <p>"Çıldırdınız mı siz?" diye bağırdı. "Ben buraya mutluluğumu kazanmaya, hayatımda sevdiğim iki insanı tanıştırmaya ve aralarında asla bir ihtilaf olamayacağını anlatmaya geldim. Birbirinizi gerçek yüzlerinizle görmenizi, o kahredici gururunuzu ortadan kaldırmanızı istiyorum. Hâlâ anlamıyor musunuz, ortada benim huzurum ve mutluluğum söz konusu."</p>

  <p>Kürt Rıza ile bakıştık yeniden.</p>

  <p>Sinirini yenemediği belliydi, ama sonunda tabancasını indirip cebine tıktı. Sevgilim de beni sürükleyerek cam masanın önüne doğru çekti.</p>

  <p>"Metin, lütfen otur" diye mırıldandı.</p>

  <p>Çaresizlik içinde oturdum.</p>

  <p>Şimdi asıl hırslanan Bânû'ydu.</p>

  <p>"İkiniz de beni iyi dinleyin" diye bağırdı. Kara gözlerini Kürt Rıza'ya çevirerek homurdanmaya devam etti.</p>

  <p>"Baba ben bu adamla evlenmeye kararlıyım, anlıyor musun? Bilmeyerek onun başına büyük bir dert açtın. Bu meselenin derhal hallini istiyorum."</p>

  <p>Rıza'dan ses çıkmamıştı. Bânû sonra da bana dönerek söylendi.</p>

  <p>"Bırak artık şu burnunun dikine gitmeyi. Kör müsün, sana âşığım diyorum. Daha ne yapayım yani, ayaklarına kapanıp yalvarayım mı benle evlen diye. İşte sizi karşılaştırdım. Aranızda bir sorun varsa halledin."</p>

  <p>"Benim kimseyle bir sorunum yok" diye homurdandım. "Ama babanın adamı beni tehdit edip durdu."</p>

  <p>Kürt Rıza bana küçümseyerek bakmaya devam ediyordu. Nazarlarını üzerimden ayırmadan kızına söylendi.</p>

  <p>"Bu adamı nereden buldun Bânû?"</p>

  <p>"Garip bir rastlantı baba. Laz Dursun'un adamları onu bıçaklamış. Az daha ölüyordu, İlkyardım Hastanesi'ne getirdiklerinde ameliyat ederek onu ben kurtardım."</p>

  <p>Adam yeniden sinirlenmeye başlıyordu. Kızına çıkıştı.</p>

  <p>"Sen Laz Dursun'u nereden biliyorsun? Onu nasıl tanıyabilirsin?"</p>

  <p>Bânû gayet sakin bir şekilde karşılık verdi.</p>

  <p>"Metin anlattı."</p>

  <p>"Ne anlattı sana?"</p>

  <p>"Her şeyi."</p>

  <p>"Ne demek her şeyi?"</p>

  <p>"Bir barda Metin'e teslim edilen bir zarfın peşindeymişsin, doğru mu?"</p>

  <p>Kürt Rıza başını salladı.</p>

  <p>"Doğru."</p>

  <p>"Bu zarf senin için çok mu önemli?"</p>

  <p>"Evet, çok önemli",</p>

  <p>"Ne var içinde?"</p>

  <p>"Sizi ilgilendirmez."</p>

  <p>"Bilmek istiyorum baba."</p>

  <p>Kürt Rıza gergin bir şekilde homurdandı.</p>

  <p>"Bunu koca diye seçtiğin adama sor. Sana o söylesin."</p>

  <p>"O zarfı açıp bakmamış. İçinde ne olduğunu bilmiyor."</p>

  <p>"Ya öyle mi? O halde neden zarfı geri vermek için benden para talep etti?"</p>

  <p>Bânû dehşete kapılmış gibi dönüp bana baktı.</p>

  <p>"Doğru mu Metin? Babamdan para mı istedin?"</p>

  <p>Öfke ile kükredim yeniden.</p>

  <p>"Ne münasebet! Asıl o zarfı geri almak için bana para teklif eden babanın adamı Kasap Tayyar'dı."</p>

  <p>"Yalan söylüyor" diye bağırdı Kürt Rıza.</p>

  <p>Öfkeden kuduracak gibiydim.</p>

  <p>"Asıl yalan söyleyen o" dedim Bânû'ya.</p>

  <p>Sevgilim iyice şaşırmış halde bir bana bir babasına bakıyordu. Bana inanmak istediğini yüzündeki ifadeden anlıyordum ama kararsız kalmıştı.</p>

  <p>"Bunu ispatlamak kolay" diye kükredim. "Kasap Tayyar'ı buraya çağırın yüzleşelim."</p>

  <p>Bu açık meydan okuyuşum Kürt Rıza'yı da şaşırtmıştı. Bir an gözlerini kısıp yüzüme baktı.</p>

  <p>"Böyle bir yüzleşmeye gerçekten hazır mısın?" dedi. "Yalan söylediğin ortaya çıkarsa Tayyar'ın neler yapacağını sanırım tahmin edebilirsin."</p>

  <p>Rıza'nın tehdidi karşısında Bânû kükredi.</p>

  <p>"Baba!"</p>

  <p>Ben ise kendimden emin bir şekilde homurdandım.</p>

  <p>"Ya aksi varit olursa? O zaman ne olacak?"</p>

  <p>O güne kadar Kürt Rıza'yı hiç görmemiştim ama adamın ciddi bir kuşkuya kapıldığını hisseder gibiydim. Kısa bir an için dahi olsa kısık kara gözleri şüpheyle kırpışmıştı. Gözlerini benden ayırmadan sordu.</p>

  <p>"O zarfı teslim etmen için sana ne kadar para teklif etti?"</p>

  <p>Kafamı zorladım; artık bu saatten sonra hata yapmaya gelmezdi, Kasap Tayyar'ın çanta içinde gösterdiği parayı hatırlamaya çalıştım. Sonra güçlükle mırıldandım.</p>

  <p>"Bir milyar lira"</p>

  <p>Kürt Rıza boğuk bir kahkaha atmıştı. "Bir milyar mı?" "Evet" diye tasdik ettim.</p>

  <p>Sevgilimin babası hâlâ sırıtıyordu.</p>

  <p>"Yani adamım Tayyar o zarfı vermen için sana bir milyar teklif etti, öyle mi?"</p>

  <p>Başımı salladım.</p>

  <p>Ama Kürt Rıza'nın sırıtışı birden donmuştu sanki. "Bunu ispat edebilir misin?"</p>

  <p>Yine düşündüm bir an. "Evet" diye fısıldadım. "Daha sonra bana teklif edilen bu parayı bir dostuma söylemiştim. O da biliyor."</p>

  <p>"Kim?"</p>

  <p>"Bir zamanlar sizin de tanıdığınız dürüst biridir." Rıza'nın kaşları yeniden çatılmıştı. "Benim tanıdığım biri ha? Kimmiş o?"</p>

  <p>"Oturduğum Ahududu Sokağı'ndaki bir kahveci. Adı Cevat'tır. Ona Cevat Baba derler." Kürt Rıza verdiğim adı anımsamaya çalıştı.</p>

  <p>"Cevat mı? Ha, hatırladım galiba. Yıllar öncesinden tanırım onu."</p>

  <p>"O da aynı şeyi söylemişti. Bir zamanlar onun kahvesine siz de uğrarmışsınız. Adamınız Kasap Tayyar'ı da tanıyor."</p>

  <p>Kuşkusu şimdi biraz daha artmışa benziyordu. Bânû ise bir tenis maçında topun iki rakip oyuncu arasında gelip gidişini izler gibi bir babasına bir bana bakıyordu sessizce.</p>

  <p>Kürt Rıza tekrar sordu.</p>

  <p>"O zarfı sana kim verdi?"</p>

  <p>"Rıfkı isimli biri"</p>

  <p>"Laz Dursun'un adamı mı?"</p>

  <p>"Öyle diyorlar."</p>

  <p>Gözlerinde yine kısa bir müddet inanmaz bir ifade oluşmuştu. "Peki, Rıfkı o kadar önemli bir zarfı sana niye versin ki?" "Sanırım mecbur kaldı."</p>

  <p>Kürt Rıza yine garip garip yüzüme baktı.</p>

  <p>"Mecbur mu kaldı?"</p>

  <p>"Evet. O sırada polisler barı basmıştı. Rıfkı'nın yanında Coni Zeki denen bir adam daha vardı. Cebinden çıkardığı zarfı Rıfkı'ya uzattı, ama Rıfkı içeriye dalan polisleri görünce alelacele zarfı bana uzattı. Al bunu dedi, biz sonra senden alırız."</p>

  <p>Ben hatırladıklarımı naklediyordum dürüstçe, ama nedendir bilinmez bu son açıklamamdan sonra Kürt Rıza'nın birden tepesi attı, yine hışımla yerinden fırladı.</p>

  <p>"Ne dedin, ne dedin?" diye kükredi.</p>

  <p>Niçin bu kadar celallendiğini anlamamıştım; hatta bir an yine silahına sarılacağını sanmıştım. Lakin az sonra hayretinin asıl ağzımdan çıkan Coni Zeki'den kaynaklandığını anlayacaktım. Rıza adeta titremeye başlamıştı. Adamdaki korku ifadesini Bânû'da fark etmişti.</p>

  <p>"Kim o adam baba?" diye mırıldandı.</p>

  <p>Kürt Rıza kızının sualini duymamış gibiydi. Gözlerini benden ayırmadan sordu. " Şu Coni dediğin adamı bana biraz tarif etsene," dedi.</p>

  <p>"Zayıf, takım elbiseli, sinsi görünümlü biriydi. Oldukça şıktı. Yakasına da bir karanfil takmıştı."</p>

  <p>"Tuh Allah kahretsin!" diye homurdandı Kürt Rıza. "Namussuzlar!"</p>

  <p>Sevgilimin yüzünde muzaffer bir ifade yakalamıştım. Sonunda babasının söylediklerime inandığını anlamıştı. Başka bir şey söylemedi, sabırla bekledi. Merakla Kürt Rıza'ya bakıyordum. Cam masanın üzerinde yarım kalmış bir puro vardı; fakat puroyu bırakıp cebindeki altın sigaralıktan bir sigara çıkarıp dalgın ve endişeli bir eda ile sigarasını yaktı. Sonra bizim oradaki varlığımızı unutmuş gibi odaya bol aydınlık veren geniş camın önüne doğru yürüdü. Sırtını bize dönüp uzunca bir süre dışarıyı seyretti.</p>

  <p>&nbsp;</p>

  <p>Kızı da, ben de normale dönmesini bekliyorduk adamın. Neden sonra kısık bir sesle, adeta fısıldar gibi konuştu.</p>

  <p>"O zarf hâlâ sende mi, delikanlı?"</p>

  <p>Delikanlı lafı aramızda atılmış köprülerin yeniden kurulduğunun habercisiydi sanki.</p>

  <p>"Evet" diye mırıldandım. "Şayet Laz Dursun'un adamları sakladığım yerden almadılarsa hâlâ Ahududu Sokağındaki evimde olmalı."</p>

  <p>"Tamam" diye söylendi. " Şimdi bana açıkça söyle; o zarfı bana verecek misin?"</p>

  <p>Hiç tereddüt etmeden cevap verdim.</p>

  <p>"Şayet size aitse, tabii."</p>

  <p>Ne demek istediğimi anlamamış gibi gözlerimin içine baktı yeniden.</p>

  <p>"Bana ait kuşkusuz."</p>

  <p>"O halde can düşmanınız Laz Dursun'un adamı Rıfkı'nın elinde ne işi vardı o zarfın?"</p>

  <p>"Hâlâ anlamıyor musun?" diye homurdandı. "Coni Zeki dediğin adam da benim tayfalarımdandır. Ama bu durum gösteriyor ki, güvendiğim adamlarımın oyununa gelmişim."</p>

  <p>Sesimi çıkarmadan Rıza'yı süzüyordum. Kanımca o da gerçeği söylüyordu, ama birden dönüp bana sordu.</p>

  <p>"İyi de" dedi. "Hâlâ anlamadığım bir nokta var. Madem zarfı Rıfkı'dan aldın, neden ona iade etmekten kaçındın?"</p>

  <p>Omuzlarımı silktim, artık o konuya dönmek istemiyordum. "O gün çok sarhoştum. Hiçbir şey hatırlamıyordum" diye fısıldadım. "Rıfkı'ya bunu anlatmak zordu, hatta öylesine sarhoştum ki ne Rıfkı ile barda konuştuğumu ne de ondan bir zarf aldığımı hatırlayamamıştım. O zaman zarfı vermek istemediğimi düşünerek bana saldırdılar. Sonrasını biliyorsunuz."</p>

  <p>Kürt Rıza başını anlamış gibi salladı.</p>

  <p>&nbsp;</p>
</body>
</html>
