<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx1026"></a>DOKUZUNCU BÖLÜM</h1>

  <p>BELKİ DE yanlış yapıyordum. Hâlâ o sarı zarfın peşinde koşmam çok anlamsızdı, işin aslına bakılırsa içinde ne olduğunu da hiç merak etmiyordum, üstelik yeni bir hayata da başlamıştım ve geçmişimin o tatsız dönemlerine hiç dönmek istemiyordum. Ama sonsuza kadar tehdit altında yaşayamazdım ve zarfı aldığım kişiye iade edip bu beladan kurtulmak şimdilik tek isteğimdi.</p>

  <p>Saat gecenin üçü olmuştu.</p>

  <p>Hava buz gibi soğuktu, neyse ki yağış yoktu. Taksiden iki sokak evvel inmiş, bir zamanlar kaldığım sokağın başına kadar ürkek adımlarla yürümüştüm. Bana göre Beyoğlu her zaman bir bataklıktı. Sadece gün ışıyınca çehresi biraz değişir, makyaj yapmış bir fahişe gibi yüzüne biraz daha bakılır hale gelir, fakat gecenin zulmet dolu perdesi inince, sefaletin, kokuşmuşluğun gerçek yüzü bütün sakilliğiyle ortaya çıkardı.</p>

  <p>Sokağın başında durdum, bir an sokağa bakarak bekledim. Şanslıydım, kimseler olmadığı gibi bütün sokakta hayat durmuş, ışıklar sönmüş, in cin top oynuyordu. Gerçi Bodrum Palas'a dönüşü tamamen şansa bırakmamıştım. Ne de olsa ben de uzun süre bu sokağın sakini olduğumdan, hayatın kaçta durduğunu bilirdim. Bu saatlerde herkes elini ayağını çeker, sokaklar sessizliğine bürünürdü.</p>

  <p>Emirgan'daki villadan kimseye haber vermeden saat iki de gizlice çıkmıştım. Umarım dönüşümü de kimse fark etmezdi.</p>

  <p>Yine de sokağa hemen dalmadım. Kuytu bir dükkân aralığında gölgelerin arasına sığınarak sokağı kolaçan ettim bir süre. Uğuldayarak esen rüzgârdan başka hiç ses yoktu. Emin olmadıkça sığındığım aralıktan çıkmadım. Sokakta park etmiş birkaç araba duruyordu, ama içlerinde kimse yoktu. Gözlerimi kısıp dikkatle incelemeye çalışmıştım. Gecenin karanlığı hem lehime hem de aleyhimeydi. Uzaktan arabaların içinde sinip bekleyen birileri varsa görme şansım zayıftı ama yanan bir sigara alevi bile uyanmama yeterdi.</p>

  <p>Yine tedbiri elden bırakmayarak bir gölge gibi başka bir saçağın altına doğru kaydım. Sokağın tehlikesiz gibi görünmesine rağmen uluorta yürümeyi göze alamıyordum. Bodrum Palas'a biraz daha yaklaştım. Tam karşısındaki Cevat Baba'nın kahvesi de çoktan kapanmıştı, içerisi zifiri karanlıktı.</p>

  <p>Esen soğuk rüzgâr bir kere daha yüzümü yaladı. Fazla cesur biri olduğumu söyleyemezdim, hem yerimde kim olsa korkardı sanırım, daha bir ay evvel bu sokakta fena halde dövülmüş ve bıçaklanmıştım. Endişelenmekte haklıydım.</p>

  <p>Kuytulara saklana saklana kahvenin yanma kadar geldim. Karşımdaki eski oturduğum eve kuşkuyla bir göz attım. Olağandışı hiçbir şey görünmüyordu. Karanlık ve sessizlik...</p>

  <p>Tam o sırada uzaklardan bir ambulansın tiz siren sesi aksetti. Herhalde bir yaralı acilen İlkyardım Hastanesi'ne naklediliyordu. Tıpkı bir ay önce bana yapıldığı gibi. Elimde olmadan durakladım.</p>

  <p>Cesaretim kırıldı yeniden. Daha bugün Cevat Baba ile yaptığım telefon konuşmasında buralara gelmememi, tehlikenin henüz geçmediğini söylemişti bana. Siren sesleri tüylerimi diken diken etmişti. Son tereddütleri o an yaşadım.</p>

  <p>Yoksa bir an evvel uzaklaşmalı mıydım buradan?</p>

  <p>Hayır, diye homurdandım içimden. Artık ok yaydan çıkmıştı, dönüşü olmayan bir mecraya girmiştim. Bu saatten sonra vazgeçemezdim.</p>

  <p>Elimi yeni montumun cebine sokup Bodrum Palas'ın anahtarlarını çıkardım. Sonra ani bir kararla sokağın karşısına geçip elimdeki anahtarı köhne apartmanın dış giriş kapısının kilidine soktum. Sarhoşken bazen zorlanırdım anahtar deliğini bulmakta ama şimdi ayıktım ve kilidi açmam hiç zaman almadı.</p>

  <p>Usulca içeri süzüldüm.</p>

  <p>Derin bir nefes aldım. Galiba işin en zor yanını halletmiştim. Bundan sonrası benim için oldukça kolay olacaktı. Sarı zarfı nerede sakladığımı biliyordum artık. Şimdi tek korkum çıkışta görülmekti. Belki de boşuna heyecanlanıyordum. Birileri tarafından eski kaldığım ev gözleniyor olsa herifler çoktan başıma üşüşürlerdi.</p>

  <p>Kendime güvenim arttı.</p>

  <p>Dikkat çekmemek için otomatiğin düğmesine basmadım. Bassam bile yanacağından şüpheliydim zaten. Otomatik sık sık arıza yapardı. Ama bu riski göze alamazdım. Yanan ışık karanlık sokağa akseder ve beni izleyenler varsa uyanırlardı. Hatta eski daireme girince de ışıkları yakmayacaktım. Zarfı gizlediğim yeri el yordamıyla bile bulabilirdim.</p>

  <p>Bodrum katına giden kısa merdiveni bir solukta indim.</p>

  <p>Gecenin bu saatinde bodrumda göz gözü görmüyordu. Dert değildi benim için, nasıl olsa bu durumlara alışıktım ve alışkanlıklar kolay kolay unutulmuyordu. Karanlıkta el yordamıyla parmaklarımı kapının üzerinde dolaştırıp anahtarı sokacağım kilidi aradım. Ama ilk korku sancısı o zaman benliğimi kapladı.</p>

  <p>Zira parmaklarım kapıya değince kilitli olması gereken kapı hafifçe yerinden oynamış ve aralanmıştı. İrkildim birden.</p>

  <p>Taş gibi kasılıp kaldım yerimde.</p>

  <p>Yoksa bu bir tuzak mıydı? İçerde birileri mi vardı? Önünde sonunda bu eve döneceğimi bilen ve içerde beni bekleyen birileri.</p>

  <p>Alkolden süngerleşmiş beynim şimdi hızla çalışıyordu. İçimi yeni bir korku atağı kapladı. Az daha merdivenlere dönüp tabana kuvvet kaçmaya kalkışacaktım. Ama o an inanılmaz bir muhakeme yürüttüm. Sağduyum galip çıktı. Cevat Baba evin talan edildiğini, her iki gurup tarafından hallaç pamuğu gibi atıldığını söylemişti. Adamlarda anahtar olmadığına göre herhalde kilidi kırmış olmalıydılar.</p>

  <p>Ama Cevat Baba kapıyı neden tamir ettirmemişti acaba? En azından bir çilingir getirip kilidi değiştirirdi. Belki de kasten yapmamıştı, artık evde kimsenin kalmadığı imajını etrafa yaymak için. Hani, yabana atılır bir düşünce de değildi.</p>

  <p>İçeriye kulak verdim.</p>

  <p>Hiç ses yoktu, tam bir mezar sessizliği.</p>

  <p>Kararsız birkaç saniye geçirdim kapının önünde. Sonra usulca kanadı ittim. Kapı içeri süzülebileceğim kadar aralandı.</p>

  <p>Yüreğim güm güm çarpıyordu.</p>

  <p>Mutlaka kanımdaki adrenalin seviyesi yükselmişti. Usulca başımı içeriye uzattım. Kendi kendime korkacak bir şey olmadığını telkine çalışmama rağmen düpedüz korkuyordum. Aksini iddia etmek yalan olurdu. Her an karanlığın içinden ızbandut gibi birkaç gölgenin fırlayıp beni içeri çekeceklerini ve kafama bir şey indireceklerini düşünüyordum; hem bu defa saldırıya uğrarsam kurtuluşum da olmazdı, herifler mutlaka beni önce konuştururlar, emellerine nail olunca da temizlerlerdi.</p>

  <p>Oysa evin sessizliği bozulmamıştı. Çıt çıkmıyordu.</p>

  <p>Korktuğum gibi kimse de üstüme saldırmadı. Rahatladım biraz. İçeri girince hiç kımıldamadan öylece bekledim. Gözlerimin karanlığa uyum sağlamasını istiyordum. Ne de olsa burada uzun seneler geçirmiştim. Zifiri karanlığa alışınca hedefime doğru yürüyecektim.</p>

  <p>Ama Cevat Baba'nın anlattıklarını bir kez daha hatırladım. İçerde fazla eşya olmamasına rağmen herhalde şimdi hepsi yerlere saçılmış olmalıydı. Adamların her yeri iğneden sürmeye karıştırdıklarından emindim. Herhangi bir eşyaya çarpıp gürültü çıkmasını istemiyordum. Kendime yeterince güvenmem de hata olabilirdi.</p>

  <p>Zarfı arayacağım yeri biliyordum tabii.</p>

  <p>Gözlerimde biraz uyum sağlamıştı karanlığa. Yatak odasına doğru bir adım attım, dikkatli ve sessiz. Ama ayağım yerdeki tahta bir cisme çarptı. Belki fazla ses çıkmamıştı ama o ses bana gök gürültüsü gibi gelmişti. Hemen durdum. Lanet olası nesne yuvarlak bir cisim olmalıydı ki eski ahşap zemin üzerinde gürültüyle kayıp yuvarlanmaya başlamıştı. İşte her şey o an başladı.</p>

  <p>Birden kapısı açık olan yatak odasının eşiğinde bir gölge gördüm. Bir değil iki gölgeydi. Kanım çekildi.</p>

  <p>Şimdi Cevat Baba'nın tavsiyesine kulak asmadığım için bin pişmandım. Aptal gibi tuzağa düşmüştüm. Gölgeler üzerime doğru geliyordu.</p>

  <p>Can havliyle geri dönüp kaçmaya çalıştım.</p>

  <p>Arkadan bir ses, "Yakala şu ayyaş iti!" diye bağırdı.</p>

  <p>Ne de olsa içerdekiler belli ki uzun zamandır içeride olduklarından karanlığa daha alışıktılar ve uyum sorunları yoktu. Üstelik ben, korkudan yıllardır kullandığım evde bir yabancı gibi telaşa kapılmış, aralık duran kapıyı bulmakta gecikmiştim.</p>

  <p>Zaten tetikte olan heriflerden biri hamle yaparak beni yakaladı. Ama ikimizde hareket halinde olduğumuzdan yere yuvarlandık, gürültü koptu. Tahta zeminin üzerine düşmüştük. Şanslı sayılırdım, düşerken adam altımda kalmıştı. Aynı anda adama yerdeki savrulmuş eşyalardan biri batmış olmalıydı ki heriften inlemeyle birlikte ağza alınmayacak bir küfür yükseldi. Karanlıkta diğerinin de üzerime doğru koştuğunu gördüm. Eski dairemin boş olduğunu düşünmüştüm ama yine de yatak odasından fırlayan tehlikeli itlerin birden ortaya çıkışı pek de şaşırtıcı olmamıştı doğrusu.</p>

  <p>Bir zamanlar avantür filmlerinde de rol aldığımdan, bazı yönetmenler dövüş sahnelerinin gerçeğe daha yakın olması için karate hocalarından ders aldırmışlardı. Tabii bunlar yıllar öncesiydi ve o tekniklerin çoktan hafızamdan silinip gittiğini sanmıştım. Ama yanılmışım. Ayık kafayla ve kendimi ölüme yakın hissedince, sanki o kurslarda öğrendiklerim birden zihnime hücum etmiş gibi çevik bir hareketle altımda kalan adamın üstünden ayağa fırlarken sağ ayağımla kafasına doğru yıkıcı bir tekme salladım. Karanlıkta yerde yatan adamı iyi görememiştim, itiraf edeyim ki, biraz da sallapati savurmuştum bacağımı. Fakat botlu ayağım tam adamın kafasına isabet etmişti. Acı bir çığlık daha yükseldi yerde yatandan ve birden hareketsiz kaldı.</p>

  <p>Lakin bütün bunlar saniyelerle ölçülecek kadar kısa bir sürede oluyordu ve ben kesinlikle eskisi kadar çevik ve hareketli değildim artık. Tek umudum bir ayı aşkın zamandır içki içmemem ve son zamanlarda iyi beslenmiş olmamdı. Yine de idmansızdım. Nitekim tam ayağa kalktığım sırada belime doğru atlayan adamla birlikte yeniden yere yuvarlandık. Bu hergele daha güçlüye benziyordu.</p>

  <p>Yerde beni kıskıvrak yakalamış, adeta soluksuz bırakmıştı. Güçlü kollarını boynuma boyunduruk gibi dolamış devamlı sıkıyordu. Nefes alamıyor, ciğerlerim zorlanıyor, gözlerim büyüyordu. Bu baskıya dayanamazdım. Az sonra kendimden geçmem kaçınılmazdı, adamın kolları sanki çelikten bir mengeneydi.</p>

  <p>Postun pahalı olduğunu anlamıştım.</p>

  <p>Bir kolum altımda kalmıştı. Serbest olan sağ kolumla adamın başına, sırtına vurmaya çalıştım ama nafileydi. İyice soluksuz kalmıştım ve gözlerim kararıyordu artık. Nitekim az sonra tek hareket eden sağ kolumda yere düştü. Kaderimi kabulleniyordum.</p>

  <p>Bu it soyu beni boğacaktı.</p>

  <p>Herhalde can havli denen şey bu olmalıydı. Zira tam o anda sağ elimin parmakları tozlu tahta zemin üzerinde madeni bir şeye değdi. Güçbela parmaklarımla yokladım. Bu bir bıçak, kama veya açık sustalı gibi bir şeydi. Sanırım ilk saldırgan üzerime atladığı sırada elinden düşürmüş olmalıydı. Ama cerh edici, paralayıcı, delici bir şey olduğu kesindi.</p>

  <p>Son anda içime yeni bir umut doğdu.</p>

  <p>Hayatım boyunca kimseye silah doğrultmamıştım, zaten hiçbir zaman hiçbir silahla ünsiyetim de olmamıştı. Ama şimdi nefsi müdafaa halindeydim ve tesadüfen bulduğum bıçağı kullanmazsam bu it beni öldürecekti. Hiç tereddüt etmedim. Güçbela kavradığım o sivri uçlu nesneyi kabzasından kavrayarak geriye kalan son adale gücümle kaldırıp adamın sırtına sapladım. Üzerimdeki it, önce bir an titredi. Ne olduğunu anlamamıştı. Karanlık nedeniyle yüzünü göremiyordum ama şaşkınlıktan gözleri fal taşı gibi açılmış olmalıydı. Neden sonra ağır ağır boynumdaki tazyikin hafiflediğini hissetmeye başladım. Bir yandan derin derin soluk almaya gayret ederken, bir yandan da ağırlığını üzerimden atmaya çalışıyordum.</p>

  <p>Herifçioğlu hâlâ direniyordu. Bir kolunu boynumdan çözmüş elini sırtına doğru uzatarak saplanan bıçağı çıkarma gayreti içindeydi sanırım. Önce yeni bir paniğe kapıldım, bunu becerirse halim haraptı ama o şartlar altında dahi, sırtına saplanan bıçağı çıkaramayacağını hesap ettim. Bu imkânsızdı adeta. Homurdanıp küfürler savuruyordu ama artık benim onları düşünecek halim yoktu. Herif hâlâ üzerimdeydi ama şimdi iki kolumda serbesti artık. Tüm gücümü kullanarak adamı üstümden ittim. Külçe gibi yan üstü düştü.</p>

  <p>Duruma inanamıyordum hâlâ. İyi veya kötü, ikisini de etkisiz hâle getirmiştim, ama şimdi korkum daha da artmıştı. İlk saldıran kafasına savurduğum tekmeyle kendinden geçmişti, fakat bu durumun ne kadar devam edeceğini kestiremezdim. Ayrıca yeni bir mücadeleyi kaldıramayacak kadar da takatten kesilmiştim. Açıkçası korkuyordum da, galiba tek çarem bir an evvel buradan uzaklaşmamdı.</p>

  <p>O sarı zarf artık hiç umurumda değildi, önce hayatımı kurtarmalıydım. Serbest kalınca ayağa fırladım ve doğru kapıya koştum. Bıçaklanan adamın peşimden gelmesi söz konusu olamazdı fakat tekmemi kafasına yiyen toparlanırsa bana yetişebilirdi.</p>

  <p>Deli gibi kendimi merdivenlere attım.</p>

  <p>Az sonra sokaktaydım. Soğuk hava buz gibi yüzüme çarptı. İstiklal Caddesi yerine geldiğim sokağın nihayetine doğru koşmaya başladım. Nefesimi ayarlayamıyordum, daha soluklarım henüz normale dönmemişti. Bir yandan ciğerlerime uzun nefesler çekerek solurken, diğer yandan da öksürüyordum. Bu arada ikide bir de arkama dönüp bakarak, en azından serserilerden birinin peşime takılıp takılmadığını anlamaya çalışıyordum. Tek teselliyim sokakların o an bomboş oluşuydu. Peşimde beni kovalayan yoktu.</p>

  <p>Arka caddeye çıktığımda durdum.</p>

  <p>Sanırım artık tehlikede değildim.</p>

  <p>Artık meteliksiz bir serseri değildim. Patroniçenin verdiği avanstan hâlâ cebimde para vardı. Önüme çıkan ilk taksiyi çevirdim. Şimdilik Emirgan'a dönmekten başka yapacağım bir şey yoktu.</p>

  <p>&nbsp;</p>

  <p>Müştemilatın kapısına vardığımda irkildim. Televizyonun bulunduğu müşterek oturma odasının ışığı yanıyordu. Kapıyı anahtarımla açıp içeriye girdiğimde kıdemli uşak İzzet'i karşımda bulmuştum. Soğuk bir ifadeyle yüzüme bakıyordu. Sanki patronum kendisi gibiymiş gibi sert bir ifadeyle sordu.</p>

  <p>"Gecenin bu saatinde nereden dönüyorsunuz İlyas Bey?" dedi. Adamın beni sorgular gibi konuşması tepemi attırmıştı. "Bu seni hiç ilgilendirmez İzzet Efendi" dedim.</p>

  <p>Sanırım böyle bir cevap beklemiyor, karşısında bir suçlu gibi ezilip büzüleceğimi sanıyordu. Yüzü bir anda kıpkırmızı oldu.</p>

  <p>"Sanırım hanımefendi buradaki çalışma şartlarınızı size bildirmiştir. Onun izni olmadan kimse burayı terk edemez."</p>

  <p>"Hanımefendi kendini ne sanıyor be!" diye kükredim. "Esir miyim ben burada? Çalışma saatleri içinde vazifemi yerine getiriyorum. Onun dışındaki saatlerde kimse ne yaptığıma karışamaz. Bunu böylece bilin:"</p>

  <p>İzzet Efendi sinirden titremeye başlamıştı.</p>

  <p>"Bu söylediğinizi aynen kendisine ileteceğim."</p>

  <p>Sinirlerime hâkim olamamıştım. Geçirdiğim berbat gecenin sonunda benden fazlasını beklemek de abesti zaten.</p>

  <p>"Ne istersen onu ilet. İstersen bir de selamımı ilet" diye bağırdım ve odama doğru yürüdüm. Zaten benden pek hoşlanmayan yaşlı uşağın hiddet dolu nazarlarla arkamdan beni izlediğine emindim. Kapıyı vurup odama kapandım.</p>

  <p>&nbsp;</p>
</body>
</html>
