<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx484"></a>DÖRDÜNCÜ BÖLÜM</h1>

  <p>SESİM çıkmadı. İtiraz da edemedim. Sanırım korkmuştum. İçimde hazmedemediğim yenilmişlik duygusu vardı. Kendimi çaresiz ve zayıf hissediyordum. Süt dökmüş kedi gibi bir yere sinmiş, başkalarının hakkımda verecekleri kararı bekliyordum. Aslında onur kırıcı bir durumdu ama bende de bahsedebileceğim bir onur kalmamıştı zaten. Hemen evden çıkmamı ve onlarla birlikte kahveye gelmemi istediler. Cevat Baba kahvede bulunmamı daha emniyetli görüyordu. İdris öğle ve akşam yemeğinin boşlarını alıp çıktı. Biz de Cevat Baba ile her şeyi bırakıp kapıyı kilitleyerek karşıdaki kahvesine geçtik.</p>

  <p>Çay ocağına yakın bir masaya çöktüm, İdris'in önüme getirdiği çayı içerken kara kara düşünmeye başlamıştım. Acaba Cevat Baba mı olayı biraz fazla büyütüyordu? Ama iki kere saldırıya uğradığımı hatırlayınca yaşlı dostumun haklı olduğuna kanaat getirdim. Sanırım biraz buralardan uzaklaşmam yararlı olacaktı.</p>

  <p>O gece saat 22.30 civarında Baba bizi azat etti. İdris'le yola koyulmadan önce, Baba beni bir köşeye çekerek, "Evlat sana rica ediyorum, bir süre şu zıkkımı içme. Bu tempoda devam edersen senin sonun olur, hele şu sıralarda. Söz veriyor musun?"</p>

  <p>Başımı salladım. "Tamam Baba, içmeyeceğim" dedim.</p>

  <p>"Söz mü?"</p>

  <p>"Söz. Namus sözü."</p>

  <p>"Hadi bakalım, öyleyse yola koyulun."</p>

  <p>Kahveden çıktık. Karanlık sokaktan saparak İstiklal Caddesi'nde yürümeye başladık. Cevat Baba'ya söz vermiştim ama bu sözü tutabileceğimi hiç sanmıyordum. İçki ihtiyacı iliklerime kadar işlemişti. Şu an İdris yanımda olmasa mutlaka bir meyhaneye dalardım bile.</p>

  <p>İdris'in nerede oturduğunu bile bilmiyordum. Yan yana yürürken aklıma gelerek sordum.</p>

  <p>"Nereye gidiyoruz?"</p>

  <p>"Büyükdere, Çayırbaşına" dedi.</p>

  <p>"Yok yahu? Orada mı oturuyorsun?"</p>

  <p>"Evet, Ağabey. Pederden kalma bir gecekondum var orada."</p>

  <p>Laf olsun diye mırıldandım. "Uzak değil mi?"</p>

  <p>"Uzak ama ne yaparsın? Kira verecek halim yok ki."</p>

  <p>Haklıydı tabii. Fazla uzatmadım. Minibüse bindiğimde dermansız kalmıştım. Yol boyunca kestirdim.</p>

  <p>Minibüsten indikten sonra tonla yol yürüdük. Buraları pek bilmezdim doğrusu. Yorulduğumu anlayan İdris koluma girmişti. Nihayet gecekondusuna geldik. İdris'in evi benim Bodrum Palas'tan da beterdi. Tek farkı içindeki eşyanın biraz fazla olmasıydı. Yine de hiç aldırmadım. Anası da babası da çoktan ölmüştü İdris'in ve burada tam bir bekâr hayatı sürüyordu. Hemen soyunup bana gösterdiği yatağa girdim. Girer girmez de uyumuştum.</p>

  <p>İlk on gün gecekondudan hiç dışarı çıkmadım. Bu bana hücre hapsi gibi geldi. Fakat çıkarsam soluğu meyhanede alacağımı biliyordum. Doğrusu hiç de kolay olmadı; irademle çok zorlu bir mücadeleye girişmiştim, en ilginç yanı ise daima yenik düşeceğimi düşünmem ve korkmamdı. İlk bir hafta çok sıkıntı çektim, her şeye lanetler okuyup her tarafı devamlı idrar kokan gecekondudan kaçmamak için kendimi çok zorladım. Çeşidini ayırmaksızın her türlü içki burnumda tütüyordu. Rakı, şarap, votka, ne olursa... Özellikle de rakı. İçkiye düşkünlüğüm çoktu ama gerçek anlamda bir alkolik olmadığıma inanıyordum; şöhretimi sürdürdüğüm fakat içkiyi ölçüsüz kaçırdığım günlerden birinde bir doktor arkadaşım alkoliklerinde de belirli devreler geçirdiğini, ilk etapta günün belirli saatlerinde içki içmek ihtiyacı duyduklarını ama içmekten uzak durabildiklerini söylemişti. On günün sonunda sanırım o evreye gelmiştim. Canım yine içmek istiyordu ama içki bulamadığım için de buna katlanabiliyordum. Bu moralimi biraz daha kuvvetlendirmişti. Onu takip eden günlerde sıhhatimde de belirgin bir iyileşme olmuştu. Kuvvetim yerine gelmişti. İtiraf etmeliyim ki Cevat Baba beni iyi besliyordu. İdris her gece geç saatlerde eli kolu yiyecek poşetleriyle dolu geliyordu. Tabii o da memnundu durumdan, kısacası Cevat Baba ikimizi de besliyordu.</p>

  <p>Şöhretli olduğum dönemde evimde aşçım da vardı tabii, fakat yıllardır yemek pişirmek benim için bir hobiydi. Bazı yemekleri değme usta aşçılardan daha iyi pişirirdim. Bu nedenle gecekonduda yemek pişirmek bana düşüyordu. Garibim İdris, pişirdiğim yemeklerin çoğunu yiyemiyordu, çünkü eve gelişi gece yarısı on iki veya biri bulduğundan hep tok dönüyordu. Ama bazen dayanamayıp pişirdiğim yemeklerden bazılarını tok da olsa yerdi. Şayet gecekondunun mutfağında yeterli araç gereç ve malzeme olsa çok daha iyi şeyler yapabilirdim.</p>

  <p>Tabii bu arada her gece dönüşünde İdris'e oradaki durumun ne âlemde olduğunu soruyor, o da Cevat Baba'nın zamanı gelince beni çağıracağını söylüyordu. İlk on gün buna katlandım, fakat on birinci gün, eski gücümde avdet edince sızlanmaya başlamıştım. Bu yaşam daha ne kadar sürecekti? Gerçi ekmek elden, su gölden yaşıyordum ama bunun bir sonu olmalıydı. Ayrıca Cevat Baba'ya olan minnet duygum beni rahatsız etmeye başlamıştı; öz babam olsa belki bu kadar anlayışlı davranmazdı. Beni kuşkuya iten sebeplerden biri de İdris'in her seferinde durum sakin diye beni teskine çalışmasıydı. Şayet her şey on gün içinde sükûna kavuştuysa Bodrum Palas'a dönmeme neden Cevaz verilmiyordu.</p>

  <p>Tabii gecekonduda tek başıma kaldığım gündüz saatlerinde hep o geceyi düşünüp durmuştum. Düşündükçe de beynimde bazı kopukluklar olduğunu daha iyi anladım. Bir defa şuna emindim; o gün akşamüstü dörde kadar ağzıma içki sürmemiştim, yani Kırmızı Papağan'a girdiğimde ayıktım. Her şey orada başlamıştı. Nasıl olup da alkol duvarını aştığımı bir türlü çıkaramıyordum. O bardan kaçta çıkmıştım acaba? Zira beynimde yer eden anılar gece yarısı bu defa Firuze Bar'dan çıkarken başlıyordu. Bar fedaisinin kapı ağzında bana alaycı bir şekilde baktığını anımsıyordum şimdi. Yağan yağmuru da, yürümekte zorlandığımı, düşmemek için çevremdeki duvar, kapı, vitrin camı gibi şeylere tutunarak zar zor dengemi sağlamaya çalıştığımı da hatırlıyordum. Kırmızı Papağan'da o iki üniversite öğrencisi ile sohbettim de nakşolmuştu beynime, lakin ondan sonrası yoktu. Acaba o iki gençle kaç saat konuşmuştum? Onlar yanımdan kaçta ayrılmışlardı? Kendimi kaybedecek kadar içtiğimi de sanmıyordum. Kaç kere düşünmüştüm, ortalama bir hesapla o sohbetin iki saat sürdüğünü var saysam, demek ki saat 18 ile 24 arası benim için yoktu. O arayı hiç hatırlamıyordum. İşte, önemli olan da o aradaki altı saatti.</p>

  <p>Neden Kırmızı Papağan'ı terk edip de Firuze Bar'a gitmiştim acaba?</p>

  <p>Az buçuk alışkanlıklarımı bilirdim, genellikle bir yerde içmeye başlamışsam, eski hovardalık günlerimde olduğu gibi çabuk sıkılıp, lüks ve sosyetik barları dolaşmıyordum artık. Zaten o yerlerin adamı değildim senelerdir. Üçüncü, dördüncü sınıf meyhanelerde feneri söndürmeye çoktan alışmıştım. O altı saati hatırlayamazsam bu badireden kurtulamayacaktım.</p>

  <p>Ama on ikinci günün akşamı birden gecekondudan çıktım. Nedenini bilmiyordum, can sıkıntısı, bıkkınlık filan da değildi. Belki temiz havaya duyduğum ihtiyaçtı. Artık gün ve tarihi unutmuştum. Gecekonduya İdris'in kolunda geldiğim ilk gece bana hiç bitmeyecek gibi görünen yol, aslında fazla uzun da değilmiş. Belki henüz hastalığımın nekahet devresinden çıkmadığımdan bana öyle gelmişti. Artık bayağı sağlıklı sayılırdım. Nitekim aylardır ilk defa sağlam adımlar ve kendime duyduğum güvenle yürüdüm toprak yolda. Az sonra Çayırbaşı Caddesi'nin Kefeliköy'e giden yol ağzına gelmiştim. Bir süre orada durup denizi seyrettim. İçimde bir hafiflik, ruhumda uzun zamandır hissetmediğim bir sevinç vardı. Önce bunu hasretini çektiğim temiz havaya atfettim. Doğrusu Karadeniz'den esen sert poyraz iliklerime kadar beni üşütse de umurumda değildi. Hava kararmak üzereydi, kısa kış günü bitiyor, gecenin karanlığı Boğaz'a çöküyordu. İçime ferahlık, aydınlık ve coşku veren haletiruhiyemin gerçek sebebini tabii o an bilemezdim. Ama az sonra bunu öğrenecektim. Kader hayatımın akışını değiştirmek üzereydi.</p>

  <p>Parlak ve sevilen bir star olduğum günlerde Bebek'i çok severdim, hatta bir buçuk yıl kadar da orada kiraladığım bir evde yaşamıştım. Sanki şeytan dürtmüş gibi geçen minibüslerden birine el ederek durdurdum. O saatlerde Taksim istikametine giden minibüsler genellikle boş olurdu. Yanılmıyorsam arabanın içinde üç kişiydik. Şoförün yanındaki tekli koltuğa oturmuştum. Daha tam Bebek'in içine varmadan Yılanlı Yalı'nın önünde minibüsten indim. Herkes Bebek'in yazını sever, oysa ben dört mevsimine de âşıktım. Bu süfli çukurun içine düşüp, önceleri kumar, ardından da içki tüm malvarlığımı tüketip, sinema piyasasında istenmeyen adam ilan edildiğimden beri buralara adımımı atmıyordum.</p>

  <p>Mevsim kıştı ama cadde ışıl ışıl, hayatiyet dolu ve hareketliydi. İnsanlar, genci yaşlısı, sanki yüzlerine akseden pür huzur ve mutluluk içinde dolaşıyor, kimisi alışveriş yapıyor, kimisi de ya evine ya da bir eğlence yerine doğru ilerliyordu. Nedense geçmişin bütün güzel anıları, o şöhret, debdebe ve herkesten ilgi ve takdir gördüğüm, tanınmış bir star olmanın verdiği bütün nazarları üstüme toplamanın hazzı, birden acı bir hatıra olarak geri geldi ve ruhumun içinde fırtınalar yarattı. Ne kaldırımlarda yürüyen insanlar, ne de arabalarıyla caddeden geçen kişilerden tek bir kişi bile başlarını çevirip, bu canlı enkaza bakmıyorlardı bile. Oysa yine bu caddede yıllar önce, hayranlarımın çığlıklarını duyar, beni daha yakından görmek için yanıma koşanları görür, bazen benimle tek bir kelime konuşabilmek için didinen genç kızlara rastlardım.</p>

  <p>Boynum büküldü. Doğru ya, yirmi gündür tıraş olmayan, saçı sakalı birbirine karışmış, tam bir pislik abidesine dönüşmüş bu adam kimin dikkatini çekerdi artık. Zaten unutulmuş gitmiştim. Ama yine de pek oralı olmadım. Ağır ağır yürümeye devam ettim. Caddenin sol tarafındaki balıkçının devamlı müşterisiydim bir zamanlar. Ben dükkâna girince adam izzet ikram ile beni karşılar, böyle tanınmış bir müşteriye nasıl davranacağını şaşırırdı.</p>

  <p>Fazla yaklaşamadım.</p>

  <p>Zayıf bir ihtimalde olsa beni tanıyabilirdi. Dükkânın önünden hızlı geçtim.</p>

  <p>Sağ taraftaki sevimli, tarihi karakol binasına gözüm ilişti. Devam ettim. Az ilerde İstanbul'un en lezzetli badem ezmesini yapan şekerci dükkânına, semtin küçük ama maruf kitapçısına bir göz attım. Birinden sık sık sevdiğim badem ezmesini alır, diğerinden de kitap, mecmua, dergi alırdım. Bir yandan hüzünleniyor, bir yandan da mazimin anıları altında eziklik duyuyordum. Başımı çevirip Divan Pastanesi'ne, Bebek Oteli'nin ışıltılı girişine baktım. Otelin ünlü Ambassadeurs adlı restoranı en sevdiğim yerlerden biriydi. Sayısız geceler orada ya sevgililerimle baş başa yemek yemiş ya da çevrilecek yeni bir filimden alacağım yüksek ücretin yapımcılarla pazarlığını yapmıştım.</p>

  <p>Bebek'in ana caddesinde yürürken içimi gerçekten hüzün kaplamıştı ama geçmişime ait tatlı anıların içimi özlemle titreten yanı bile, İdris'in idrar kokan gecekondusundan ayrılırken duyduğum coşkuyu tam olarak silememişti. Tabii o yandan bu yana Bebek'te de bir takım değişiklikler olmuş, yeni yerler açılmıştı. Eski kırmızı boyalı Çin lokantası kapanmış ama bir takım yeni barlar gözüme çarpmıştı. İtiraf etmeliyim ki içki ihtiyacım bir an alevlendi. Kendimi zor tuttum. Cebimde hâlâ Cevat Baba'dan aldığım iki yüz liranın bakiyesi vardı. Gözlerim barların adlarını yazan neon ışıklarına takıldı. Sanki bıçak sırtında yürüyordum ama sonunda uzaklaşmayı başardım. Caddenin soluna geçerek Mısır Konsolosluğu'nun yanındaki kaldırımda sahilde balık tutmaya meraklı, olta sallayan amatörlerin yanından ilerlemeye devam ettim. Niyetim Arnavutköy'e kadar yürümekti.</p>

  <p>Bir ara soğuk kış akşamında otomobillerin parkına ayrılmış ufak cebin önündeki boş banklardan birine oturdum. Burası fazla rüzgâr tuttuğundan banklar gecenin o saatinde boştu. Yanımdan geçen seyyar kestaneciden iki yüz gram kadar kebap kestane aldım. Daha ilkinin kabuklarını ayırırken arkamdaki cebe giren bir arabanın farları oturduğum bankı aydınlattı.</p>

  <p>Dönüp bakmadım tabii.</p>

  <p>Arabanın şoförü aracı park etmekle meşguldü. Fakat beni aydınlatan far ışığı sönmeyince gayri ihtiyari kafamı çevirip geriye bir nazar attım. Ufak bir Japon arabası olmalıydı ama içi karanlık ve arabanın farları da tam üstüme yönelik olduğundan sürücüyü seçemiyordum. Fazla ilgilenmeden başımı çevirip yeniden karanlık denizi, karşıdaki Anadolu sahillerinin ışıklarını seyre koyuldum. Önce arkamdaki arabanın kapanan kapısının sesini duymuştum, bu da normaldi, zira temiz hava almaya veya sahilde dolaşmaya gelmiş bir insanın arabasından çıkması kadar doğal ne olabilirdi. Ama tam yanımda tatlı bir kadın sesi, "Nasılsınız İlyas Bey?" duyunca irkilmiştim. Hızla başımı sesin geldiği yöne çevirmiştim.</p>

  <p>Dr. Bânû Aksoy yanı başımda duruyordu.</p>

  <p>Kalbim heyecanla birden güm güm diye atmaya başlamıştı. Çünkü bu aklımın köşesinden bile geçmeyen bir tesadüftü. İlkyardım Hastanesi'nin güzel doktoruyla bir daha karşılaşacağımı asla ummazdım.</p>

  <p>Önce ne diyeceğimi bilemedim. Şaşkın şaşkın doktorun yüzüne baktım.</p>

  <p>"Yanılmıyorum, değil mi? Adınız İlyas'tı galiba?"</p>

  <p>Neden sonra, "Evet, efendim" diyebildim.</p>

  <p>"Bakıyorum, iyileşmişsiniz."</p>

  <p>"Sayenizde Doktor Hanım."</p>

  <p>"Yok canım, benim sayemde değil. Bünyeniz kuvvetliymiş. Kısa zamanda toparlanmışsınız."</p>

  <p>Ağzımdan birkaç kelime çıkmıştı ama heyecandan ne söylediğimi bilmiyordum. Kadıncağız hâlâ yanımda ayakta duruyordu. Neden sonra irkilerek kabalık yapmamak için ayağa kalktım. En azından bir hastasıyla ilgilenmek inceliğinde bulunmuştu.</p>

  <p>"Siz de yorgunluk atıyorsunuz galiba" diyebildim.</p>

  <p>"Evet" dedi. "Bazen eve dönmeden önce rüzgâr altında burada dolaşmayı severim, beni dinlendirir."</p>

  <p>"İyi ediyorsunuz" diye mırıldandım. "Bu sahil şeridi Boğaz'ın en güzel yeridir."</p>

  <p>O an yüzüne bakmıyordum ama onun dikkatle beni süzdüğünden emindim.</p>

  <p>"Sanırım, sizi eski bir sinema oyuncusuna çok benzettiğimi daha önce de söylemiştim."</p>

  <p>Eyvah, diye geçirdim içimden. Yine o konu açılıyordu galiba.</p>

  <p>"Artistin adını o an hatırlayamamıştım ama koğuştan çıkar çıkmaz aklıma geldi. Metin Kazak'tı ismi. Herhalde siz de tanıyorsunuzdur."</p>

  <p>Hemen "Pek sinemaya gitmem" dedim.</p>

  <p>"Sahi mi? Hayret... Niye?"</p>

  <p>Gülümsemeye çalıştım.</p>

  <p>"Bizler gariban takımındanız Doktor Hanım. Ne paramız ne de boş vaktimiz olur. Nemize gerek bizim sinema gibi eğlence.</p>

  <p>Önce sesini çıkarmadı. Hâlâ sakallı yüzüme bakıyordu.</p>

  <p>"Anlıyorum" dedi. "Fakat inanılmaz bir benzerlik bu. Şaşırdım doğrusu."</p>

  <p>Ben de gülümsemeye çalıştım.</p>

  <p>Galiba eski oyuncu Metin Kazak'tan geriye kalan sadece son derece düzgün ve beyaz dişlerimdi.</p>

  <p>"İnsan insana benzer derler" dedim.</p>

  <p>Dudak büktü ve sesini çıkarmadı. Sonra birden hatırlamış gibi mahcup bir ifadeyle hâlâ elimde tuttuğum kestane külahını doktora uzatarak, "Siz de alır mısınız?" diye sordum.</p>

  <p>Teşekkür ederim, istemem diyeceğini sanmıştım. Ama o gözleri ışıldayarak, "Bayılırım kestaneye" dedi ve hiç tereddüt etmeden elini külaha uzattı. Galiba bu içten davranışından cesaret almıştım.</p>

  <p>"Benim ameliyatımı siz mi yapmıştınız?" diye sordum.</p>

  <p>Bir yandan kestanenin kabuklarını ayıklarken başını salladı.</p>

  <p>"Evet, ben yaptım."</p>

  <p>"Yani siz cerrahsınız, öyle mi?"</p>

  <p>"Evet. Niye şaşırdınız?"</p>

  <p>"Kadınlardan pek operatör olmadığını işitmiştim de."</p>

  <p>Kestaneyi dudaklarına götüren eli havada kaldı. Yine bir süre gözlerimin içine baktı.</p>

  <p>"Kimden duydunuz bunu?"</p>

  <p>"Bilmem" diye kekeledim. "Genel de hanımların tababetin bu dalına fazla iltifat etmedikleri söylenir de."</p>

  <p>Keşke böyle konuşmasaydım.</p>

  <p>Yüzündeki o sevimli ve cana yakın hava birden kayboldu. Güzel iri siyah gözlerinde bir kuşku rüzgârı dolaşır gibi oldu ve bana o an hiç beklemediğim bir şey sordu.</p>

  <p>"İlkokul mezunu, işsiz, getir götür gibi ayak işleri yapan birisi olduğunuzu söylemiştiniz, değil mi? Herhangi bir mesleğiniz de yoktu."</p>

  <p>Başımı salladım. "Evet, Doktor Hanım."</p>

  <p>"Ama adımın Farsça olan anlamını, kadın doktorların operatörlüğe pek rağbet etmediklerini bilecek kadar da malumat sahibisiniz. Az evvel kullandığınız cümlede tababet ve iltifat kelimelerini kullandınız. Bu kelimeler cahil, kültür düzeyi düşük bir insanın rahat kullanacağı kelimeler değil. Biraz garip değil mi?"</p>

  <p>Kızarıverdim birden.</p>

  <p>"Ne demek istiyorsunuz, Dr. Hanım?" diyebildim. Durumu idare edecek Babaneler aramaya çalıştım o sırada. "Gerçi Anadolu çocuğuyum ama bu şehirde büyüdüm, yani o kadar da saf ve cahil sayılmam"</p>

  <p>Kestaneyi ağzına attı. Bir an konuyu değiştirmek istercesine gözlerini denize çevirdi.</p>

  <p>"Gökte hiç yıldız görünmüyor. Hava da oldukça soğuk, kar mı yağacak ne?"</p>

  <p>"Olabilir. Mevsimidir."</p>

  <p>"Doğru, yılbaşına yaklaşıyoruz."</p>

  <p>Yılbaşı lafını duyunca yine inanılmaz bir gaf yaptım. Bu kadar aptallık olmazdı ama ne yazık ki yapmıştım.</p>

  <p>"Demek Christmas yaklaşıyor ha? Hıristiyanlar Noel'in karlı geçmesini o sene için uğurlu addederler" dedim.</p>

  <p>Kelimeler ağzımdan döküldükten sonra da yaptığım hatayı anlamıştım, ama olan olmuştu bir kere.</p>

  <p>Doktor bu defa yüzüme bakmadan bir kahkaha atmıştı. Sonra, "Vay be" diye mırıldandı. "Meğer bizim cahil Anadolu çocuğu nelerde bilirmiş. Bunu ben bile işitmemiştim."</p>

  <p>Artık durumu tevil edecek bir Babane de aklıma gelmiyordu. Sustum.</p>

  <p>Dr. Bânû bu kez yüzüme bakmadan fısıldadı.</p>

  <p>"Hastalarımın kimliği aslında beni ilgilendirmez ama ilk kez merak ediyorum. Kimsin sen? Sıradan cahil bir Anadolu çocuğu olmadığın artık belli oldu. Düzgün konuşman, şivenin buram buram kokan düzgün İstanbul Türkçesi olması, yalan söylediğinin ispatı. Zaten daha ilk gördüğümde şüphelenmiştim. Sen aktör Metin Kazak mısın?"</p>

  <p>Aceleyle, "Değilim" dedim.</p>

  <p>"Kimsin öyleyse? Hastane kayıtlarına nüfus cüzdanına göre adının İlyas Bayram olarak geçtiğini biliyorum. Merak ettiğimden bunu öğrenmiştim. Halk bazı artistleri takma adlarıyla tanır. Bence sen Metin Kazak'sın. Ama artık bu ismi kullanmıyorsun, değil mi?"</p>

  <p>Belki ısrarla inat etmem, gerçeği ondan saklamam anlamsızdı. Öğrense ne fark edecekti sanki? Belki bu halimden dolayı biraz acıyacak, üzüntü duyacak, kendine göre ahkâm kesecek, gözden düşünce şöhretler ne hale geliyor yahu diye, hayıflanacak ama daha sonra uzaklaşıp gidecekti. Başka daha ne olabilirdi ki?</p>

  <p>Asıl sorun bendeydi.</p>

  <p>Muhtemel bir aşağılık kompleksi. Düştüğüm bu durumu kabullenemiyordum bir türlü. İnsanların beni hâlâ o erişilmez star olarak anımsamalarını istiyordum. Mesele bu kadar basitti. Oysa şimdi ayyaşın tekiydim. İzbe, leş gibi pislik kokan bir bodrum katında, üstelik iyi niyetli bir kahvecinin himmetiyle oturan, serserilerle düşüp kalkan, ömrünü ya kahvelerde ya da meyhanelerde tüketen silinip yok olmuş bir zavallıydım. Artık bu kompleks bile benim için lüks sayılırdı. Kendimi aldatıyordum.</p>

  <p>"Boş ver" dedi doktor. "Söylemek zorunda değilsin. Ben hata ettim, seni sıkıştırmamalıydım."</p>

  <p>Ağzımdan ses çıkmadı. Kelimeler boğazıma düğümlenmişti sanki. Ayağa kalktığım banka çöküverdim. Utanıyordum. Onun da son cümlesinden sonra birkaç kelime mırıldanıp uzaklaşacağını sanmıştım.</p>

  <p>Lakin hiç de öyle olmadı.</p>

  <p>Doktor yanı başıma ilişivermişti.</p>

  <p>O da boş gözlerle denizi seyrediyordu şimdi. Bu kez aramızda sıkıcı bir sessizlik başlamıştı. Konuşmuyorduk. Bir süre önümüzden geçen lüks otellerden birine ait tenezzüh teknesini seyrettik. Birden sımsıcak bir ses tonuyla fısıldadı.</p>

  <p>"Kestane çok güzelmiş. Bir tane daha alabilir miyim?"</p>

  <p>Ufak kesekâğıdını uzattım. İçinden bir tane daha çekip çıkardı. Ben ise donmuş gibi yüzüne bakmadan öylece duruyordum. O kestaneyi ağzına atarken sordu.</p>

  <p>"Siz yemiyor musunuz?"</p>

  <p>Ben de yine ses yoktu.</p>

  <p>"Tamam" dedi sonra. "O meseleyi kapatalım. Söyleyin bakalım şimdi, ameliyat yerinizde herhangi bir yanma veya sızlama hissediyor musunuz?"</p>

  <p>Daha fazla susmam kabalık olacaktı artık.</p>

  <p>"Hayır" dedim. "Hiçbir şey hissetmiyorum."</p>

  <p>"Yine de zorlayıcı hareketlerden kaçınmanızı tavsiye ederim. En azından bir ay."</p>

  <p>Susmaya devam ettim. Hem de anlam veremediğim bir şekilde. Bir yanda geçmişinin ağırlığını artık taşıyamayan, mazisinden kaçmaya çalışırken, tüm komplekslerini sergileyen zavallı bir ben, diğer yanda da bu çaresiz yaşamında gördüğü en güzel kadının az sonra yanından uzaklaşacağını bilerek üzüntü duyan diğer yanım. Şöyle kabaca bir düşündüm; acaba bir kadınla gönül macerasına girmeydi kaç yıl olmuştu? Tam hesaplayamadım. Haklı olarak kadınlar artık benden kaçıyorlardı. Müptezellerine ise ben bakamıyordum. Şu an yanımda ise, sebebi ne olursa olsun, benimle ilgilenen harika güzellikte bir kadın vardı.</p>

  <p>Dayanamayıp gülmeye başladım.</p>

  <p>Doktor gülümsememi görmüştü tabii.</p>

  <p>"Neden gülüyorsunuz?" diye sordu.</p>

  <p>Bu kez konuştum.</p>

  <p>"Halimize" dedim.</p>

  <p>Yadırgayarak beni süzdü yeniden. "Ne var ki halimizde?"</p>

  <p>"Az evvel düşündüm de... "</p>

  <p>Cümlemi tamamlamayınca o mırıldandı.</p>

  <p>"Neyi düşündünüz?"</p>

  <p>"Bana gösterdiğiniz ilgiyi."</p>

  <p>Hafif tedirgin devam etti.</p>

  <p>"Ne var ki bu ilgide? Bir doktor hastasının durumunu merak edemez mi? Unuttunuz mu yoksa yaklaşık on beş gün önce sizi ameliyat etmiştim."</p>

  <p>"Her ameliyat ettiğiniz hastanızla böyle ilgilenir misiniz?"</p>

  <p>Omuzlarını silkti Dr. Bânû.</p>

  <p>"Görürsem, tabii ilgilenirim."</p>

  <p>"Ama benimle ilgilenmenizin sebebi sadece hastanız olmam değil, merakınız. Bana hep çözülmemiş bir bilmece gibi baktınız. Önce beni bir aktöre benzettiniz, yanıldığınızı anlayınca da büsbütün ilgi duydunuz. Bu tuhaf benzerliğe bir anlam veremiyordunuz. Sonra tesadüfen bu akşam karşılaşınca merakınız daha da arttı."</p>

  <p>Sinirleneceğini sanmıştım, ama öyle olmadı.</p>

  <p>"Garip bir insanız" diye mırıldandı. "Artık kim olduğunuz önemli değil, sizi bir aktöre benzetmekte yanılmış da olabilirim. Fakat bir nedenle siz gerçek kimliğinizi saklamak gereğini duyuyorsunuz ve ben bundan eminim."</p>

  <p>"Olabilir" diye başımı salladım.</p>

  <p>Yine konuyu değiştirdi.</p>

  <p>"Beyoğlu'nda oturuyorsunuz, değil mi?"</p>

  <p>"Evet."</p>

  <p>"Ve buraya dolaşmaya geldiniz."</p>

  <p>"Doğru."</p>

  <p>"Sık sık gelir misiniz Bebek'e?"</p>

  <p>"Pek sık değil. Zaten on günden beri bu ilk sokağa çıkışım."</p>

  <p>Dönüp bir daha baktı yüzüme.</p>

  <p>"Size bakan bir yakınınız var mı?"</p>

  <p>"Kimsem yok."</p>

  <p>Yine gülümsedi ama belli etmemeye çalıştı. Sanırım yalan söylediğimi düşünmüştü. "Tabii işsizliğiniz de devam ediyor."</p>

  <p>Hiç duraklamadan cevap verdim.</p>

  <p>"Evet."</p>

  <p>İş aramayı düşünmüyor musunuz?"</p>

  <p>"Bana kimsenin kolay kolay iş vereceğini sanmam."</p>

  <p>"Neden?"</p>

  <p>"Çünkü ben bir alkoliğim."</p>

  <p>"Yine yalan söylüyorsunuz. Mesela şu an alkollü değilsiniz."</p>

  <p>"Evet, bu gece içmeye henüz başlamadım."</p>

  <p>"Saat yedi buçuğa geliyor. Bir alkolik için geç kalmış sayılmaz mısınız?"</p>

  <p>"Söylediğime inanmadınız galiba?"</p>

  <p>"Kusura bakmayın ama inanmadım."</p>

  <p>"Hayret!" diye fısıldadım. "Alkolik olmadığıma ilk inanan kişi sizsiniz."</p>

  <p>"Ne diyebilirim ki? Sizi hiç içkili görmedim."</p>

  <p>"İyi ki görmediniz. Zira berbat, çekilmez bir adam olurum."</p>

  <p>"Her neyse" dedi doktor. "Sizi tekrar gördüğüme memnun oldum. Ben artık gitmeliyim. Bu kısa sohbet için teşekkür ederim. İyi akşamlar."</p>

  <p>"Ben de memnun oldum hanımefendi" dedim. "Her şeye rağmen sizinle sohbet hoştu."</p>

  <p>Doktor banktan kalktı. Arabasına doğru yürüdü. Yanımdan ayrılınca içimde tuhaf bir boşluk hissettim. Komikti belki ama bu konuşmanın daha uzamasını çok istemiştim. Başımı çevirip arkama bakmak istememiştim. Arabanın kapısının açılıp kapandığını duydum. Az sonra motoru çalıştırıp uzaklaşacaktı.</p>

  <p>Bekledim. Ama motor sesini duyamıyordum. Birden arabanın kapısının yeniden açıldığını duyunca merakımı yenemeyip arkama döndüm. Dr. Bânû arabadan çıkmış yanıma dönüyordu. Bir yandan da çantasını açmış içinden bir şey çıkarmaya çalışıyordu.</p>

  <p>" İlyas Bey" dedi yanıma gelince.</p>

  <p>"Efendim?"</p>

  <p>Ufak bir kartvizit uzattı.</p>

  <p>"Burada telefon numaralarım yazılı. Şayet iş ararsanız beni bir arayın, size yardımcı olabilirim."</p>

  <p>Yüzüne bakakaldım. Bu hiç beklemediğim bir jestti. "Emin misiniz?" dedim.</p>

  <p>"Kesinlikle. Aksi halde size kartımı vermezdim."</p>

  <p>Gülümsedim yine.</p>

  <p>"Sizi mahcup edebileceğimi hiç düşünmediniz mi?"</p>

  <p>"Size güveniyorum."</p>

  <p>Israr ettim.</p>

  <p>"Ama daha ne tür bir iş yapabileceğimi bile sormadınız."</p>

  <p>Gülümseyip, "Önemli mi?" diye sordu.</p>

  <p>Ne diyeceğimi kestirememiştim. Zaten o da daha fazla oyalanmadan kartı elime tutuşturup geri dönmüştü. Şimdi hayretle ona bakıyordum. Tam arabadan içeriye adımını atarken bir an durup seslendi.</p>

  <p>"Haa" dedi. "Kestaneler için teşekkürü unuttum. Çok lezzetliydiler."</p>

  <p>Hiçbir şey diyemeden arkasından bakakalmıştım.</p>

  <p>&nbsp;</p>
</body>
</html>
