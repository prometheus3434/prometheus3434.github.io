<html xmlns="http://www.w3.org/1999/xhtml">
	<head>
		<title>6-2</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:dbad7b6b-244c-45e6-9cd2-ece8b7dcb6ca" name="Adept.expected.resource"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-3">2. Temeller  </p>
			<p class="paragraf">Daha ileri gitmek için temel psikanalitik fikirlerden bazılarını ortaya koymamız gerekiyor. Bu fikirler sayesinde psikozun ayırıcı yanlarını incelemeye geçebileceğiz: ne olduğunu, nereden geldiğini ve ne gibi biçimler alabileceğini. En kolayı, savunma mefhumundan başlamak olur. 1890’lardaki ilk yazılarında Freud insan ıstırabının çoğu bakımdan, rahatsız edici düşünce ya da imgelere karşı kendimizi nasıl savunduğumuzla bağlantılı olduğunu ileri sürmüştür. Sarsıcı bir olay yaşadığımızda ya da tatsız bir düşünceye kapıldığımızda, bu konuda bir şeyler yapma eğiliminde oluruz. Bu olay veya düşünceyi bilincimizde, yani bizi etkilemeye devam edeceği bir yerde tutamaz, dönüştürmeye çalışırız. Bunun en açık yolu, olup bitenleri tamamen unutmaktır. Hatırlamaya tahammül edemediğimiz şeye amnezi uygularız. Herkes günlük hayattan aşinadır buna, yaşanan bir üzüntü veya tartışma hızla hafızadan silinebilir.   </p>
			<p class="paragraf">Olağan atışmalar çoğunlukla bir parça gayretle hatırlanabilirken, Freud daha temelde yatan travmalar ve rahatsız edici düşünce çizgileri söz konusu olduğunda, bunlara erişimin hiç de kolay olmadığına inanıyordu. Bunlar öylesine derine gömülüdür ki, aradığımızda uysalca kendilerini göstermezler. Fakat ipucu bırakırlar: unutulan anının yerine bir semptom ortaya çıkar, geri dönüp duran bir hayalet misali. Bu bir fobi, tik, başağrısı, takıntılı bir düşünce, bir felç yahut hayatımıza karışan başka tür bir zihinsel ya da fiziksel müdahale olabilir. Semptom çoğu zaman tıbben açıklanabilir değildir; canımızı sıkar, ama nedeni konusunda bilincinde olduğumuz hiçbir bilgi yoktur.    </p>
			<p class="paragraf">Freud’un verdiği örneklerden birinde hastası Emma, mağazaya tek başına girme fobisinden şikâyetçiydi. Bunu on iki yaşından kalan bir hatırayla ilişkilendiriyordu: Bir mağazaya girdiğinde, iki satıcının birlikte gülüştüğünü görmüştü. Dehşet içinde dışarı fırladı; adamların kendi üstündeki kıyafetlere güldüğünü ve içlerinden birini cinsel açıdan çekici bulduğu fikrine kapılmıştı. Çok geçmeden, ilkini dönüştüren ikinci bir anı ortaya çıkar: Emma’nın sekiz yaşındayken iki defa gittiği bir şekerci dükkanı. İlk seferinde dükkan sahibi, kıyafetlerinin üstünden cinsel organına dokunmuş, buna rağmen dükkana bir kez daha gitmişti. İki sahneyi birbirine bağlayan Emma, daha yakın tarihli hatıradaki satıcıların gülüşünü gördüğünde, dükkan sahibinin yüzündeki sırıtışı anımsamış olduğunu fark etti. Dükkanlarda yalnız kalma korkusu yaşarken bunların hiçbiri aklında yoktu oysa, ta ki söz konusu hatıralar uyandırılıp birbirlerine bağlanıncaya kadar.   </p>
			<p class="paragraf">Dolayısıyla semptom, yani onun fobisi, Freud’la gerçekleştirilen analitik çalışmaya kadar hatırlanmamış olan bu travmatik sahnelerin anısına dikilmiş bir abide gibi iş görmüştür. Bu tür savunma – Freud’un deyimiyle bastırma” – nevrozun ayırıcı özelliğidir ve Freud birçoğumuzun bebeklik ve çocukluk dönemini hemen hiç hatırlamamasının sebebinin bu olduğuna inanır. Annemizden uzaklaştırılmamız ve bebeklikteki sevgi taleplerimizin karşılıksız kalması gibi trajik olaylar, hayatımızın ilk yıllarının üzerine bir amnezi perdesinin inmesine yol açar. Sahip olduğumuz tek tük, çoğunlukla eften püften, masum hatıralar da, arkasında doğrudan hatırlayamadığımız önemli ve sancılı deneyimler bulunan perdeler gibidir.   </p>
			<p class="paragraf">Freud’a göre tek savunma tarzı amnezi değildi. Bir bastırma daha vardı: yer değiştirmeyle [<span class="CharOverride-2">displacement</span>] iş gören, bir olayın taşıdığı duygusal yükü ufak ve tesadüfi bir ayrıntıya kaydıran bir bastırma. Şekerci dükkanı örneğini ele alırsak, kişi olup biten her şeyi tamamen hatırlayabiliyor gibidir: dükkan sahibi, cinsel saldırı ve dükkandan kaçış tümüyle tarif edilir, fakat olup bitenin öneminden eser yoktur. Böyle bir durumda kişi, mesela kapıların doğru dürüst kapatılmadığı korkusuna kapılıp her gün saatlerce evdeki her kapının sıkı sıkıya kapatılmış olduğunu kontrol ediyor olabilir. Bu semptom – saplantılı kapı kontrol etme ritüeli – ile herhangi bir hatıra gibi anlatılan o sahne arasında doğrudan bir bağ görünmez. Oysa olayın duygusal ve travmatik yükü, kapı ayrıntısına kaydırılmıştır; o kişinin malum dükkana girip çıkarken kullandığı kapının yankılanıyor olduğu da düşünülebilir.  </p>
			<p class="paragraf">Bu noktada, klinik açıdan önemli hatıraların tespiti genellikle zordur, zira düz bir ifadeyle, hiç de önemli bir şey olmamış gibi anlatılabilirler. Semptomu hatıralara bağlayan ipliklerin izini sürmek gerekir ve bu süreçte kişi söz konusu olayların gerçekleştikleri dönemde kendisi için ne anlama geldiklerinin farkına varabilir bazen. Doktorların her gün karşılaştığı bir şeydir bu: hastalarına belli bir fiziksel semptomun ortaya çıktığı dönemde önemli bir şey yaşayıp yaşamadıklarını sorduklarında. Olumsuz bir yanıtın ardından, o dönemde yaşanmış, ama kişinin düşüncelerinden uzak tuttuğu bir yas, bir ayrılık, yahut alakalı başka bir olayın açığa çıkması için ayrıntılı bir sorgulama gerekebilir.    </p>
			<p class="paragraf">Bastırmanın bu iki türü –amnezi yoluyla bastırma ile yer değiştirme yoluyla bastırma – nevrozun iki temel biçimini belirler: histeri ve saplantı. Günlük hayatın her yerindedir bunlar, ama saplantılı savunma tarzı o kadar dikkat çekmeyebilir, zira kişi bundan pek şikâyet etmez. Histerik semptomlar daha gürültücü olabilir ve tanıklık edecek birini – doktor, sevgili, aileden birileri veya arkadaşlar – ararlar. Histeri ve saplantılı nevrozda görülen semptomların özelliği, bunların soru sorma yolları olmasıdır – kişinin cinselliği ve varoluşuyla ilgili bir soru. Emma’nın dükkanlara tek başına girme fobisinin ötesinde, bir erkek için cinsel bir nesne olmanın ne demek olduğuna ilişkin bir soru yatıyor olabilir.   </p>
			<p class="paragraf">Bir hastam, daima kendisine ikircikli davranan erkeklerle ilişkiye giriyor olmaktan şikâyetçiydi: “Onlarla birlikteyken nerede durduğumu hiç bilmiyorum” demişti. Ama kendisinden hoşlandığı belli olan erkeklerden kaçıyordu hep. Bu semptomun, “Senin için neyim ben?” sorusunu sorup durmanın bir yolu olduğunu anladı; birlikte olduğu kişinin sevgisi apaçık ortada olduğunda sorulamayan bir soruydu bu. Cinselliğe veya varoluşa ilişkin ikilemlere hayatımız içinde hazır bir çözüm bulunmadığında, epey bir zamanımızı bu soruları farklı yollardan sormaya harcayabiliriz. Hastamın bir ilişkiden diğerine hareketi, dişiliğine (<span class="CharOverride-2">femininity</span>) ilişkin sorgulamayı sürdürmenin bir yoluydu. Sık sık, dişilik ya da erkekliğin bir kuşaktan diğerine aktarılmasında sorunlar olduğunu görürüz: anne kızına dişil bir kimlik bahşetmemekle yahut kendisi yeterince dişi olmamakla suçlanır; baba ise oğlunu yetişkinlik hayatına sokamamakla, kendi ideallerine ters düşmekle, vb.   </p>
			<p class="paragraf">Peki ya semptomların bir soru sorma değil de, bir çözüm dayatma yöntemi olduğu ortaya çıkarsa? Nevroz ile psikoz arasındaki en temel farklardan biri budur işte. Ernst Kretschmer’in aktardığı Helene Renner vakasında genç bir kadın, iş arkadaşından hoşlandığını hisseder. Katı bir ahlak anlayışı vardır ve bu cinsel itkilere karşı koyar. Düşüncelerini bastırmak için elinden geleni yaptığı için adamla birlikteyken son derece sakınımlı davransa da, ilgisinin karşılıklı olduğunu belli bir düzeyde hissetmiştir. Adam ofisteki diğer kızlarla konuşacak olduğunda canı yanmakta, karşı karşıya oturduğu adamın bakışına artık katlanamamaktadır; bu itme çekme karışımıyla uzun süre mücadele eder. Sonra daha önce yaşadığı bir şeyi düşünmeye başlar: şimdi evinde yaşadığı amcasının on iki yaşındayken zorla kendi yatağına girişini. Hiçbir şey olmamışsa da, hamile kalabileceğinden endişelenmiş ve kendini bu dayanılmaz düşünceyle paylamıştır. Şimdiki erotik arzularıyla birlikte, fena bir yaratık olduğuna ikna olmuştur.   </p>
			<p class="paragraf">Şehvet dolu görünüşünün insanlar tarafından fark edildiğini düşünmeye başlar ve hamile olabileceği fikri bir kez daha kendini dayatır. Halasına açılmak da kar etmez, hatta bunları açık bir pencere önünde konuşurlarken halası rahatsız olur. Bu noktada her şeyin bittiğini hisseder. Sokaktaki insanların kendisine baktığını düşünmekte, hamileliğine atıfta bulunan ifadeler duymaktadır artık. Hamile olmasının tüm doğa kanunlarına aykırı olduğunu bilmesine rağmen, uykusunda birilerinin ona meni aşılamış olup olamayacağısorusu aklına takılmıştır. İş yerindeki konuşmalarda da ondan bahsedilmeye başlanır: “Kötü kız”, “Tam bir domuz!”   </p>
			<p class="paragraf">Polisin kendisini ve amcasını tutuklamak için eve gelmek üzere olduğundan korkmaya başlar. Gazetelerde işlediği günahlara anıştırmalar yapılıyor, her geçen gün hakkında daha fazlası açığa çıkıyor gibidir: “Bir süre sonra her şey benimle ilgili görünmeye başladı; öyle ki işittiğim sohbetlerde, okuduğum gazetelerde bana yönelik suçlamalardan başka hiçbir şey yoktu.” Eski işine ve doğup büyüdüğü yere dönmek bir düzelme getirir, fakat diğer insanlarla dip dibe çalışmak zorunda kaldığında işler tekrar kötüye gider. Günün birinde üzerine “1906” rakamı oyulmuş bir tuğla gördüğünde, bunun o genç adama tutulduğu tarihe gönderme yaptığını düşünür. Başka emarelerden yola çıkarak polisin düşüncelerini okumak için bir makine kurduğu, daha sonra da hissettiği cinsel itkilerin başka insanlar tarafından dayatıldığı sonucuna varır.   </p>
			<p class="paragraf">Emma vakasından çok farklı görünüyor bu vaka. Düşüncelerin cinsel muhtevası bastırılmış değil, daha ziyade başkalarına atfedilmiş durumdadır. Tüm dünya kendisi hakkında bir şeyler biliyor ve ahlaksız cinselliği yüzünden onu ayıplıyor gibidir. Tek başına bir dükkana girememe Emma için karanlıkken, Helene için kendi semptomu şeffaftır: Halka açık yerlerden uzak durmasının sebebi, hamile ve ahlakı düşük bir kadın olduğunun oradaki herkes tarafından biliniyor olmasıdır. Emma’da cinsel saldırıyla bağlantılı bilinçdışı bir hamilelik fikri bulunsaydı şayet, karında şişlik veya sırt ağrısı gibi hamile olmakla ilişkilendirdiği bir semptom gelişebilirdi. Ama hamilelik fikrinin kendisi bilince girmeyip, bastırılmış kalacaktı. Oysa Kretschmer’in psikotik hastasında, hamile olduğu fikri gün gibi, ayan beyan ortadaydı.   </p>
			<p class="yildiz"><span class="CharOverride-10">~</span>  </p>
			<p class="paragraf">Nevroz ile psikoz arasındaki bu farkı nasıl açıklayabiliriz? Freud psikozda çok daha güçlü bir savunma mekanizması bulunduğuna inanıyordu; sanki o tatsız düşünce bilinçten öyle bir kuvvetle ayrılıyordu ki, dışarıdan geri dönüyordu. Bastırma hep kısmidir ne de olsa: arkasında semptomlar bırakır, bunlar da bastırılan malzemenin izini sürmek için kullanılabilir. Oysa Freud’a göre psikozda çok daha köklü bir süreç söz konusuydu. Rahatsız edici fikir veya deneyimler sırf unutulmakla ya da duygusal yüklerini kaybetmekle kalmıyor, tümüyle imha ediliyorlardı. Kişi sanki bu fikirler hiç varolmamış ya da psişeden kovulmuş gibi davranıyordu. Freud’un 1894’te dediğine göre, “Ego uyumsuz fikri duygusuyla birlikte reddedip bu fikir sanki hiç ortaya çıkmamış gibi davranır. Fakat bunu başarıyla gerçekleştirdiği andan itibaren, özne psikozun içindedir.”   </p>
			<p class="paragraf">Freud’a göre kilit nokta, rahatsız edici fikrin içeriği değil, onu reddetme (“Verwerfung”, Lacan’ın tercümesiyle “dışarı-atma” [<span class="CharOverride-2">foreclosure</span>]) mekanizmasıdır. Freud’un verdiği örneklerden birinde, komşularının, pansiyoner olarak konuk ettiği bir adamla arasındaki ilişkiye dair imalarda bulunduğu şeklinde paranoid fikirler geliştiren bir kadın vardır. Adamla aralarında cinsel bir sahne geçmiştir sahiden; sonradan bunu inkar etmiş, etrafındakilerin dedikodularından başka bir şey olmadığında ayak diremiştir. Freud’a göre, başlangıçtaki “kötü kadın” suçlamasının aslında kendi dışından geldiğini kabul ederek kendini bu suçlamadan esirgemişti: iç eleştiri artık dışarıdan geliyormuş gibi duyuluyordu. İçeriden gelen hükmü kabul etmek zorunda kalacakken, şimdi onu dışarıdan gelen bir şey olarak reddedebiliyordu.   </p>
			<p class="paragraf">Bu süreçte bir katıksızlık vardır. Nitekim kişinin reddettiği o düşüncelere aslında rahatsız edici veya tatsız dahi denemez, zira bunun için bir tür düşünme gerekir. Freud’a göre bunlar aslında düşünülebilir değildir; hiçbir zaman zihnimize doğru dürüst kaydedilmemiş gibidirler. Dolayısıyla, kişinin bu düşünceler için hiçbir sorumluluk üstlenememesi mümkündür: başkalarına atfedilmiş halde dışarıdan geri dönerler, o kadar. Henri Flournoy’un anlattığı bir vakada, altmışlarındaki bir kadın, Dr. C diye birinin kendisine kumpas kurduğuna ikna olmuştu. Adam onu takip etmek için casuslar gönderiyor ve yakınındayken “duyularına şoklar göndererek” (kadın algılıyordu bunları) doğrudan bedenine müdahalede bulunuyordu. Bu bedensel duyumsamalar adeta kendisine “büyü yapmış” adamın dışarıdan etkisinin sonucuydu. Aslında kadın bir yıl önce damarlarındaki varisler sebebiyle bu doktor tarafından tedavi edilmişti ve o zaman sanki “her tarafımı alevler sarmış” gibi bir “sıcaklık, sanki birisi göğsümden ve sırtımdan sıkıyormuş gibi başıma doğru yükselen bir sıcaklık” hissettiğini anlatıyordu: “Hayatımda daha önce hiç böyle bir şey hissetmemiştim.” Doktora her göründüğünde bu fiziksel hissi, bu “sarsıntı”yı yaşar: “Bunu hissettiğimde, genç bir kadının böyle ansızın âşık olabileceğini düşünmüştüm.” O andan itibaren, adamın kendisini takip ettiğine, gözetlediğine ilişkin fikirlere kapılmaya başlar; oğlunun da, doktorun metresi olduğundan şüphelendiğini düşünür.    </p>
			<p class="paragraf">“Sıcaklık” ve bedensel hislere ilişkin tarifler açıkça erotik bir tepkiyi akla getirmektedir, fakat bunlar öznel olarak sahiplenilemediği için, sistematik bir şekilde dışa aktarılmış, kendi cinselliğine ait veçheler değil, doktorun yaptığı bir büyünün sonucu sayılmıştır. Bu noktada nevrotikte görülen dil sürçmeleri ile psikotikte görülen halüsinasyonları karşılaştırabiliriz. Dili sürçen bir nevrotik mahcup olur, kendini sorumlu hisseder, çünkü sürçmenin kendisinden geldiğinin farkındadır. Oysa psikotik halüsinasyonda rahatsız eden unsurun dışarıdan kaynaklandığı kabul edilir: biz değil, Öteki, “içeriden” değil, “dışarıdan”. Nevrotik dil sürçmesinde olduğu gibi kendimize rağmen konuşan biz yerine, doğrudan bizimle konuşan bir Öteki vardır.    </p>
			<p class="paragraf">Freud’a göre bir düşünce öyle amansız, aşırı bir şekilde dışa yansıtılır ya da koparılır ki, kişi bu düşüncenin kendisinden kaynaklanıyor olabileceğini hiç mi hiç fark edemez. Reddedilen fikrin özümsenmesinde bir tür imkânsızlık söz konusudur. Yahut kişi kaynağın kendisi olduğunu kabul edebilir, ama ancak benliğinde bir yarılma varsayarak: ben değil, içimdeki yabancı bir biyolojik süreç. Charles Melman işitsel halüsinasyonlar yaşayan genç bir adamın vakasını anlatır: Sesler önceleri düşünce ve eylemleri üzerine yorumlarda bulunurken, daha sonra bunları öngörüp kendisiyle tuhaf diyaloglara girmeye başlamıştı. Dediğine göre son derece tumturaklı konuşuyor, kendisinin bile bilmediği terimler kullanıyorlardı. “Psikomotor”, “varoluşsal”, “halüsinoz” ve “gri madde” gibi sözcüklerin anlamlarına sözlükten bakmak zorunda kalmıştı. Peki konuşan kimdi, diye sorar Melman. Genç adamın yanıtı net olur: “Nöronlarım” der. “Beynim konuşuyor, konuşan benim, biliyorum.” Bunu söyledikten sonra sorar: “Beyin bölünür mü?” Hayatını işgal eden fenomenlerin mahallinin kendi benliği olduğunu kabul etmesine rağmen, yine de bunları bölünmüş bir beyin biçiminde dışsal, dışarıdan gelen şeyler addetmektedir.  </p>
			<p class="paragraf">Bastırma, önceden simgeselleştirilip yapılandırılmış, önceden düşünülmüş şeyler üzerinde iş görürken, daha aşırı olan dışarı-atma (<span class="CharOverride-2">foreclosure</span>) mekanizması o ilk içeri alma//bütünleşme aşamasına meydan vermez. Reddedilen unsur kişinin zihin dünyasından içeri hiç sokulmamış, simgeselleştirme olanağı olmamış gibidir. Özümsenemeyen bir anlam (<span class="CharOverride-2">signification</span>) gibi, düşünülemeyen bir şey gibidir. Bilinçdışında hiçbir yeri olmadığından, kişinin düşünce süreçlerinde ya boş bir nokta olarak kalacaktır, ya da kimi durumlarda dışarıdan, kendisine ait olduğuna dair hiçbir his uyandırmayan bir halüsinasyon biçiminde geri dönecektir. Dolayısıyla kişinin buna bir açıklama getirmek için elindeki her türlü bilgiyi kullanmasında şaşacak bir şey yoktur: beyindeki nöronlar, radyo dalgaları, polisin ayarladığı bir makine, vb.   </p>
			<p class="paragraf">Bu sürece klinikten bir örnek verelim. Bir kadın hasta, iş arkadaşlarından birinin kendisini zehirlemekte olduğu şeklinde hezeyanlı bir düşünce geliştirmişti. Uzun bir toplantı sırasında öksürüp duran bu adamla yan yana oturmuş ve bundan birkaç gün sonra rahatsızlanınca, adamın kendisine kasten hastalık bulaştırdığına inanmıştı. Dediğine göre, şimdi “içimde büyüyen bir şey”, “adamın oraya koyduğu bir şey” vardı. Virüsün vücudunda dur durak bilmeden büyüyüp, sonunda göbeğini patlatacağını hayal ediyordu. Çocukluk ve ergenlik çağında, annesinden dişi üreme organları hakkında tek kelime duymamıştı: hiç adet görmemişti ve adeta vücudunda cinsiyetle ilgili bir bölge yok gibiydi. Annesi üzümlerin çekirdeklerini bile çıkartıyordu, üremeye kadir bir iç bölgeleri olduğunu yadsımak istercesine. Kadın için düşünülebilir olmayan hamilelik fikri, hezeyanlı bir biçimde geri döndüğü görülüyor: adamın biri içine, büyüyüp günün birinde patlak verecek zehirli bir parça yerleştirmiştir.   </p>
			<p class="paragraf">Psikotik süreç, sonrasında dışarıdan geri dönecek bir düşüncenin reddedilmesiyle kalmayıp bu düşüncenin dönüştürülmesini, savunmayı daha da etkin kılan bir değişiklik geçirmesini de içerebilir. Nitekim Flournoy’un aktardığı vakadaki kadının başlangıçtaki hezeyanlı düşünceleri şekil değiştirmiş, çok geçmeden aslında gelininin doktora karşı erotik duygular beslediğini, doktor kendisine yaklaştığında ortaya çıkan fiziksel hislerin de gelinine ait olduğunu düşünmeye başlamıştı. Böylece doktora karşı kendi hissettiği erotik duygular reddedilip önce adama, sonra geline atfediliyor, kendisine düşen bir sorumluluk kalmıyordu. Adamı takip etmek istediğini kabul etmektense, onun kendisini takip ettiğinden şüphesi yoktu. Hissettikleri özümsenemiyor, fakat bastırılmak yerine şiddetle zihnin dışına atılıp hezeyanlı biçimde geri dönüyordu. Hezeyanın aldığı ikinci biçim kendi payını daha da azaltmıştır: onun olayla artık hiç ilgisi yoktur, hepsi gelininin suçudur, gelini hakkındaki hakikati bildiği için de takip ve gözetim altındadır.    </p>
			<p class="yildiz">~  </p>
			<p class="paragraf">Hastanın gerçeklik deneyimi böylesine aniden ve kökünden değişebiliyorsa, böyle toptan dönüşebilen bir dünyanın nasıl bir şey olduğu sorusunu sormamız gerekiyor. Emma sırf dükkanlara yalnız başına girmeyerek gerçekliğinin bir kısmından sakınabiliyorsa, Kretschmer ile Flournoy’un hastaları dünyanın kendileriyle konuştuğuna, gazetelerin ve hatta tuğlaların kendilerine mesaj gönderdiğine inanabiliyorsa… Ne tür bir dünya böyle ürkütücü ve tuhaf bir başkalaşıma maruz kalabilir?    </p>
			<p class="paragraf">Gerçekliğin psikozun belli uğraklarında dağılması, onun gerçekliğin ilk başta nasıl bina edildiğine ve kurulduğuna dair ipuçları sağlıyor bize. Komşu dedikoduları, sokaktaki anıştırmalar, gazetelerdeki ifadeler, konuşan nöronlar ve mesaj gönderen tuğla – tüm bunlar dünyanın konuşmaya başladığını göstermektedir. O kişinin gerçekliğinde her şey bir işaret/im haline gelmiştir, onunla iletişime geçer, ona fısıldar, hitap eder: bir zamanlar suskun olan gerçeklik, artık susmak bilmiyordur. Gerçekliğin bunu yapabiliyor olması, kısmen dilden yapılmış olduğuna işaret etmiyor mu?   </p>
			<p class="paragraf">Psikiyatrinin “zihinsel otomatizm” adını verdiği durumda kişi, her hareketinin ya da aklından geçen her düşüncenin iç veya dış bir ses tarafından yorumlandığını hissedebilir: varoluşu üzerine aralıksız bir tür yorum. “Şimdi dükkana girdi, şimdi gazete alıyor . . .” Kimi zaman bu dilin doğrudan bir muhtevası bulunmaz: kişi kendisine sürekli bir şeyler söylendiğinin farkındadır, ama tam olarak ne söylendiğine dair hiçbir fikri yoktur. Bitmek bilmeyen bir mırıltı ya da fısıltı vardır, o kadar; üstelik bu da sonradan bir tehdit veya tehlike olarak yorumlanabilir. Dili kendi kendine çalışan haliyle, adeta günlük yaşantımızdan kopmuş olarak gösteren bir durumdur bu. Dil özerk bir şekilde işlemeye başlamıştır.    </p>
			<p class="paragraf">Kimi durumlarda sözcükler gerçekliği tutamaz hale gelir. Marguerite Sechehaye’ın şizofreni tanısı konulan, fakat uzun bir terapiden sonra hastaneden ayrılıp, ilgilendiği alanda kariyerini sürdürebilmiş ve yaşadıklarını yazmış olan genç hastası Renée bunu keskin bir dille tarif etmiştir. Bu muazzam metinde anlamın nasıl dağıldığını kayda geçirir: “Gözüm bir sandalyeye takıldı, sonra da bir masaya; bunlar da canlıydı, kendilerini öne çıkarıyorlardı. Adlarını söyleyerek etkilerinden kurtulmaya çalıştım. Dedim ki, ‘Sandalye, sürahi, masa, bu bir sandalye.’ Ama sözcük kof kof yankılandı, anlamından eser yoktu: nesneyi terk etmiş, nesneden ayrılmıştı, öyle ki bir yanda alaycı, canlı bir şey vardı, diğer yandaysa manasız kalmış bir ad, içi boş bir zarf. İkisini bir araya da getiremeyince, önlerinde korku ve acz içinde kalakaldım.” Burada gerçekliğin dili arıza yapar ve imleyenle (Renée’nin bahsettiği sözcükler) nesne arasındaki gedikle yüz yüze kalırız.   </p>
			<p class="paragraf">Bu örnekler dilin bilincimizin denetiminden kurtulabildiğini ya da Renée’de olduğu gibi düpedüz dağılıp gidebildiğini göstermektedir. Gerçeklik diye kabul edegeldiğimiz şeyin aslında farklı düzeylerden oluştuğuna işaret ederler: tuğlalar, gazeteler, masalar ve sandalyeler… Bunların hepsi günlük anlamlarını kaybedip gizemli ve tehditkar hale gelebilmektedir. Günlük anlamlarının kaybolması, anlamın onlara içkin olmadığını gösterir: “imleyen” dediğimiz şeylerdir bunlar ve “imlenen” adını verdiğimiz alışıldık anlamlarından kopabilirler. Gerçeklik imleyenle imlenenin birbirine lehimlenmesini içerir, bu sayede şeylerin ne anlama geldiğini sorup durmayız. Ama ileride inceleyeceğimiz nedenlerle psikozda, belli anlarda bu boyutlar birbirinden ayrılır.   </p>
			<p class="paragraf">Dil her şey değildir tabii; dünyamızın dokusunda yer alan başka bir ipliği daha aydınlatır psikoz. Görsel imgelerin ayrı bir hayat yaşıyormuş gibi göründüğü, kişinin imgesiyle kendisi arasında tam bir kopuş yaşanan vakalar vardır. Şizofren bir kadın, evlendikten sonra yemek odasına bir ayna yerleştirir; dediğine göre, bu aynaya baktığında, aynanın bir parçası haline geldiğini hissediyordur. Kendi imgesi aynanın arkasındaki metale hapsolmuştur. Ayna evinden çıkarıldığında bunu kendi bedeninde hisseder, sanki ayna onu ihtiva ediyormuş gibidir.   </p>
			<p class="paragraf">Çizgi filmlerde uçurumun kenarını geçtikten sonra dahi koşmaya devam eden karakterler görürüz bazen. Keza gezinmeye devam eden kafası kesik tavuklar gördüğümüz o korkunç çiftlik manzaralarını da düşünebiliriz. Psikotik insanların bazıları günlük hayatlarını işte böyle tarif eder: çoktan ölmüşler de bedenleri henüz bunu fark etmemiş gibidir. Ortalıkta gezinip toplumsal işlevlerini yerine getiriyor, ama kendilerini herkesten fersah fersah uzak hissediyorlardır. Beden imgesi, bilinçli bir sahiplik veya denetimden uzaklaşmıştır. Bu örnekler bedenlerimizin bir imgede birleştirilip bir arada tutulması gerektiğini göstermektedir. Bu süreç hasar gördüğünde, imge başını alıp gider – bedenimizin görsel biçimi aslında bizim bir parçamız değilmişçesine.   </p>
			<p class="paragraf">Bedenin kendisi de verili bir şey değildir. Bedeni olmadığından yakınıp duran bir hasta, var olduğundan emin olmak için, gün boyu diliyle ağzının içine dokunmak zorunda kalıyordu. Başka biri de, bedeninin paramparça olduğunu ve parçalarını başka insanlarda gördüğünü anlatmaktaydı. Şu alıntılardan da anlaşılabileceği gibi, bedendeki bu dağılma psikozda yaygındır: “Bacaklarım bana ait değil, başka birinin bunlar. Çalışıyorlar mı diye görmek için hareket ettiriliyorlar”; “Her an bin parçaya ayrılacakmışım gibi geliyor”; “Midemi başkasınınkiyle değiştirdiler.” Şizofrenide özne bedeninin kendisine ait olmadığını, aslında başka biri olduğunu yahut –Flournoy’un aktardığı vakada olduğu gibi– fiziksel duyumlarının başka birine ait olduğunu hissedebilir.   </p>
			<p class="paragraf">Şizofren özne vücudunun herhangi bir kısmında konumlanmayan, acayip ve saldırgan duyumlara maruz kalabilir. Schreber uyarılmanın çoğu insanda cinsel organlarda konumlandığını, oysa kendisinde vücudunun tamamına yayıldığını (“kafamın üstünden tabanlarıma kadar”) gözlemlemişti. Uyarılma hisleri bedeni işgal edip ya acı ya zevk ya da ikisinin karışımı olarak deneyimlenebilir. Bu deneyimler çoğunlukla devamlıdır, dur durak bilmeyen bir saldırı gibidir: duraksama, ara verme yoktur, kişinin sığınabileceği güvenli bir yer yoktur. Bir kaçış aranır haliyle, etrafı kuşatan bu duyumları alt etmek ya da hafifletmek için bir yol bulunmaya çalışılır.   </p>
			<p class="paragraf">Lacan bu üç boyutun –dil, görsel imge, beden– birbirine bağlanmasıyla hayatımızın dengesini bulduğunu, hatta temel gerçeklik hissimizin böyle oluştuğunu düşünmüştür. Birbirlerinden ayrılacak olurlarsa, bu üç boyutun her biri kişinin hayatını yıkıp geçebilir. Lacan bunlara “simgesel”, “imgesel” ve “gerçek” adını vermişti. Simgesel, dilin ve yasanın dünyasıdır; imgesel, beden imgesidir; gerçek de bedenin libidinal hayatı, üstümüze çullanan o marazi uyarılma ve heyecan halleridir. Peki bunlar birbirlerine nasıl bağlıdır? Ve bunun psikozla ilişkisi nedir?   </p>
			<p class="yildiz"><span class="CharOverride-10">~</span>  </p>
			<p class="paragraf">Lacan ‘imgesel’ fikrini ilk olarak 1930’larda, psikoloji ve etolojiden gelen malzemeden yola çıkarak geliştirmiştir. Ayna imgeleriyle yüz yüze getirilen hayvanların birçoğunda fizyolojik değişiklikler görülür: yansımanın bedenler üzerinde doğrudan etkileri varmışçasına. Mesela aynada imgesini görünce yumurtlamaya başlayan bir güvercin gibi, insan bebeği de tuhaf ve zorlantılı bir şekilde kendi yansımasına ya da başka çocukların imgelerine yakalanmaktadır. Diğer birçok hayvanın aksine insanlar prematüre doğarlar: beyin ve sinir sistemi hâlâ gelişim aşamasındadır, motor işlevlerine hakim olmak birkaç yıl alır. Yeni doğan bir bebek kendi bakımını sağlayamaz, sağ kalması için yetişkinlere tabi olması şarttır. Peki ama, der Lacan, bedenin motor işlevlerine hakim olma süreci, bu nasıl ortaya çıkar?  </p>
			<p class="paragraf">Aralarında Henri Wallon’un da bulunduğu bazı psikologlar, bebekliğin belli bir evresinde ayna imgesinin cezbedici hale geldiğini fark etmiş, bu da “geçişçilik” [<span class="CharOverride-2">transitivism</span>] adıyla bilinen fenomenle ilişkilendirilmişti: bir çocuğa (B) vurulduğunda diğer çocuk (A) ağlar, bu da A’nın B ile özdeşleştiğini göstermektedir. Çocuklardan biri kendisini diğerinin yerine koymuştur. Lacan, eşgüdümün bulunmadığı, başkalarına muhtaç olduğumuz bebeklik durumunda, tamlık ve bütünlük vaat eder görünen imgelerle özdeşleştiğimiz fikrindedir: dışımızdaki görsel imgelerde kendimizi olduğundan daha kuvvetli ya da becerikli olarak görürüz. Bu imge aynadaki kendi yansımamız da olabilir, başka bir çocuğun imgesi de. Anne babalar yürümeyi öğrenmiş daha büyük bir çocukla birlikte büyüyen bir çocuğun daha çabuk yürüdüğünü bilirler. Yani henüz tamamlanmamış olan beden şeması ile bizi tam da bu tamamlanmamışlık noktasından yakalayan beden imgesi arasında bir fark vardır.Lacan’a göre, kendi tabiriyle bu “imgesel özdeşleşmenin” bir bedeli vardı: başka birinin yerine geçtiğimizde onun istediklerini istiyorduk, bu da insanda temel bir işlev olan kıskançlığı devreye sokuyordu - bilhassa nesnelere sahip olma konusunda. Çocuk odalarından hiç eksik olmayan o kıskançlık, rekabet ve duygudaşlık fenomenlerinin birçoğu burada karşımıza çıkar. Ayrıca imgesel özdeşleşme en temelde, kendimize dair bir birlik hissi edinmek için bunu önce dışarıda bulmamız gerektiği anlamına geliyordu. Başkalarını taklit ederek kendimizin farkına varırız. Daha önce psikolog James Baldwin’in öne sürdüğü gibi, insan egosunun kuruluşu aynı anda ikinci egonun (<span class="CharOverride-2">alter ego</span>) kuruluşudur. Ayna imgesinde hem kayboluruz, hem bulunuruz.   </p>
			<p class="paragraf">Ayna evresi gibi bir fikir, deneyimimizi oluşturan kayıtlar arasında bir uyuşmazlık bulunduğuna işaret ediyordu: tamamlanmamış beden şeması ile ayna imgesinin sahte birliği arasındaki uyuşmazlığa. Nitekim Wallon’un öğrencilerinden olan René Zazzo, bebekte yansıtıcı yüzeylere gösterilen ilginin, belli bir rahatsızlık ve huzursuzluk evresinin peşinden geldiğine dikkat çekmiştir. Bir kayıtta ortaya çıkan sorunları çözmek için bir diğerine başvururuz. Dolayısıyla imgelere yakalanmak bize destek olduğu gibi, köstek de olur. Bu yakalanma, yansımamızdan veya başka birinin imgesinden gelen sanal imgeyle özdeşleşerek vücudumuza hakim olmamızı sağlar, fakat aynı zamanda bizi yabancılaştırır ve akranlarımızla ilişkilerimizin saldırgan bir biçim almasına yol açar. İmgeyle özdeşleşme bize birlik vaat eder, fakat bu vaadi asla tam olarak yerine getiremez, zira bize birlik veren şeyin kendisi o birliği alıp götürmektedir. Birliğimizi biz olmayan, bizim dışımızda olan bir şey sayesinde yakalarız.    </p>
			<p class="paragraf">Bu halde kalmak pek mümkün değildir. Dünyamız kendimiz ve yansımamızdan ibaret kaldığında, ya ötekiyi ya da kendimizi yok etmek zorunda kalacağımız, bitmek bilmez bir savaşa yakalanırız. Ötekinin istediğini biz, bizim istediğimizi de o isteyecek, bu da ölümcül bir gerilim yaratacaktır. Konrad Lorenz’in etoloji çalışmalarının gösterdiği gibi, ortada üçüncü bir taraf olmadığında imha başlar. Verdiği örneklerden birini ele alırsak, dikenlibalıkların çiftleşme zamanında, saldırganlık dolu o gerilime hedef olacak bir rakip bulunmadığında, iki yaratık sonunda birbirlerini yok etmektedir. Ortada sadece iki oyuncu olduğunda, çatışmalı ve ikircikli duyguların ifade edilmesi imha demektir.  </p>
			<p class="paragraf">Acemi bir silahşörün kendi gözünde tamlık ve bütünlük imgesini cisimleştiren, olmak istediği kişi olan, görmüş geçirmiş bir profesyonele kafa tutmaya çalıştığı tüm o Western filmlerini düşünün. Küçümsenerek terslendikten sonra, intihar olduğu belli bir düello niyetiyle meyhaneye dalar. <span class="CharOverride-2">Muhte</span>ş<span class="CharOverride-2">em Yedili’</span>de [<span class="CharOverride-2">The Magnificent</span><span class="CharOverride-2"> Seven</span>], genç Horst Buchholz’un Yul Brynner’a kafa tuttuğu o meşhur sahne bunun tipik bir örneğidir. İçkiyle beslenen o basiretsiz anda ortada kendisiyle hasmından başka bir şey yoktur ve ikisinden biri ölecektir. İmgeselin saf halidir bu; özneyle onun ayna imgesinden, o çok özendiği tamlık imgesinden başka hiçbir şeyin bulunmadığı bu yıkıcı, ölümcül uzamın ötesine geçmek için bir dolayım, dışarıdan bir müdahale gerekir.  </p>
			<p class="paragraf">Bir imgenin bir yere sahip olması gerekir sonuçta. Çocuklar aynadaki imgelerini seyrederken ya da bu imgeyle oynarken, yanlarında çoğu zaman anneleri vardır. Yetişkin o imgeyi tasdik eder, konuşma aracılığıyla, sevgi dolu ve onaylayıcı bir bakış aracılığıyla çocuğa bağlar. Böylece çocuğun yansımasına anne libidosu akar ve bu etkileşimlerin ayrıntısı, çocuğun kendi beden imgesi içinde nasıl yaşayabileceğinin belirlenmesinde hayati bir rol oynar. Ebeveyn çocuğun adını zikredip, ona kelime ile imgeyi birbirine bağlamayı ve aynı zamanda ilişkiler kurmayı öğretebilir: “Gözlerini dedenden, kulaklarını anneannenden almışsın,” vb. Bu kelimelerin belirleyici bir gücü vardır; etkilerinin farkında olmasak dahi, hayatımızı şekillendirebilirler. Öpüşmeye muazzam önem atfeden ve meslek olarak şarkıcılığı seçmiş bir kadın, doğumu hakkında bildiği tek şeyin dünyaya geldiği esnada babasının ağzından dökülen beş kelime olduğunu anımsadığında şaşar kalır: “Ne güzel bir ağzı var.”   </p>
			<p class="paragraf">Kelimeler simgesel dünya içinde yerimizi belirler; çocuklar da biyolojik bir kazadan ibaret olmadıklarını, aile tarihi içinde bir yerleri olduğunu çok erken anlarlar. Hevesle varoluşlarının ne gibi bir anlamı olduğunu bulmaya çalışırlar: doğmadan önce neredeydiler, bekleniyor, isteniyor, arzulanıyorlar mıydı? Dünya içinde yerimizi belirleyen simgesel koordinatlar, kim olduğumuz ve nereden geldiğimiz hakkında düşünmeyi mümkün kılar. Bize yansımamız veya akranlarımızın imgesi tarafından tanımlanmayan bir yer vererek imgeselin ötesine geçmemizi sağlarlar. Ustasıyla yüz yüze kaldığı bir açmaza düşen genç silahşör örneğini alırsak, imgeselin o yıkıcı girdabı, ancak üçüncü bir taraf araya girip de onu yatıştırdığında ve sonunda “Muhteşem Yedilinin” içinde ona bir yer verdiğinde aşılır. İkili ilişkiden uzaklaşır ve kendisine bir yapı içinde yer veren bir rol üstlenerek simgesel bir kümenin elemanı haline gelir. “Onlardan biridir” artık: Yul Brynner’ın ikizi olmaktan çıkıp, grubun bir parçası olmuştur. Burada imgeselin simgesel bir ilişki tarafından yapılandırılması, yatıştırılması gerektiğini görürüz.    </p>
			<p class="paragraf">Bu olmadığında, ölümcül ve kan dökülebilecek bir uzamda kalırız. Cumbria’lı Derrick Bird’ü düşünelim. 2010 yazında İngiltere’yi sarsan cinayet fırtınasında on iki kişiyi öldürüp yirmiden fazlasını yaralamıştı. Kurşunlamaların ardından herkes bir neden aradı, bilhassa Vergi Dairesinden baskı görüyor olmasına ve öldürdüğü ikiz kardeşinin onu ölen babalarının mirasından ve annelerinin vasiyetinden mahrum bırakmaya çalıştığından şüphelenmiş olması üstünde duruldu. Burada tahmin yürütmekten fazlasını yapmak akıllıca olmaz, ama ufak da olsa çarpıcı, göz ardı edilmesi güç bir ayrıntı vardır: aile bir noktada her iki kardeşe tek bir cenaze yapılacağını duyurmuştur. Bu fikrin, katille kurbanını birlikte gömme fikrinin nasıl sarsıcı gelmiş olabileceğini hayal edebilirsiniz. Fakat ailenin ağzından şu sözler aktarılır: “Dünyaya birlikte geldiler, öyle gidecekler.”   </p>
			<p class="paragraf">İmgesele dair bundan daha açık bir örnek olamaz: ikizler sanki birbirlerinin ayna imgesidir ve bu simetri hayatlarında olup bitenlerin ve cinayetlerin ötesine geçecektir. Bu eşitlemeyi hesaba katınca, miras ve vasiyet bağlamında oluşan asimetri daha manalı hale gelir: kardeşlerden birinin kayırıldığına dair böyle bir belirtiyle, ayna ilişkisi şüpheye düşmüştür. Artık eşit değillerdir. Dolayısıyla geriye kalan tek şey, aralarındaki ölümcül uzamdır belki de. Nitekim Bird’ün ilk öldürdüğü kişi ikiz kardeşiydi.   </p>
			<p class="yildiz"><span class="CharOverride-10">~</span>  </p>
			<p class="paragraf">“Simgesel”, bir aile içinde önceden var olan söylemi ve akrabalık ve toplumsal örgütlenme üzerine çalışan antropologların keşfettiği o yasa sistemlerini adlandırır. Simgesel, koordinatlar ve hudutlar oluşturup bize dünyada bir yer veren şeydir ve esasen söz aracılığıyla aktarılır. Sık sık dille bir tutulmasına karşın, aslında bundan çok daha fazlasıdır: sadece dil değil, dil artı yasadır. Bu yasa her şeyden önce ensest yasağıdır: sadece anneyle çocuğu ayıran içselleştirilmiş sınır manasında değil, aynı zamanda her toplumu düzenleyen karşılıklı feragatler olarak da. Lévi-Strauss’un yaptığı formülasyona göre, ensest yasağı kadınların aile grubu içinde tekel durumuna gelmesini önler: o toplumdaki diğer erkekler de bu yasaya uyduğu sürece, bir erkeğin kızkardeşinden ve kızından vazgeçmesi, bunların dolaşıma girebilmesi, başkalarının onlarla evlenme fırsatı bulması demektir. Evlilik ve mirasa ilişkin kurallar son derece yapılandırılmıştır; insan davranışının kapsamını bunlar düzenler, hangi evliliklerin gerçekleşip gerçekleşemeyeceğini, ailenin ve toplumsal grubun bu değişimlerle birlikte nasıl yeniden örgütleneceğini belirlerler. Bir dilin grameri gibi bu kurallar da genellikle herhangi bir yerde yazılı değildir - en azından bilimsel inceleme nesnesi haline gelinceye kadar. İnsanlar bilinçli bilgileri olmaksızın bu yasalara uymuşlardır; bu da simgeselin insan ilişkilerini yöneten ama çoğunlukla farkında olmadığımız bir dizi sistem olduğuna işaret etmektedir.   </p>
			<p class="paragraf">Simgesel düzenin unsurları yalıtılmış değildir, birbirlerine bağımlıdırlar. Antropologlar, tek başına duruyormuş gibi görünen davranış ya da özelliklerin, içinde meydana geldikleri geniş bağlama göre nasıl anlam kazandığını incelemiştir. Mesela hayvan taklidi yapmak, avlanma bağlamında farklı, ayinsel bir seremoni bağlamında farklı, büyülü sözler söylendiği esnada farklı bir anlam taşıyabilir. Kendi başına belirli ve değişmez bir anlamı yoktur, bir yapının parçasıdır: bütün, parçaları örgütler ve onlara anlam kazandırır. Aynı görünen bir davranışın farklı kökenleri, farklı toplumsal anlamları ve sonuçta diğer davranışlarla farklı ilişkileri olabilir. Keza son derece farklı iki davranışın farklı kültürel bağlamlar içinde ilkece özdeş işlevleri olabilir.    </p>
			<p class="paragraf">Antropologlar, doğal dünyaya ait unsurların da her zaman karmaşık simgesel sistemlere yakalanmış olduğunu göstermiştir. Hayvanların, renklerin, gezegenlerin ve bitkilerin farklı kültür ve bağlamlarda farklı anlamları vardır: bir toplumsal grup için zalim bir canavar olan güneş, bir diğeri için müşfik bir koruyucu olabilir; bir kültürde – hatta aynı kültürün farklı kuşaklarında – yasla ilişkilendirilen siyah, bir diğerinde neşeyle ilişkilendiriliyor olabilir. Antropolojiden gelen bu fikirler, dilin kendisini, anlamları birbirleriyle ilişkilerine bağlı ayrımsal [<span class="CharOverride-2">differential</span>] unsurlardan oluşan bir sistem olarak gören dilbilimci Ferdinand de Saussure’ün çalışmalarında yankı bulmuştur. Kelimelerin içkin bir anlamı yoktur, bir ağın içindeki yerleri sayesinde bir anlama gelirler; saat on treni her gün farklı bir araç olabilir, ama yine de saat on trenidir, çünkü dokuz ve on bir trenlerinden farklıdır. Simgesel içindeki her bir unsur diğer parçalarla ilişkisi içinde değer kazanır ve sistem, unsurlar arasına ayrımlar ve karşıtlıklar getirerek çalışır.   </p>
			<p class="paragraf">Eski kuşak antropologlarda düş kırıklığı yaratmış fikirlerdir bunlar; “ilkel” toplumların doğayla uyum içinde, ortamlarıyla bir tür devamlılık içinde yaşadığına inanmak istemiştir onlar. Bu toplumların dünyasını oluşturan karmaşık simgesel sistemler üzerine yapılan incelemeler, gerçekliğin örgütlenmesindeki dil emeğini ve dünyamızı kurarken aynı anda onunla aramıza mesafe koyan dilin belli bir negativite/yokluk doğurduğunu da göstermiştir. Ayrımlar ve karşıtlıklar sistemi ampirik gerçeklikte -Lévi-Strauss’un deyimiyle- bir “zayıflama” yaratır ne de olsa; yani gerçeklik, birbirinden ayrı düşünülebilen birimler ve birim kümeleri halinde çözülür. İki unsur arasındaki karşıtlıktan yola çıkarak karmaşık sistemler oluşturulabilir: mesela “kırmızı/yeşil” ya da “siyah/beyaz” – +/- şeklindeki temel simgesel matrisin örnekleri. Bu tür karşıtlıkları kendiliğinden içermeyen dünyaya süreksizlikler sokarak gerçekliğimizi anlamlı ve ayrışmış hale getiririz. Yukarı/Aşağı, Yer/Gök ya da Ayı/Kartal – bunların hepsi, farklı kültürlerde, aynı mesajı aktaran bir kod parçası olarak iş görebilir. Sıradanlığından dolayı özür dilediği bir imge kullanan Lévi-Strauss, patatesleri dilimlemek için kullanılan mutfak aletine benzetir bunu: ampirik durumların tamamına uygulanabilen, ortaya çıkan unsurların hepsinin belli genel özellikler taşımasını sağlayan, önceden tasarlanmış bir örgü.   </p>
			<p class="paragraf">Simgesel düzenin tanımlayıcı özelliklerinden biride ortaya çıkardığı bu negativite, yaşantının farz edilen dolaysızlığına getirdiği bu mesafedir. Simgesele girmek demek, toplumda geçerli kural ve uzlaşımların yanı sıra toplumun işlemesi için zaruri olan yasak ve sınırları da kabul etmek demektir - ki bunların beden üstünde de etkileri olur. Freud bedenin cinsel enerjisine “libido” demiştir; büyümenin bir parçası, bedensel uyarımın boşaltılması ve yeniden yapılandırılmasıdır. Bize neyin ne zaman yeneceği, boşaltımın ne zaman yapılıp yapılmayacağı, ne zaman bakıp bakamayacağımız, dinleyip dinleyemeyeceğimiz, vücudumuzu örtmek için giysiler giymemiz gerektiği, başka insanların önünde kendimize dokunamayacağımız vs. söylenir. Ebeveynlerin sürekli bu kadar bitkin düşmesinin sebebi, durmaksızın çocuklarının libidolarına sınır koyuyor, çocukların doğru dürüst toplumsal varlıklar haline gelmesini sağlayacak simgesel “hayır”ları aktarıyor olmalarıdır. Libidoyu kaldıran simgesel, bedeni kırpar.   </p>
			<p class="paragraf">Beden bu şekilde ne kadar kurutulursa, dünya da o kadar yaşanılır hale gelir. Çocuklar çevrelerinde olup bitenlerle, bunları bedensel işlevlere eşitleyerek ilgilenmeye başlarlar: damlayan musluk penisi anımsattığı için, duvardaki bir delik ağza benzediği için çocuğa büyüleyici gelebilir. Çocuğun kurduğu bu eşitlikler yavaş yavaş yayılıp simgeselleşmediği takdirde, dünyaya dönük ilgi dehşet anlamına da gelebilir: bu olmadığında, dünya devasa bir bedenden ibaret olacaktır ve duvardaki o delik, çocuk için yutulma tehlikesi doğurabilir. Simgesel işini görürken, gerçeklikteki unsurlar bedensel karşılıklarına göre değil sistemin diğer parçalarına göre değer kazandıkları işaret/im sistemleri içine alınır. Beden çok fazla mevcut olduğunda, ortak bir toplumsal uzama giremeyiz. Simgesel iş gördüğü takdirde, gerçeklik beden-dışı bir deneyim haline gelir.    </p>
			<p class="paragraf">Gelmeyecek olduğunda, dünya ile beden süreklilik içinde kalır. Renéeşöyle demişti: “Ben çişimi yaparken dışarıda sağnak yağmur varsa, dünyayı benim idrarım mı ıslatıyor diye şüpheleniyordum, ödüm kopuyordu.” Başka bir vakada hasta, ofisindeki diğer çalışanların “su” dediklerinde kendisinden bahsettiklerine inanmıştı. Ofiste su akması için vurulması gereken bir su dolabı vardı. İnsanlar buna vurduğunda, o kendisine vurduklarını düşünüyordu. Neden peki? “Hiç yürümüyorum, akıyorum ben, su gibiyim, vurulmayı hak ediyorum.”  </p>
			<p class="yildiz"><span class="CharOverride-10">~</span>  </p>
			<p class="paragraf">Simgesel, dil yoluyla bedenimizin gerçeğine sokulur ve bedeni düzene koyar. Yasayı içimize kaydederken, bir dolayım ilkesi temin eder. Lacan simgesel düzende bu ilkenin ayrıcalıklı bir temsilcisinin bulunduğunu düşünmüş, buna “Baba-Adı” demiştir. “İlkellerin” hamileliği çiftleşme olgusuna değil de, bir kadının kutsal bir kayanın veya pınarın başında bir ruhla karşılaşmasına atfetmesi, yirminci yüzyıl başında antropologları kimi zaman hayrete düşürüyordu. Yüzyıllardır cinsel ilişkiye girip çocuk sahibi olurken, aradaki bağlantıyı görmemiş olmaları nasıl mümkün olabilirdi? Oysa Lacan’a göre “ilkellerdeki” bu anlayış kıtlığı, babalığın gerçek yapısını açığa vurur: biyolojik baba ile üremenin çerçevesini kurması gereken simgesel baba işlevi arasında bir fark olduğunu. Ruh ile kutsal mekan, üremenin simgesel bağlamına ait parçalardır ve üremenin simgeselleştirilmesi, o kişinin dünyasının bir parçası haline gelmesi için gereklidirler. Bir insanın biyolojik bir sürecin başlangıcında rol oynadığını anlaması, böyle bir bağlam olmadan neredeyse imkânsızdır.   </p>
			<p class="paragraf">Erkekle kadın çocuk sahibi olduğunda, ister ruh, kutsal mekan veya ayin, isterse tıbbi ve toplumsal söylem biçiminde olsun, üreme sürecini düzene koyan ve anlamlandıran üçüncü bir terim bulunur daima. Söylencelerde ve efsanelerde kadının birinin, diyelim ki ağzına sihirli bir balık girdikten sonra doğum yaptığını okuduğumuzda, bunu kaba bir sembolizm olarak yorumlamaktansa, eti kemiği olan karakterlerden öte bir mitik temsil ağına başvuru olarak anlayabiliriz. Ağza giren o sihirli balık, rüyalarda pekala olabileceği gibi, vajinaya giren penisin örtük simgesi olmaktan ziyade, anneyle babanın ötesinde bir düzenin, üreme eyleminin tasdik edilmesi ve anlamlandırılması için zaruri olan bir düzenin meydana çıkarılmasıdır. Söylenceler, hikâyeler ve anlamlardan oluşan bu doku, biyolojik beden ve toplumsal ilişkiler düzeyinde meydana gelen değişimleri yerli yerine oturtmamızı sağlar.   </p>
			<p class="paragraf">Bu konfigürasyon içinde bilhassa babanın yeri Lacan’ın ilgisini çekmiştir: eti kemiği olan gerçek baba değil, hamilelik ve ebeveynlik gibi uğraklarda başvurulan simgesel bölge. Annelikteki kesinliğin aksine, babalığın daha soyut bir doğası olduğuna dikkat çeker Lacan. “Pater semper incertus est” – “baba daima belirsizdir” – şeklindeki o eski deyişte, babalığın biyolojik değil, simgesel bir tanınma gerektirdiğinin altı çizilmektedir. Birçok kültürde hukuki babanın döllenmeden sorumlu kişi olmayabileceğinin kabul ediliyor olmasında da, bu biyolojik olmayan, yapay işlevin yankısı duyulur. Nitekim bu simgesel yer çoğu zaman insan olmayan bir figüre ait olmuştur: söz konusu biyolojik varlıklardan farklı türde, halk kültürü ve söylencelerde ilahlar ya da doğaüstü varlıklarla temsil edilen birine veya bir şeye.    </p>
			<p class="paragraf">Bu noktada çocukluk fobileri üzerine çalışmalar önemli olmuş ve Lacan’ın baba işlevinin yerine dair fikirlerini geliştirmesini sağlamıştır. Fobiler iki gruba ayrılabilir: bir yanda çabucak kaybolan geçici korkular, diğer yanda Freud’un ele aldığı Küçük Hans vakasındaki gibi yaratım ve inşa içeren uzun süreli süreçler. At fobisi Hans üç buçuk yaşındayken başlamış ve bir sürü değişimden geçmişti. Tek bir unsurdan – at – yola çıkarak, hayatının tüm boyutlarını içeren bir gramer yaratmıştı Hans. Atlar ya ısırıyor ya ısırmıyor, ya devriliyor ya ayakta kalıyor, ya at arabasına bağlı oluyor ya da olmuyordu vb. Hans dünyasını yeniden düzene koyacak bir sistem yaratmış, araç olarak kullandığı fobi nesnesi – at – üzerinden ne yapıp yapamayacağına, nereye gidip gidemeyeceğine ilişkin yasaklar oluşturmuştu. Fobi yerine oturduğunda, yaşadığı kaygı epeyce azalacaktı.  </p>
			<p class="paragraf">Bu fobi nereden çıkmıştır peki? Hans hayatının o döneminde iki büyük şaşkınlık yaşar. İlk kez ereksiyon olur ve kızkardeşi doğar. Dünyasına birden giriveren bu beklenmedik ve sarsıcı olaylara nasıl bir anlam verecektir? Bu olanlar, annesiyle arasındaki baştan çıkartıcı ilişkiyi derinden etkiler. Annesinin şirin, sevimli oğlunun artık bir penisi vardır ve anne bunu çok da ciddiye almamış, tatlı tatlı dalga geçmiştir. Yeni kardeşin gelişi de, oğlanın annenin tek ilgi odağı olmaktan çıkması demektir. Bu olaylar Hans’ın annesiyle ilişkisini yeniden değerlendirip kendisine yeni bir yer bulması gerektiği anlamına gelir. Babasının yardımına ihtiyaç duyar, ama bu baba çok yararlı değildir, anne üzerinde pek bir etkisi yoktur. Zaten fobinin çözülmesinden kısa bir süre sonra boşanacaklardır.   </p>
			<p class="paragraf">Hans’ın semptomun ne gibi bir işlev görür peki? Lacan’a göre, gerçek baba tarafından yüzüstü bırakıldığı noktada, simgesel baba işlevine başvurmanın bir yolu olmuştur bu. Babanın yerine at, dünyasını düpedüz yeniden düzenleyecek olan mitik, korkutucu, muktedir figür haline gelmiştir. Freud’un yayımladığı vaka öyküsünden günbegün takip edebildiğimiz bu fobi, tam anlamıyla yaratıcı bir süreçtir. Burada Hans’ın Baba-Adı’na başvurduğunu, annesiyle arasındaki Ödipal ilişki sürecinden geçmek ve ereksiyonlarda kendini gösteren yeni ve rahatsız edici bedensel değişimleri konumlandırabilmek için Baba-Adı işlevine erişmeye çalıştığını görürüz. Bu sürecin sonunda yeni bir simgesel düzenleniş, Hans için dünyada yeni bir yer ortaya çıkacaktır.   </p>
			<p class="paragraf">Marcel Pagnol’un hatıratı <span class="CharOverride-2">Babam</span>ı<span class="CharOverride-2">n Gururu</span>, farklı türden dışsal bir unsura yapılan bu başvurunun güzel bir örneğini sunar. Genç Marcel öğretmen olan babasına hayrandır, ancak halası Rose daha varlıklı ve zarif bir beyefendi olan Jules ile birlikte olmaya başladığında, bu baba imgesi hasar alır. İki aile birlikte yazlık bir villa tutarlar ve erkekler avlanmaya gider. Marcel’in babası daha önce hiç hayvan veya kuş vurmamıştır, Jules ise bu işte ustadır. Jules’ün silahı fevkaladedir, oysa babanınki külüstür ve gülünçtür. İki silahı yan yana gören Marcel kendisini aşağılanmış hisseder ve tuhaf bir rahatsızlık, sebebini anlayamadığı bir memnuniyetsizlik başlar. Olup biteni fark ettiğinde bile sorun devam edecektir: babası, o büyük öğretmen, şimdi okul çocuğu olmuş, uzman olan Jules Amca’dan ders almaktadır. Kendi ifadesiyle ilk defa babasının “her şeye kadir” olmadığından şüphelenmiştir.   </p>
			<p class="paragraf">İki adam avlanmaya devam ettikçe, av hatıraları iki kısma ayrılır: bir yanda vurabildikleri ve vurdukları hayvanlar, mesela normal keklik, ada tavşanı ve dağ tavşanı, diğer yanda hepsinden farklı özel bir hayvan: kaya kekliği. Avcılar için büyük ikramiyedir bu, fakat değeri ölçüsünde nadirdir. Av esnasında yetişkinlere yardım eden Marcel, babasının zayıflayan imgesini onarmak için elinden geleni yapar: bir defasında babasının bir şey vurduğunu göstermek için bir takım tüyler bulup getirir. Peşlerinden gelmesi yasaklanınca onları gizlice takip etmeye başlar; babasının kötü performansı yüzünden yerin dibine girmektedir, ta ki babanın şansı bir anda tersine dönünceye kadar: bir tanesi bile mucizeyken iki tane kaya kekliği vurur baba, bir, doğruca Marcel’in kafasına düşer. Bu nadir kuşları kaçırdığını zanneden Jules babasını azarlamakla meşgulken, Marcel elinde kuşlarla çalılıktan çıkar.   </p>
			<p class="paragraf">Kasabaya dönüldüğünde, bu görülmemiş başarı karşısında yöre sakinleri hayretten donakalır ve babasının ölü kuşlarla fotoğrafı çekilir. Baba daha sonra bu fotoğrafın bir kopyasını kendi babasına gönderecek, böylece nesiller arası bağ açısından da kaya kekliklerine özel bir değer verecektir. Marcel artık babasına karşı yeni bir sevgi hissetmektedir. Bu hikâye babalık kütükleri arasındaki farkı ortaya çıkarır. Baba, daha iyi bir silahı olan Jules Amca’nın ortaya çıkışına kadar idealize edilmiştir. Sonrasında gitgide aşağılanır, ta ki dağ keklikleri biçimindeki tacını kazandığı avlanma olayına kadar. Bu dağ keklikleri hanedan armaları gibi iş görür: nesiller arası kimliği belirledikleri gibi (dedeye gönderilen fotoğraf), taşıyıcılarına statü de kazandırırlar. Sonuçta bu kuşların hikâyenin başından itibaren özel bir değeri vardır, mitik bir ödül olarak diğer hayvanlardan ayrıdırlar: gerçek kuşlardan ziyade simgedirler. Babanın zayıf düşen imgesini güçlendiren bu simgesel unsurlar, hem oğlu hem babayı taçlandırırmıştır.    </p>
			<p class="paragraf">Bu noktada, ailenin gerçek kurtuluşunun bir hayvan (Lassie), hatta uzaylı (ET) biçimini aldığı sayısız film ve diziyi düşünebiliriz. Kurtarma görevi gerçek baba tarafından değil, insan olmayan bir kahraman tarafından gerçekleştirilir - biyolojik baba ile simgesel baba işlevi arasındaki örtüşmezliğin altını çizmek istermişçesine. Lacan’ın “Baba-Adı” tabirini kullanmasının altında babanın bu simgesel dokusu yatar; insan ilişkilerinin düzene konulması için şart olan o dış güç, etin kemiğin ötesinde, simgeler aleminde konumlanmış gibidir.    </p>
			<p class="paragraf">Joey vakasında, bu sürecin kesintiye uğradığını görebiliriz: dokuz yaşındaki Joey, rahatsız çocuklar için kurulmuş bir merkez olan Chicago Üniversitesi Sonia Shankman Ortojeni Okulu’nda birkaç yıl geçirmişti. <span class="CharOverride-2">The Empty Fortress</span> (Boş Kale) adlı kitabında birlikte yaptıkları çalışmanın çarpıcı bir hikâyesini yayımlayan Bruno Bettelheim’la orada tanıştı. İlk kez dört yaşında özel bir kreşte tedavi gördüğünde, etrafındaki kimseye ilgi göstermiyor, kollarını pervane gibi döndürerek oradan oraya koşturuyordu. Elektrikli bir vantilatöre rastlarsa öylece bakaklıyor, vantilatör uzaklaştırıldığında yeniden kollarını oynatıp koşturmaya, vantilatöre veya uçak pervanesine benzeyen sesler çıkarmaya başlıyordu. Bu sesleri neredeyse tam bir mekanik keskinlikle taklit ediyor, kürek, sopa veya kaşık gibi diğer nesneler ancak pervane olarak kullanılabildiğinde ilgisini çekiyordu.   </p>
			<p class="paragraf">Pervanelerin bu tuhaf çekiciiği nereden kaynaklanmış olabilir? Joey’nin vantilatörlere duyduğu ilginin ilk olarak, aldığı görevler için gidip gelen babasını gördüğü bir havaalanında uyandığı ortaya çıkmıştır. Bunun ötesinde, Joey’nin annesi babasıyla evlenmeden kısa süre önce bir hava muharebesinde ölmüş olan bir adama âşık olmuştu. Bettelheim, pervanelerin böylesine ayrıcalıklı bir değer kazanmasında babayla olan bu bağlantının rol oynadığını fark etti, fakat bir de şu notu aldı: “Pervaneler ve havaalanıyla baba arasındaki doğrudan bağlantıya rağmen, Joey’ydeki takıntının kişi olarak babadan kaynaklandığını düşünemeyiz.” Sezgisi gayet yerindedir: burada önemli olan kişi olarak değil, işlev olarak babadır, ama bu simgesel boyuta yapılan başvuru Joey’yde başarısız olmuştur.  </p>
			<p class="paragraf">Hans’ın atının aksine, Joey’nin pervaneleri dünyasına aracılık etmez, onu yeniden düzene koymaz. Kullandığı bir araçtan ziyade, aksine ona sahip olan bir unsurdur bunlar. Annenin ötesindeki bir terimle bağlantılı oldukları, babaya ve belki de kaybedilen sevgiliye işaret ettikleri bellidir, ama hiçbir psikolojik hareket ya da diyalektik yaratmaz, daha ziyade kesintiye yol açarlar. Simgeselleştirmenin başlayabileceği ama hiç başlamadığı bir uğrakta kısılıp kalmış gibidir Joey. Pervaneler kullanabileceği bir simge olmadıkları gibi, onu yalıtılmış tek bir tekrar içinde dondurmaktadır. Joey’nin gerçekliğini açmazlar, tersine büzerler.   </p>
			<p class="yildiz"><span class="CharOverride-10">~</span>  </p>
			<p class="paragraf">Simgesel baba işlevi çoğu zaman gerçek baba aracılığıyla aktarılır. Çocuğun babayı bir noktada bir tür kahraman olarak görmeye başlaması anne babaları hep şaşırtmıştır. Baba gerçekte ne kadar aciz ve zayıf olursa olsun, birdenbire muazzam yiğitlik ve maharet gerektiren işler başarabilen bir şampiyon haline gelir. Bu dönüşümün arkasında nasıl bir mantık olabilir? Anneden ayrılma sorunuyla – ki anne için de çocuktan ayrılma sorunu söz konusudur – yüz yüze olan bir çocuk için, annenin de güçsüz olduğunu, daha güçlü başka bir figürün etkisi altında olduğunu farz etmekten daha iyi bir strateji olabilir mi? Esasında çocuk, annenin de mutlak bir gücü olmadığını, onun da eksik olduğunu, babanın yasasına tabi olduğunu gösteren bir kurmaca oluşturur.    </p>
			<p class="paragraf">Bu süreçte çocuk, gerçek babayı hayali bir kudret figürü haline getirerek, simgesel babaya başvuruda bulunmaktadır. Bu çaba, babaya başvuru yoluyla annenin imgesini dönüştürme çabası, söylencelerde ve halk kültüründe sık sık ifade bulur. Dev bir canavarın aslında ufak bir cücenin kontrolünde olduğu yahut Oz Büyücüsü’nün sıradan ve ödlek bir figür tarafından kontrol edildiği ortaya çıkar. Bu kurmacalarda, ilk bakışta her şeye gücü yeten bir varlığın aslında bir yasaya tabi olduğunu – kuklacıdan ziyade kukla olduğunu – görürüz; tıpkı kendi ötesindeki bir yasaya tabi olduğu fikrinin, annenin her şeye kadir bir varlık olma vasfını şüpheye düşürmesi gibi. Hem çocukları hem de yetişkinleri böylesine büyüleyen o matruşkaların cazibesi biraz da bundan kaynaklanmaktadır şüphesiz. İç içe figürlerden oluşan, anneyle bağı belli olan bu temsil, yapısı itibariyle, içeren figürün kendisinin de daima içerildiğini gösterir; merkezinde tek bir figür bulunan ve tek bir kabuğu olan bir matruşkanın pek ilgi çekici olmayacağını düşünebiliriz. Önemli olan, birinciyi içeren ikinci figürün kendisinin de içeriliyor olmasıdır; tıpkı annenin de kendi ötesindeki bir güce tabi olduğunu göstermesi gereken çocuk gibi. Aksi takdirde, çocuk tümüyle annenin kudretine bağımlı kalır.   </p>
			<p class="paragraf">Lacan, Freud’un Oidipus kompleksi teorisini, annenin gücünün zayıfladığı bu süreç olarak yeniden formüle etmiştir. Freud için hem erkek çocuğun hem kız çocuğun ilk cinsel nesnesi annedir. Fiziksel yakınlık ve sevgi talepleri anneye dönüktür. Erkek çocuk babayı annenin sevgisi için rakip olarak görür ve iki ayrı cinsiyet olduğunu fark ettiğinde, penisini kaybedebileceği ihtimaliyle yüz yüze kalıp geri çekilir: babaya atfettiği tehdit, hadım edilme tehdidi yüzünden anne üzerindeki taleplerinden vazgeçer. Anneye duyduğu özlem bundan böyle bilinçdışıdır ve hayatının devamında bir şekilde anneyi anımsatan kadınların peşinde koşabilir.    </p>
			<p class="paragraf">Çocukluğun bu erken döneminde cinsiyet farkı kız çocuk için de hayatidir. Kendisine penis vermemiş olduğu için anneye sitem eder ve rakip olarak değil, kurtarıcı olarak babaya döner. Baba ona bir penis verebilecektir; anatomik organ değil, çocuk biçiminde bir penis. Yani hadım olma fikri, erkek çocukta anneye duyulan Ödipal sevginin önünü keserken, kız çocukta baba sevgisini yerleştirir.    </p>
			<p class="paragraf">Freud’un teorisi daha karmaşık olsa da, çocuğun Ödipal yolculuğuna dair temel bir fikir verir bize bu özet. Lacan’ın yaptığı uyarlama ise çok farklıdır. Ona göre başlangıçta anneyle olan ilişki sorunlu ve rahatsız edicidir. Anneyle yakınlığa değer veriliyor olabilir, ama bu aynı zamanda bir kaygı kaynağıdır. Çocukla ilgilenme ve sevgi gösterme konusunda bütün güç annededir. Besin sağlayan kişi olarak, sadece veren değil, vermeye <span class="CharOverride-2">karar verendir</span> o. Bir bakıma her şey ona bağlıdır: süt verebilir de, vermeyebilir de; bu da gıdayı, anne sevgisinin bir işareti haline getirir.   </p>
			<p class="paragraf">Annenin nasıl yanıt vereceğinin öngörülmesiyle birlikte çocukla anne arasında temel bir güven oluşabilir ve bu tam da annenin eylemlerinin kendi keyfine kalmış olduğu fikrinin bastırılmasını içerir. Burada başlı başına simgesel düzene inanç, anne-çocuk ilişkisini “yavrularımızın bakımını üstleniriz” şeklindeki simgesel yasaya tabi kılan temel bir basamak söz konusudur. Fakat bu temel güvenin oluşmadığı durumlar da vardır. Simgesel düzenin garantisi yoktur. Şizofreni hatıratında Renée annesinin bazı sözlerini anımsar: “Bütün güç bende, istersem öldürürüm seni”; “Aklından geçen her şeyi biliyorum; bilmek de hakkım, rüyalarını bile. Geceleri yatağında kıpırdanıyor musun, onu da biliyorum; vücudun, zihnin, ruhun, hepsi benim.”    </p>
			<p class="paragraf">Amerikalı psikanalist Harold Searles, çocuk üzerindeki bu ipoteğin ortaya çıktığı başka bir örnek aktarmıştır: Kadın hasta aile evinin bodrumunda uyumaktadır ve üst katta uyuyan annesinin ihtiyaçlarını hemen karşılayabilmek için, bileğine annenin bileğine kadar uzanan ipler bağlıdır. Bunlar uç örnekler gibi görünebilir, ama birçok çocuğun kendini içinde bulduğu psikolojik durumun farklı boyutlarını açığa çıkarırlar. Daha sonra göreceğimiz gibi, her şeyin başka birine “bağlı” olması deneyimi ile psikozda karşılaştığımız, olup bitenlerin başka biri istediği <span class="CharOverride-2">için </span>meydana geldiği o düşünme tarzı arasında bağ kurmamak zordur. Üstümüzden geçen o uçağın, esen şu rüzgarın sorumlusu bir kumpas veya komplodur; bakıcı/ebeveyn ile kurulan temel ilişki, gerçekliğin tamamını içerecek şekilde genelleştirilmiş gibidir. Annenin kendisinin de yasa ve sınırlamalara tabi olduğunu gösterecek bir dolayım yoktur.   </p>
			<p class="paragraf">Böyle bir bağımlılık ve görece çaresizlik halindeki çocuk, haliyle güvenli bir yer bulmak isteyecek ve anneye ilişkin yerini sorgulayacaktır. Anne için kıymeti nedir? Anne niye bir an orada, bir an değildir? İstediği nedir? Lacan, Oidipus kompleksini, bu sorulara yanıt verip hem sevgi hem dehşet içeren o başlangıç durumunda bir düzen yaratmanın yolu olarak görmüştür. Ödipal süreçte üç evre vardır artık. Birincisinde, çocuk annenin kendisinden başka bir şeyle ilgilendiğini fark eder: annenin arzusu bebekten öteye yönelmiştir. Bunun için, annenin ortalıkta olmadığı zamanların kayda geçirilmesi gerekir; ki bu da çocuğun onu doyurmadığını, dolayısıyla annenin çocuktan uzaklaşabildiğini gösterir.   </p>
			<p class="paragraf">Annenin geliş gidişlerine dair sorunun formüle edilebilmesinde, annenin davranışına ilişkin temel bir simgeselleştirme, annenin olmayışı ve nasıl sevgi gösterdiği ya da göstermediği üzerine düşünebilme söz konusudur. Lacan bu ilk muammaya annenin “arzusu” der; çocuğun esas görevi artık yorum yapmaktır. Lacan’ın arzu dediği yerde, antropolog ve toplum bilimci Gregory Bateson annenin “ruh hali emarelerinden” bahsetmiş, bu tabiri annenin mevcudiyetinin deşifre gerektirdiğine işaret etmek için kullanmıştır. Çoğu zaman bu sürece, bir nesnenin tutulup sonra tekrar uzağa fırlatıldığı, bu hallerin her biri için de ayrı, zıt seslerin çıkarıldığı oyunlar eşlik eder: Freud’un verdiği meşhur örnekte torunu, ipe bağlı bir makarayı kendisine doğru çekip “Da” (“Geldi”) derken, sonra “Fort” (“Gitti”) deyip uzağa fırlatır.   </p>
			<p class="paragraf">Çocuğun annenin orada olmayışı hakkında soru soramadığı vakalarda gördüğümüz gibi, kendiliğinden işleyen bir süreç değildir bu. Annenin ortadan kayboluşu, tahammül edilemeyen bir delik, hiçbir açıklama getirilemeyen bir ihanet ya da terk edilme olarak yaşanabilir. Ama bu ilk simgeselleştirme meydana gelirse, çocuk annenin arzusu sorusuna bir yanıt arar. Annenin ortadan kayboluşları, onu çeken bir şey bulunduğunu gösterir. Bu da her şeye kadir olmadığı, eksik olduğu anlamına gelir: yoksa niye böyle çekilsin ki?   </p>
			<p class="paragraf">İkinci evrede çocuk bu “öteyi”, baştan çıkarma ve prestij oyunlarıyla sınayıp keşfetmeyi deneyebilir. Bu noktada ufak bir âşık gibidir çocuk; anne için bir şey “olmayı” dener, onu tatmin etmeye, tamamlamaya çalışır. Ayna evresindeki o sahte tamlık imgesine dönük hareket gibi, bu yeni çabalar da aynı imgesel şablona uygun gider: çocuk, olmadığı bir imge haline gelmeyi hedefler. Üçüncü evrede, bu çabanın başarısızlığa mahkum olduğu gerçeğinin farkına varılır. Çocuk annenin ötesindeki o mıknatısın kendisi olamayacağını, ama bir şekilde babayla ilişkili olduğunu anlar.   </p>
			<p class="paragraf">Çocuklar çoğu zaman bu bağlantıya itiraz eder, anne babayı ayırmak için ellerinden geleni yaparlar; ama boşa çıkan heveslerinin yarattığı dram ve çalkantının ötesinde, kendilerine başka hangi yolların açık olduğu sorusu yatar. Annenin dünyasında mı kalacaklardır, yoksa başka bir yön mü seçeceklerdir? Burada baba işlevi çocuğa annenin yegane nesnesi olmadığını gösterdiği gibi, aynı ölçüde anneyi de etkileyecek, annenin çocuğa yapışma eğilimine bir sınır koyacaktır. Baba işlevi hem çocukla anne arasına, hem de anneyle çocuk arasına bir set çeker; annenin yavrusunu yeniden içine alma isteğine karşı etkin bir olumsuzlama olarak işler.    </p>
			<p class="paragraf">Bu noktada hem erkek hem de kız çocuk anneyi baştan çıkarma, onun arzusunun nesnesi olma çabalarına son vermeyi öğrenmeli ve babaya ilişkin özdeşleştiği bazı işaretler etrafında dünyasını yeniden düzenlemelidir. Bu işaretler, talihsiz bir durumun içinde bir çıkış yolu, yeni bir pusula noktası sunar adeta. Analitik terimlerle söylersek, çocuk anne için –imgesel düzeyde– fallus <span class="CharOverride-2">olma</span> çabasından vazgeçip –simgesel düzeyde– fallus <span class="CharOverride-2">sahibi olmay</span>ı ya da <span class="CharOverride-2">edinmeyi</span> kabul etmelidir: erkek çocuk için geleceğe dönük bir erkeklik vaadi olarak, kız çocuk içinse geleceğe dönük annelik umudu olarak – bebeğin bilinçdışında fallusa eşitlenmesiyle.   </p>
			<p class="paragraf">Bu hem erkek çocuk hem de kız çocuk için anneyle ilişkinin dönüşmesine yol açar, zira anne için bir ufuk belirler, artık eylemlerinin bağlı olduğu bir anlam oluşturur. Önce çocuk annenin her şeye kadir olmadığını, eksik olduğunu kayda geçirir, sonra bu eksiğe bir ad verilir. Burada babanın işlevi, olup bitenlerin anlam kazanmasını sağlamaktır: annenin arzusuna dair bir yoruma olanak verir. Anne hakkındaki düşüncelerin, baba ve bilhassa fallus etrafında kurulan bir küme içinde bir araya getirilmesine yol açar. Fallus burada gerçek penis değil, bir anlamlandırmadır; neyin eksik olduğunun göstergesidir, tamamlanma veya doyumun imkânsızlığına işaret eder. Bu haliyle görsel bir imgesi yoktur, yakalanabilir, açıkça tanımlanabilir değildir. Ödipal sürecin ilk uğrağında kuvvet ya da bolluk anlamına gelirken, şimdi daha temel bir kayıp değeri kazanır: şu an için ne olabilceğimiz ne de edinebileceğimiz şeydir o. Asla erişilebilir olmayan fallus, tamamlanmamışlığı simgeselleştirmenin bir yoludur; dolayısıyla çocuğuna hayatına bir hüzün getirirken, aynı zamanda çocuğun giderek annenin dünyasından öteye ilerlemesini sağlayacak bir düzen, simgesel bir çerçeve oluşturur.  </p>
			<p class="paragraf">Bu çerçeve sayesinde çocuğun yaşadığı fiziksel ve zihinsel uyarımlar arzuya dönüşür ki bu da bir artıdan ziyade eksiyi beraberinde getirir: anne ebediyen kaybedilir. Libido artık bedenin dışına, dünyada bize bilinçdışı bir şekilde anneyi anımsatan unsurlara yönelir. Anne yasaklanmış olduğu için, daha sonra karşılaştığımız erişilmez ya da yasaklanmış kişi ve nesneler ilgimizi uyandırırlar. Böylece anne boşaltılır: gerçek, fiziksel bir varlıktan ziyade, bilinçdışı arzu kutbu haline gelir. Anneye ilişkin erotik hatıralar bastırmaya maruz kalır. Çocukların bazen annelerinin kollarındayken bile “Annemi istiyorum” diye ağlamalarında bunu görebiliriz. “Anne” sözcüğü erişilmez bir şeye, artık önlerindeki etten kemikten yaratığın ötesinde bir şeye gönderme yapar. Keza en yaygın bilgisayar veya banka şifrelerinin annenin adı ya da telefon numarasından oluşması da bunun bir yansımasıdır – hayattaki en gizli şey hâlâ odur sanki.   </p>
			<p class="paragraf">Lacan bu sürece “baba metaforu” der: anneyi tamamlama isteğinin yerini baba alır, bilinçdışı arzunun kaybolma noktasında annenin yerini o alır artık. Gördüğümüz gibi baba gerçek, ampirik bir figür değil bir işlev, çocuğun simgesel dünyasında var olan üçüncü bir taraftır. “Baba-Adı” terimi de bu ikameyi akla getirir, zira baba adının çocuğa aktarılması demek, annenin adının yerini alması demektir. Lacan zamanla görüşlerini düzeltecek, çocuğun başvurduğu simgesel işlevin mutlaka babalıkla bağlantılı olması gerekmediğini savunacaktır. Baba, çocuğun dünyasına dolayımlayıcı ilkenin dahil olmasını sağlayabilecek birçok şeyden, anneyle ilişkiyi yatıştıracak üçüncü terimlerden bir tanesidir sadece. Sınırlar koyan ve simgesel, imgesel ve gerçek yapılarını birbirine bağlama işini gören her şey, Baba-Adı sayılabilir. Bu bir meslek de olabilir, bir yaşam tarzı da, bir faaliyet de: önemli olan ne olduğu değil, ne yaptığıdır.    </p>
			<p class="paragraf">Keza, Baba-Adı tek bir nokta değil, bir süreçtir. Elle tutulur herhangi bir unsura indirgenebilir olmayıp karmaşık aile ilişkileriyle aktarılır. Çocuk için önemli olan -hastalarımdan bir tanesinin tabiriyle- “perçinler” bulunması, yani etrafını çeviren simgesel ağ içinde tutunabileceği güçlü noktalar olmasıdır. Bu aile üyeleri biçiminde de olabilir, aile tarihi içindeki belli anlara dair ekler ve mitler biçiminde de. Bundan yıllar önce Fransa’daki bir hastanede, psikozda Baba-Adı bulunmadığını işitmiş olan bir grup hasta, psikiyatristlerine ameliyatla Baba-Adı nakli olup olamayacaklarını sormuştur. Baba-Adı’nı yapbozun kayıp parçası misali böyle tekil, yalıtılmış bir unsur olarak görmenin kendisi hezeyanlı bir şey olabilir.   </p>
			<p class="yildiz"><span class="CharOverride-10">~</span>  </p>
			<p class="paragraf">Bu tarifte Oidipus kompleksi gayet idealleştirilmiş görünebilir. Modern ailelerde babanın ya hiç ortalıkta olmadığı ya da anne yokken var olduğu, dolayısıyla annenin ortada olmayışlarını babayla birlikte olma arzusuna bağlamanın pek mümkün görünmediği gibi bir itiraz getirilebilir. Çocuklarını bu kadar ender gören bir babanın otorite figüründen ziyade oyun arkadaşı olması daha muhtemeldir. Bunlar aile yapısında meydana gelen değişimlere ışık tutan ilgi çekici eleştirilerdir; fakat Oidipus kompleksinin aile içindeki gerçek iktidar ilişkilerinin yansımasından ziyade bir inşa olduğu, çocuğun kendi dünyasına düzen getirmek için yarattığı bir kurmaca olduğu ıskalanmaktadır. Annenin arzusunun anahtarı olarak fallusun anlamı üzerindeki vurgu komik görünebilir, ama öyledir zaten: post-Ödipal hayatın bir komediyi andırmasının sebebi budur – <span class="CharOverride-2">Carry On </span>filmlerinde bunu açıkça görürüz.    </p>
			<p class="paragraf">Bir zamanların İngiliz menşeli bu sonu gelmez film serisinde, aynı oyuncu kadrosu bambaşka durumlar içinde karşımıza çıkar: <span class="CharOverride-2">Carry on Nurse </span>vardır, <span class="CharOverride-2">Carry on Doctor</span> vardır, <span class="CharOverride-2">Carry on Camping</span>, <span class="CharOverride-2">Carry on</span><span class="CharOverride-2"> up the Khyber</span>, <span class="CharOverride-2">Carry on Constable</span> – aile dinamiklerinden sağlık hizmetlerine, İngiliz emperyalizminden sendikalara kadar hayatın her alanı tiye alınır. Seride tüm gerçekliğin fallik bir şakaya indirgenebileceği gösterilmekte, filmlerdeki mizahın tamamı cinsel çift anlamlılıktan oluşmaktadır. Çocuğun her şeyi – bilincinde olmaksızın – artık fallik bir mercekten gördüğü, başka pek bir seçeneğin bulunmadığı post-Ödipal hayattır bu.   </p>
			<p class="paragraf">İşin ilginci, öyleyse büyüdükçe dünyaya dair farkındalığımız azalıyor, algı ve hassasiyetlerimiz daha sınırlı hale geliyor demektir. Zihnimize yerleşen bir süzgeç, gerçekliğin sadece belli yönlerini kavramamıza izin veriyor gibidir adeta. Anneyle ilk ilişkilerde son derece hassas bir uyum söz konusu olabilir: bebekler annelerinin ruh hallerini hemen anlayabilirler. Annenin – ve başkalarının – davranışlarına atfedilen anlam geniş olabilir, fakat fallik anlamın yerleşmesiyle birlikte daralır. Hayat, sınırlı bir anlam aralığını seçebildiğimiz bir <span class="CharOverride-2">Carry On </span>filmine dönüşür.  </p>
			<p class="paragraf">Baba metaforunun iş görmediği, fallik merceğin oturmadığı psikozda ise, ileride göreceğimiz gibi, bir tür aşırı-uyum ortaya çıkar; terapistin ruh hali ve düşünceleri tuhaf bir şekilde sezilebiliyordur. Nitekim psikotik bir hastam şöyle demişti: “Nevrotik biriyle benim aramdaki fark, nevrotiğin kendi içinden geçenleri size yansıtıyor olması, benimse ne hissettiğinizi sahiden biliyor olmam.” Delilik çoğu zaman gerçeklikten kopuş olarak tanımlanır, ama aslında, psikiyatrist Eugène Minkowski’nin gözlemlediği gibi, gerçekliğe fazla yaklaşmakla ilgilidir.  </p>
			<p class="paragraf">Kurt Eissler kanepede uzandığı için kendisini göremeyen şizofren bir hastasının, buna rağmen tam da Eissler’in dinlemeyi bıraktığı anlarda söylediklerini tekrar etmesini istediğine dikkat çekmiştir. “Tam da son söylediklerini tekrar edemeyeceğim anlarda, ısrarla ne söylediğini tekrar etmemi istiyordu.” Hayret verici bir şekilde, bu talep ancak Eissler’in yanıt veremeyeceği anlarda ortaya çıkıyordu. Keza Eissler, tam da meslektaşlarına çocuk cinselliğiyle ilgili bir noktayı kanıtlama kaygısı içinde olduğu bir dönemdeyken, çocuk cinselliğine bağlanan bir rüya yorumu yaptığı hastasından, “Bunu bana değil, kendine kanıtlıyorsun” şeklinde bir karşılık aldığını anlatır. Bu hasta analistinin bilinçdışıyla aşırı bir uyum içindedir.   </p>
			<p class="yildiz">~  </p>
			<p class="paragraf">Hem bir anlam oluşturan hem de anlama bir sınır getiren Ödipal süreç, hayatımıza bir negatiflik sokar. Aynı anda libidomuzu, vücutlarımızdaki uyarımı ve bağlılıklarımızın gücü ve doğrultusunu da etkiler. Bu sürecin en önemli parçası, eksikliğin yerleşmesidir. Nihayetinde, daha sonraki nesnelerin işgal edebileceği bir boşluk bölgesi yaratmak için anneden vazgeçmişizdir. Libidomuz bedenlerimizden neredeyse tamamen sürülmüş, artık yokluk işaretine bağlanmıştır.    </p>
			<p class="paragraf">Anneden vazgeçmek, onun için kim olduğumuz hayalinden de vazgeçmek demektir. Simgesel süreç işledikçe, anneyi tamamlama veya doyurma özlemlerini bırakmamız gerekir. Onun için her şey olamayacağımızı, bizden öte bir şeylerle ilgilendiği gerçeğini kaydederiz. Annenin davranışlarının bizimle ilgisi olmayan bir nedeni olduğunun fark edilmesi hem trajik, hem özgürleştiricidir. Bu olmasaydı, her şeyi kendimize yorardık: anne bizim yüzümüzden mutlu veya üzgün olurdu ki çocuğun özlem duyabileceği ama nihayetinde yaşanılır olmayan bir konumdur bu. Başka birinin duygularının tek nedeni olmak, üstümüze feci bir yük bindirirdi, sürekli sorumlu olurduk. Anneyle – ve istediğini hayal ettiğimiz şeyle – aramızda hiçbir dolayımın bulunmadığı bir dünyada kalırdık.    </p>
			<p class="paragraf">Oidipus kompleksine dair bu fikirlerde iki düzey söz konusudur: belli bir sürecin –mesela annenin arzusu– farkına varılması ve sonrasında bu sürecin adlandırılması – baba. Mesele annenin eksiğini sezmekten ibaret değildir, bunun adlandırılması, kayda geçirilmesi de vardır. Bu noktada Lacan’ın fikirleri, çocukluğun kilit sürecinin “iletişim hakkında iletişim” adını verdiği bir süreç olduğunu düşünen Bateson’ınkileri yankılar ve büker. Çocuk birçok işaret ve mesajla yüz yüze gelir ve bunları nasıl sınıflandıracağını öğrenmesi gerekir. Diyelim ki birisi “Bugün ne yapmak istersin?” diye sorduğunda, bu mesaj düz bir soru olarak da anlaşılabilir, dün yapılanların ayıplanması olarak da. Muhtemelen ses tonu ve bağlam hangi yorumun daha olası olduğunu belirleyecek, böylece mesaj etiketlenebilecek, anlamın kavranmasını sağlayan birçok farklı kümeden birine yerleştirilecektir.  </p>
			<p class="paragraf">Lacan’ın teorisi de aynı soruya odaklanır: çocuğun annenin söz ve davranışlarını nasıl yorumladığı ve bu yorumun bu söz ve davranışları nasıl bir kümeye yerleştirdiği sorusuna. Bu Ödipal süreç, adlandırma edimi sayesinde, annenin arzusuna dair muhtelif temsilleri bir araya getirir ve bilinçdışı bir tasnif yaratır. Hem Bateson hem de Lacan, bu süreçteki sorunların psikoz emaresi olduğunu düşünmüştür. Daha sonra göreceğimiz gibi, bu sorunlar, farklı türde psikozları ayırmayı sağladığı gibi, psikozda baba işlevi çalışmadığından dolayı, başka türlü küme inşa etme biçimleri sayesinde bireyin nasıl daha az işgalci, daha katlanılır bir dünya yaratabileceğini de gösterecektir.   </p>
			<p class="paragraf">Yani Oidipus süreci üç şey yapar. Birincisi, annenin arzusu sorusunu bir yanıta bağlayarak anlam doğurur: baba ve fallus. İkincisi, yasaklanmış anne imgesini – ya da bunun parçalarını – cinsel arzunun ufku haline getirerek libidoyu, yani cinsel bağlılık ve ilgilerimizin kuvvetini konumlandırır. Dolayısıyla burada libido bir yere yerleştirilir, arzularımızı bedenin dışında konumlandıran bir çıpa oluşur. Üçüncüsü, Öteki ile ilişkimizde kendimizi konumlandırmamızı, güvenli bir mesafe kazanmamızı ve anneyle bizden ibaret olmayan bir uzama geçmemizi sağlar.  </p>
			<p class="paragraf">Peki ya bu süreçler meydana gelmezse ne olur? Ya Oidipus kompleksinden geçişi önleyen, engelleyen bir şey olursa?  </p>
		</div>
	</body>
</html>