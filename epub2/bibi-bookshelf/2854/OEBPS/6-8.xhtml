<html xmlns="http://www.w3.org/1999/xhtml">
	<head>
		<title>6-8</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:dbad7b6b-244c-45e6-9cd2-ece8b7dcb6ca" name="Adept.expected.resource"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-9">8. Dengelenme ve Yaratım  </p>
			<p class="paragraf">Bir ruh çağırma seansında, ölmüş babasının ruhunu çağırmasıyla birlikte psikozu tetiklenmiş bir kadın, hiç ortadan kaybolmayan, sürekli yanı başında duran, zihnine, düşüncelerine ve vücuduna aç bir Şeytan figürünün zulmü altında kalmıştır. Bu dayanılmaz durum zamanla yeni bir düzenin ortaya çıkmasıyla birlikte yatışır. Çaresizlik hali yerini yavaş yavaş kabullenmeye, hatta tatmine bırakır. Şeytan’dan bahsederken yaramaz bir çocuktan bahseder gibidir artık; onu azarlıyor, yerden yere vuruyor, hatta Şeytan ondan kendisini bağışlamasını istiyordur. Şeytan ilk başta dışarı-atmanın açtığı –ve kadının “Adsız” diyerek kusursuz tarif ettiği– deliğe yerleşmişken, şimdi bir çocuğa dönüşmüş, o ise anne konumuna yerleşmiştir şüphesiz. Bu dönüşüm belli bir dengelenme getirmiştir ve tümüyle kendi icadıdır, bakımını üstlenen psikiyatristlerin önerisi değildir. Psikozun tetiklenmesini katlanılır kılmanın bir yolunu bulmuştur.    </p>
			<p class="paragraf">Psikotik özneler tetiklenmenin ardından sık sık dengelenme yolları buldukları gibi, belki daha büyük sıklıkla, psikozun tetiklenmesini önleme yolları da bulurlar. Her iki durum için de aynı soruyu sormamız gerekir: o kişinin delirmesini önleyen ne olmuştur? Birincil psikotik fenomenlere karşı en bariz savunma tarzının hezeyan oluşturmak olduğunu görmüştük: bu yöntem başarılı olduğunda, imleyenle imlenenin yeniden birbirine iliştirilmesi ve libidonun sınırlanıp çerçevelenmesi yoluyla anlamın yeniden tesisi sağlanabilir. Kimi zaman hezeyanla birlikte, kimi zaman ondan bağımsız geliştirilen bir dizi farklı yanıt da vardır ama. Bu bölümde bu onarım tarzlarını, psikotik öznelerin hangi yollardan denge ve istikrar bulabildiklerini inceleyeceğiz.    </p>
			<p class="paragraf">Klinik bir örnekle başlayalım. Otuzlarının sonuna gelmiş bir adam, kaygıdan ve sokulgan düşüncelerden mustaripti. Yakın zamanda, sonuç vermemiş bir terapiden ayrılmıştı. Önceki terapisti, belki hayatındaki birçok üçgen yüzünden, partnerinin eski erkek arkadaşlarına duyduğu eşcinsel ilgiyi bastırmakta olduğunu düşünmüştü. Bu yorumlarla birlikte, aralarında dille ilgili rahatsızlıkların –düşüncelerinin kendisine ait olmadığı fikri– ve başka bir adama oral seks yaptığı zorlantılı imgelerin de yer aldığı belirtiler iyice şiddetlenmişti.  </p>
			<p class="paragraf">Önceki terapistin dikkatini çekmiş olan üçgenler sahiden mevcuttu. Farklı kız arkadaşlarının eski sevgililerini taklit edip, imgelerine olabildiğince uygun davranıp, onlarla arkadaş olmaya çalışmıştı. Bu sayede kadınlarla ilişki kurabilmiş ve ilk tetiklenmeler çok belirgin noktalarda meydana gelmişti: öncelikle, o zaman en iyi arkadaşı olan kişi onu “terk ettiğinde”, onunla tüm bağlarını kesip kız arkadaşıyla yalnız kalmasına yol açtığında; ikincisi, kız arkadaşlarından birinin ailesiyle tanıştırıldığında. Her iki durumda da işitsel halüsinasyonların hücümuna uğramıştı; erkeğin sembolik konumuna itilip kendisine yardımcı olacak herhangi bir sembolik destek bulunmadığında, simgeselin onu adlandıramadığı noktada bu adlandırmayı sesler yapmıştı adeta.    </p>
			<p class="paragraf">Bir özdeşleşme sayesinde istikrar buldu, ama bu özdeşleşme o zamana dek onu yakalayan üçgen durumlara bağlı bir özdeşleşme değildi. Anneannesi ve dedesiyle hiç tanışmamıştı, fakat kendisine dedesinin önemli bir dağcılık seferine katılmış olduğu söylenmişti. Üniversitedeyken o da dağcılık kulübüne girmiş ve bu uğraşı yıllar boyunca devam ettirmişti. Başka dağcılarla takım halindeyken bile, “tek başına, doğa güçleriyle mücadele halinde” olduğunu hissediyordu. Bu hobi ona karşı cinsle karşılaşmanın beraberinde getirdiği tehlikeleri içermeyen yegane “erkeklik” biçimini vermişti aslında, babasından gelme bir tür buyruktu ve dışarı-atmanın doğurduğu deliğin doğmasına yolçma riski taşıyordu.. Ben romantik dağcı idealini geliştirmesini teşvik edecek şekilde davrandım, o da bunun etrafında çeşitli faaliyetler oluşturmaya başladı: kitaplar okuyor, filmler izliyordu vs.  </p>
			<p class="paragraf">Bir kadın için erkek konumunda olmak onun için imkânsızdı ve bu tür anlarda halüsinasyonlar başlıyordu. Oysa yalnız dağcı gibi bir ideal imgeyle kurduğu özdeşleşme onu ayakta tutabiliyordu; üstelik kız arkadaşlarının eski sevgililerini taklit etmeye kıyasla başkalarına o kadar bağımlı değildi. Üzerinde ilk olarak Ludwig Binswanger’in çalışmış olduğu bu onarım tarzında, bir ideal oluşturmak söz konusudur: belli bir imge kişiye bir ana yön, hayatını etrafında inşa edeceği bir doğrultu sunar. İdealin oluşturulmasında, olumlu çağrışımlar taşıyan bir akrabaya veya aile geleneğine dair anlatılanlardan faydalanılması mümkündür, ancak çoğunlukla bu ideal annenin dünyasından alınır. Annenin ilgilenmiş olduğu bir faaliyet, idealize etmiş olduğu bir kişi ya da bırakmak zorunda kaldığı bir kariyer söz konusu olabilir; kişiye kendisini onun etrafında düzenleyeceği ideal bir nokta verebilir. Bebekleri olan psikotik erkekler bazen, psikozu tetikleme tehlikesi doğuran baba konumuna düşmekten kaçınmanın bir yolu olarak, anne gibi “olurlar”. Hastaneden taburcu olmasının ardından, 1903’te karısıyla birlikte on yaşında bir kız çocuk evlat edinmiş olan Schreber’in kızının, sonradan psikanalist William//Wilhelm Niederland’a, Schreber’in ona “annnesinden daha fazla annelik” yapmış olduğunu söylemiş olması tesadüf değildir belki de.   </p>
			<p class="paragraf">Louis Wolfson’ın lisan merakı bu sürecin başka bir örneğidir. Ödünü koparan İngilizceden kaçmak için Fransızca, Almanca ve Rusça öğrenmiş, kendi tabiriyle “şizofren bir dil öğrencisi” olup çıkmıştır. Wolfson’ın lisan çalışmalarını bu bölümün biraz daha ilerisinde ele alacağız; şimdilik sadece benimsediği “öğrencilik” konumuyla ilgilenelim. Bu konum, etrafındaki dünyayla ilişkisinde kendisini konumlandırmasını sağlamıştır: evde odasında otururken, kütüphaneye gidip gelirken, Broadway’in fahişeleri, pezevenkleri, uyuşturucu bağımlıları ve polisleri üzerine “çalıştığı” gece yürüyüşlerinde, kimliğini bu öğrenme fikri etrafında oluşturmuştur. Başkalarıyla tanışırken kendisini öğrenci olarak tanımlıyor ve tehlikeli bir bölge olabilecek insan teması bu sayede dolayımlanıyordur. Bir gün metroda karşısında oturan adama bakarken saldırganlık içeren bir karşılaşma hayal eder, sonrasında gözünü dikip bakmaktansa yabancı dilde bir kitap okumanın daha iyi olacağına karar verir. Sürekli çalışma halinde olan Wolfson, etrafındakilere yem olduğu pasif ve tehditkar durumu, aktif, dengeleyici bir konuma dönüştürebilmiştir.   </p>
			<p class="paragraf">Böyle bir ideal oluşturulması, kişiye nesneden ibaret olmadığı, özne olduğu bir konum verebilir: zulmedilen, hakaret edilen, takip edilen, çamur atılan bir nesneden ibaret değildir artık. Bunu yaygın bir diğer dengeleme yoluyla, başka birinin imgesine uygun davranmaya çalışmakla karşılaştırmak ilginç olabilir. Yukarıda bahsi geçen hastanın kız arkadaşlarının eski sevgilileriyle yaptığı gibi, kendisine destek çıkan bir ideal olmadan başka birini taklit eder kişi. Bu sayede hayatında olup bitenlerle başa çıkabilir; ancak düpedüz başkalarına bağımlı olduğu için, özne değil nesne konumunda kalmaya devam eder. Bağlı kalacağı imgenin, başkasının imgesinin mevcut olması gerekir. Benim hastamda, büyükbabasıyla kurduğu idealize edilmiş özdeşleşmeye kıyasla bu tür yüzeysel özdeşleşme o kadar kuvvetli değildi.   </p>
			<p class="paragraf">Helene Deutsch, ancak dışarıdan taklit aracılığıyla toplumsal ilişkilere giren “-miş gibi” karakterleri konu alan çalışmalarında bu tür özdeşleşmeyi tarif etmiştir. Böyle karakterler kendilerini başka birinin imgesine yapıştırır, dikkatle kullandıkları bu imge yoluyla kendi davranışlarını düzenler ve genellikle sembolik boyuta başvuru oluşturacak durumlardan kaçınırlar. Dostluk, sevgi ve anlayış gösterebilirler; ancak bir terslik vardır, duygularını “sırf şeklen”, “teknik eğitim almış bir oyuncunun gerçekçilik içermeyen performansında olduğu gibi” ifade ederler. İlkgençlik yıllarında fahişelik yapmaya başlayan bir kadın, diğer kızları taklit ederek dış dünyayla gerçek bir temas kurmadan yaşayıp gidebildiğini söyler. Bu tür bir temasın kendisi için imkânsız olacağını bir bakıma biliyordur.    </p>
			<p class="paragraf">Ortada hiçbir rahatsızlık işareti yoktur, der Deutsch. Davranış sıradışı değildir, zihinsel yetilerde arıza görülmez, duygu ifadeleri düzenli ve yerindedir. Ama oturmayan bir şey vardır. “-Miş gibi” karakterlerle yakınlaşan kişiler sonunda daima, tam da her şey bu kadar normal göründüğü için, “Sorun ne acaba?” diye sormak durumunda kalırlar. Kurt Eissler, taklit tekniklerine bel bağladıkları için, “-miş gibi” karakterlerin uyum sağlama menzilinin, bilinçdışı tercihleri uyarınca belli faaliyetlerden, görevlerden veya rollerden kaçınacak olan diğerlerine oranla daha fazla olabildiğine işaret etmiştir. “-Miş gibi” kişi, tercihleri sırf yüzeyde konumlandığı için, yüzeyin kendisinden beklediklerini yapıp topluma gayet iyi uyum sağlayabilir, hemen hiç dikkat çekmeyebilir. Bir kadının sözleriyle, “Bazen bir sürü gölgenin karışımıymışım gibi hissediyorum, <span class="CharOverride-2">tek bir ki</span>ş<span class="CharOverride-2">i gibi de</span>ğ<span class="CharOverride-2">il</span>, bir sürü insanın benim hakkımdaki düşünceleriymişim, bunların yansımalarıymışım gibi… Her biri de beni farklı bir ışık altında görüyor ve ben de öyle görünüyorum aslında.”   </p>
			<p class="paragraf">“-Miş gibi” öznelerin bazıları bir dizi farklı durumda gayet iyi iş görebilirken, bazıları da dar bir ortamı, yalın, tekdüze durumlardan oluşan, değişime pek yer olmayan bir ortamı tercih eder. Birçok arkadaşı olabilir, ama her nasılsa sahici bir yakınlık asla mümkün değildir. Tuhaf bir ihtirassızlık vardır; hayat katlanılması gereken bir tür prosedür gibidir, uygun anlarda gülümsemeler, kahkahalar ve ağlamalar içerse bile. Keza konuşmada bir sığlık vardır; ağzından çıkanlarda kendisi yok gibidir. “-Miş gibi” özdeşleşmeler bir tür ödünç kuvvet getirir ve çoğu zaman kişinin işinde veya sosyal çevresinde sivrilmesini sağlarlar. Kırılganlıkları, taklit edilen kişinin uzaklara gitmesi veya mesafe koyması durumunda, bu kilit referansın ortadan kaybolmasıyla birlikte öznenin savunmasız kalabilecek olmasındadır.   </p>
			<p class="paragraf">Başka bir vakada, genç bir adam üniversitedeki ilk yazılı ödevini bitirmiş ve ödevde neler yaptığını tartışmak için hocanın kapısını çalmak üzeredir ki donup kalır, kendi tabiriyle “tarifsiz” bir kaygıya kapılır. Aradan biraz zaman geçtikten sonra üniversite çalışanları onu kapının yanı başına oturmuş, kendi kendine konuşurken bulurlar; fakat ne söylediğini hiç hatırlamıyordur. Sonrasında pek hoş olmayan bir şekilde hastaneye yatırılır; hemşire ve doktorların duyarsız davranışlarından ve kilo almasına, kötü kokmasına ve hareketlerinin ağırlaşmasına yol açan ağır ilaçlardan şikâyet eder.   </p>
			<p class="paragraf">Bu olaydan yıllar sonra kendisiyle tanıştığımda hâlâ ilaç tedavisi görüyor, ama artık ailesiyle birlikte evde yaşıyordu; pek fazla bir şey yapamıyordu, fakat kızkardeşi vasıtasıyla edindiği psikoloji kitaplarına duyduğu ilgi giderek artmaktaydı. Büyüme döneminde en ufak bir anormalliğe ya da gelecekteki sorunların en ufak bir işaretine bile rastlanmamıştı. Okulunda başarılı olmuş, diğer çocuklarla kaynaşmış ve sonra üniversiteye girmişti. O öğleden sonraya kadar böylesine sarsıntısız yaşamasını sağlayan ne olmuştu peki? Gayet sıradan ve olaysız geçmiş olan çocukluk ve ilkgençlik dönemini anlatmasıyla birlikte, onu ayakta tutan şeyin akranlarıyla kurduğu bir dizi süreğen özdeşleşme olduğu ortaya çıktı. Onlar ne yapıyorsa o da onu yapmıştı; genellikle bir iki sınıf arkadaşına odaklanıp onların giyimlerini, kendilerine mahsus hareketlerini, çalışma tarzlarını taklit ediyor, hedeflerini benimsiyordu.   </p>
			<p class="paragraf">Bu taklitçilik sayesinde derslerine devam etmiş, birkaç defa kızlarla çıkmış, okulda spor faaliyetlerine katılmış, bu gibi önemli “erkeklik” anlarının doğurabileceği sarsıntıların hiçbirini yaşamamıştı. O da diğerleri gibi –o zaman ilkgençliğini yaşayan– bir oğlan çocuğuydu ve bu imgesel yansıtma süreci sayesinde gençlerin hayatlarına damgasını vuran tehlikeli geçiş anlarını atlatabilmişti. Diğer çocukların pek ortalıkta olmadığı tatil dönemlerinde, ne yapıyor olabileceklerini hayal edip aynısını yapmaya çalışıyordu.   </p>
			<p class="paragraf">Hocayla karşılaşma yüzünden üçüncü bir terimle yüz yüze kalıncaya dek, bu imge dizisi ona destek olmuştur. Yanıt vermesini sağlayacak bir kaynağı olmadığında, psikoz tetiklenir. Zaten evden ve okuldan ayrılıp kimseyi tanımadığı, hemen özdeşleşme desteği sunacak kimsenin bulunmadığı üniversite ortamına taşınmasıyla birlikte daha kırılganlaşmış olmalıdır. Başka bir vakada, bir adam her konuda yakın bir arkadaşının peşinden gittiğini, her hareketini taklit ettiğini, ama bir gün bu arkadaşının sınava hazırlanmak için odasının kapısını kapattığını anlatır. Sonrasında alınıp götürülenin kendisi olduğuna, izlendiğine ve takip edildiğine, insanların onu öldürmek istediğine emin olur. Rehber imgeden mahrum kaldığında nesnelik konumu şiddetlenmiş ve kendisine yönelik saldırılara karşı savunmasız kalmıştır.   </p>
			<p class="paragraf">Bu tür vakalardaki duygusal katılım yokluğundan oluşan boşluğu, kimliğe ilişkin yaygın nevrotik şüphelerden ayırmak gerekir. Nevrotik kişiler parçası oldukları toplumsal oyunu içten içe küçümsedikleri için çoğu zaman kendilerini sahte hissederler; bir gayri meşruluk hissi vardır, sanki dünyada yerleri yokmuş gibidir. Böyle çifte bir hayat yaşıyor olma hissi çatışma doğurur; oysa beklentilerin aksine, “-miş gibi” vakalarında “gerçek ben” ile toplumsal benlik arasında hiçbir zaman ihtilaf olmaz. Çatışma içermeyen bir özdeşleşmedir bu. Toplumsal ilişkilerde gösterdikleri esnemezlik ve yüzeysellik bazen başkalarının dikkatini çekebilir ve bağlanma korkusu yaşadıkları gibi bir manzara yaratabilir. Aslında o kişi, simgesele başvuru içerecek durumlardan, tam da bağlanmanın, taahhüdün söz konusu olduğu durumlardan uzak durmasını bir düzeyde biliyordur.    </p>
			<p class="paragraf">İmgeselin –görsel imgelere tutulduğumuz düzlem– psikozda nasıl destek mekanizmaları sunabildiğini gösteren vakalardır bunlar. Bir çocukluk psikozu vakasında, vücuduna sınır oluşturamayan bir oğlan, televizyon ve film bağımlılığı vasıtasıyla kendi kendini tedavi eder. Tüm oyuncuları taklit edip dışarıdan taklit yoluyla bir kimlik edinerek dış hatlar kazanmıştır. Margaret Mahler ve Paula Elkisch’in anlattıkları Stanley vakasında, duygu ifade edemez görünen bu oğlan çocuğu, bunu tümüyle kutuplaşmış bir şekilde yapmaya başlar: bir düğmeye basar gibi telaştan coşkuya geçerek. Stanley, düğmeye basar gibi “açıp kapattığı” duyguları hayli tuhaf ve gayet “duygusuz” bir şekilde yaratmaktadır. Çevresinin kendisinden belli duygu ifadeleri beklediğini ve buna razı olması gerektiğini bilir ve duyguları öylece açıp kapatır.   </p>
			<p class="paragraf">Psikotik öznenin duyguları “öğrendiği” bu süreç sık sık, duygular sanki durumun gereklerine göre açılıp kapatılabiliyormuş gibi tarif edilmiştir. Eissler’in aktardığı bir vakada, hastanın “cansızlık hissi, egonun toplumsal açıdan gereken duyguyu üzerine koyabildiği<span class="CharOverride-2"> bo</span><span class="CharOverride-2">ş  levha</span> [<span class="CharOverride-2">tabula rasa</span>] oluşturur adeta – tuval üzerine uygun boyayı yerleştiren bir ressam gibi.” Bu tür yüzey duyguları oluşturulması, duyguyu iç dünyamızın sahici bir işareti olarak değil de, öğrenilmesi gereken bir dizi davranış olarak gören günümüz kültüründe geçerli olan toplumsal buyruklarla uyum içindedir. Buna göre, doğru eğitildiğimiz takdirde duygusal becerileri öğrenecek, böylece “uygun” duyguyu gösterebileceğiz. 1950’lerin analist ve psikiyatristlerinin psikoz emaresi olarak gördükleri şey, günümüzde sağlıklı öznelliğin normu haline gelmiş durumdadır.    </p>
			<p class="yildiz"><span class="CharOverride-10">~</span>  </p>
			<p class="paragraf">Psikozda karşılaştığımız diğer bir dengeleme türü de ideal oluşturulmasıyla bağlantılıdır ve hayatı idare etmeyi sağlayacak formüller bulunmasını içerir. Geneviève Morel tarafından geliştirilen bu fikre göre, kişi iki tarafın birbiriyle nasıl ilişki kurduğuna dayalı bir şablon oluşturur. Bu iki konumdan herhangi birini işgal etmesi mümkündür; ancak formül bozulacak olursa psikoz patlak verebilir ve kişi feci ve ürkütücü bir terk edilme ve reddedilme hissi yaşayabilir. En yaygın formüllerde, anneyle çocuk, babayla oğul ve sevenle sevilen arasında kurulan bir ilişki söz konusudur. Hangi biçimi alırlarsa alsınlar, bu formüllerde daima bir tür taahhüt söz konusudur.   </p>
			<p class="paragraf">Psikotik hastalarımdan biri, yaşantısını düzenleyip ayarlamak için, “Bir anne oğlunu koruyup kollar” şeklinde bir formül kullanabilir hale geldiğinde, hayati bir dönem başlamıştı. Çocukluğunda annesi erkek kardeşini idealize etmiş, taparcasına sevmişti; erkek kardeşin imgesi hastam için hem hayranlık hem de zulüm uyandıran bir nokta haline gelmişti. Ailenin tüm ilgisi erkek kardeşin üzerindeyken, hastam “bırakılmış” ve umursanmamış, sonraki hayatında da sevilen kişi konumunda olmayı kabullenememişti, zira ana-oğul ilişkisinden dışlanmışlığın acısı yeniden uyanıyordu. “Sevilmek” onun için, tıpkı annesinin erkek kardeşini tepelere çıkarması gibi son derece yanlış bir şeydi. Az sayıdaki erkek arkadaşını, kendisine pek ilgi göstermedikleri için seçmiş, sevgi gösterileri ortaya çıkmaya başladığında da terk etmişti.  </p>
			<p class="paragraf">Yaşadığı halüsinasyonlar ve diğer psikotik fenomenler gayet belirgin bir noktada zayıfladı. Ben rahatsızlandım ve pek adetim olmayan bir şekilde birkaç gün çalışmaya ara vermem gerekti. Hastam çok endişelenmiş ve beni yeniden sağlığıma kavuşturduğu imgeler görmüştü. Bu olaydan sonra terapide anne rolü üstlenmeye başladı: beni besleyip büyüteceği “minik bebeği” olarak gördüğünü söylüyordu. Seansların tonu ciddi ölçüde değişti; sert saldırılar yerlerini şefkatli ricalara bıraktı. Kullandığı formül, kendisini annesinin sevgisiyle ilişki içinde konumlandırmanın bir yolu olduğu gibi, bu sevginin değiştirilmesiydi de: kusursuzluğa değil –ki bu katlanılmaz olurdu– zaafa yönelen bir şefkatti.   </p>
			<p class="paragraf">Daha sonra formülün diğer kutbuna geçebilmişti. Kendisini anne olarak görmektense, artık kendine “bebeğim” diyordu ve bu sefer ben anne rolündeydim. Anne konumu yine zulmedici değil, müşfik bir yerdi. Morel’in önerdiği gibi, bu formülü matematiksel bir fonksiyon şeklinde Fxy olarak yazarsak, F ilişkinin doğasını –bu vakada, “koruyup kollamayı”–, x anne konumunu, y de bebek konumunu gösterir. Hastam kendisini başka biriyle ilişki içinde bu iki konumdan birine yerleştirebildiği sürece, psikoz stabil kalıyordu.  </p>
			<p class="paragraf">Esthela Solano-Suarez’in ele aldığı bir vaka, fonksiyon formülünün mantığını örnekler. Elli yaşında bir adam “depresyon” şikâyetiyle yardım ister. Birkaç aydır hayata ilgisini tümüyle kaybetmiştir; iştahı kalmamıştır, uyku uyuyamıyordur. Kendi vücudu ona tuhaf gelmektedir. Başından geçenleri anlamlandıramaz. Aslında yakın zamanda meslek hayatında terfi almış, saygın bir mücevhercide bir süre çalıştıktan sonra, şimdi idareci konumuna yükselmiştir. Fakat epey rağbet gören bu pozisyon onun için kabus olmuştur: başa çıkamadığını hissediyordur, kendisini vücudundan ayıran bir boşluk bulunduğu hissi her yeri kaplamıştır. Tek çıkar yol intihar gibi görünüyordur.   </p>
			<p class="paragraf">Seanslarda, beş yaşındayken annesinin öldüğünden bahseder. Bu kayba ilişkin bilincinde olduğu herhangi bir acı olmadığı gibi, annesine veya kendisine dair ilk yıllardan herhangi bir hatırası da yoktur. Hatıraları, babasından annesinin ölümünü öğrendiği andan itibaren başlıyordur. Sonrasında babası tarafından bir yetimhaneye gönderilmiştir; buraya dair birkaç hatırası vardır, hepsi de aynı ölçüde duygudan yoksun hatıralardır: bu yıllardan bahsederken sanki başka biriymiş gibi konuşur. Babasının onu nasıl terk edebildiğini ve nasıl olup da başka bir aile üyesinin onun bakımını üstlenmediğini anlayamaz.  </p>
			<p class="paragraf">Dört yıl sonra ablası, kendisiyle yaşamak üzere onu yetimhaneden alır. Ondan yirmi yaş büyük olan abla, tek çocuğunu henüz yeni kaybetmiştir ve şimdi tüm ilgi ve dikkatini küçük kardeşine hasrediyordur. Onun her isteğini yerine getirir, fahişelikten kazandığı parayı cömertçe ona harcar. Hastanın bu dönemde mutlu anıları olmuş, hayattan yeniden keyif almaya başlamıştır. Sonradan kendisi de fahişelik yapmaya başlayacak, vücudunu varlıklı özel müşterilere çok yüksek fiyata satacaktır. Çok geçmeden bu müşterilerden biri ona seçkin bir mücevhercide iş teklif eder ve hasta burada en başarılı satış personeli olur.   </p>
			<p class="paragraf">Para onun için çok önemli olmuştur ve fahişelik yaparken hoşuna giden tek şeydir. Kendi cinsel hayatında da, ancak parasını verdiğinde sevişiyordur. Paranın karşılığı keyiftir. Solano, hastanın fahişe – Tüm erkekler için O Kadın – olan ablasıyla özdeşleşmiş olduğunu, burada para değiş tokuşunun hayati rol oynadığını öne sürer. Hastanın onu Arjantinli olduğu için analist olarak seçtiğinden bahsettiğini belirtir; “argent” sözcüğü hastanın ana dilinde “para” demektir. Yaşadığı sorunlar şimdi yeni bir anlam kazanmıştır. Bir düzeyde, edindiği yeni mevki onu bir tür baba konumuna yerleştirmiştir; fakat buna karşılık gelen, ona destek olacak bir imleyen yoktur. Başka bir düzeyde, bu yeni mevki, mağazaya gelen müşterilerle gündelik alışverişlere girmesini önlemiştir: parasal işlemler artık onun işi değildir. Dolayısıyla telafi mekanizması hasar görmüştür.   </p>
			<p class="paragraf">Solano hastayı yeni mevkiine uyum sağlamaya teşvik eder: idareci olsa bile, aynı zamanda mağazaya gelen müşterilerle temasının devam etmesi mümkündür. Hasta böyle davranmaya başladıkça canlılık hissi geri döner, çalıştığı mağaza da o yılın en yüksek satış rakamlarına ulaşır. Dolayısıyla burada başkalarıyla ilişkileri içeren bir formül söz konusudur: F para karşılığı mal alıp verme mekanizmasını, x ve y ise satıcı ve müşteriyi temsil etmektedir. Bu iki konumlu ilişkiyi, önceki bölümde tartıştığımız vakadaki “bok” imleyeninin kullanımıyla karşılaştırmak ilginç olabilir. Orada hastanın kendisini babasının istila tehdidinden koruması için dışkısını tutamıyor olması gerekiyordu. “Bok”, özneye iliştirilmiş olması gereken, fakat onu başka insanların dahil olduğu herhangi bir devreye bağlamayan bir nitelikti. Bu nitelik ortadan kaldırıldığında, psikoz tetiklenmişti. Dışkı sızdırması gereken kadınınki gibi vakalarda Fxy biçimdeki fonksiyon formülünün yerini, Fx formülü alır: F söz konusu eylemin, x öznenin yerinde durmaktadır. Fxy formülüne ilişkin örneklerde belli bir toplumsal ilişki biçimine bağlılık bulunduğuna, oysa Fx örneklerinde bunun olmadığına dikkat edelim.  </p>
			<p class="yildiz"><span class="CharOverride-10">~</span>  </p>
			<p class="paragraf">Analist ve psikiyatristler tarafından belgelenen bir başka yaygın mekanizma da, kendini hiç içeri alınmamış olan sembolik sisteme adeta iliştirmek amacıyla, protez bir sembolik düzen yaratmaktır. İçeriden erişilemeyen sistem doğruca dışarıda aranır. Literatür, makinelerle veya mekanik aygıtlarla bağlar kuran, makinelerin etkisi altında olduklarına inanan ya da canlı ve cansız nesneleri birbirinden ayıramaz görünen kişilerin vakalarıyla doludur. Birçok vakada makine basit bir ikili yapı düzeyinde kalır; mesela açılıp kapatılan bir elekrik düğmesi biçimini alır. Stanley, saatler boyunca, açıp kapatıyormuş gibi yaptığı elektrik düğmeleri çizer. Sonrasında ışıkları açıp kapatmayı saplantı haline getirir, haftalarca başka pek bir şey yapmaz.   </p>
			<p class="paragraf">Bu vakaların en ilginç özelliği, yazarların bu ilişkileri hemen her defasında insan modeline dayanan bir şey olarak yorumluyor olmasıdır: çocuğu cezbeden ve ürküten makinelerin, ebeveynler ve bakıcılarla ilişkilere dayandırılan iç itkilerin somutlaşması olduğu düşünülmektedir. Söz konusu makine, çocuk için önem taşımış birinin sembolü olarak görülmektedir. Mesela Margaret Mahler, şizofren çocuk vakalarında karşılaşılan makinelerin, çocukların insan ilişkisini mekanik bir ilişkiye dönüştürmelerini ve böylece tehdit edici faktörler olan öngörülemezlik ve farklılığı denetim altına almalarını sağladığını düşünmüştür.   </p>
			<p class="paragraf">Şimdilerde maalesef unutulmuş olan çığır açıcı bir kitabında Harold Searles, bu yaklaşımdaki temel mantığı sorgulamıştı. Searles, makineleri ve mekanik nesneleri gerçek insanlarla ilişkilendirmek yerine, bunların tam da insan olmayan nesneler olarak önemli olduklarını öne sürer; çocukların insani olmayan çevrelerinde bir parça istikrara ihtiyaç duyduklarını ve ebeveynlerinin canlı varlıklar oldukları fikrini ancak bu sayede oluşturabildiklerini savunur. Argümanının son kısmına katılmasak da, çok temel bir şeyi görmüştür Searle: çocukların çevrelerinde tam da insan olmadığı için önemli olan bir şey aradıklarını, simgesel düzlemin ta kendisini, insan ilişkilerini aşan sembolik bir düzeni cisimleştiren nesneler veya figürler aradıklarını.   </p>
			<p class="paragraf">Küçük Hans ve Pagnol vakalarında gördüğümüz gibi, nevrotikte bu unsurlar baba işlevini pekiştirmek için kullanılabilir. Fakat psikozda daha da geriye giden bir müracaat, simgeselin ikili karşıtlıklar biçimindeki asgari yapısına müracaat söz konusu olabilir. Searles’ün üzerinde çalıştığı makineler temel bir artı-eksi karşıtlığını cisimleştirir ve söz konusu çocukların birçoğunun yapışıp kaldığı şey de bu olmuştur. Temel ikili yapı içeriden kaydedilmiş olmadığında, çocuk ya bu yapıya dışarıdan erişmeye çalışıyor ya da tek bir eylemin tekrar tekrar “açılıp kapatıldığı” vakalarda olduğu gibi, yapıyı kendisi cisimleştirmeyi deniyordur.   </p>
			<p class="paragraf">Günümüzde vücudun içine insani olmayan unsurlar yerleştirilmesi şeklinde karşımıza çıkan yaygın motifte bunu görürüz. Altı Milyon Dolarlık Adam, Robocop ya da bilim-fantazi filmi <span class="CharOverride-2">Innerspace</span>’in kahramanı, bunların üçü de vücut dokularına yabancı, sembolik bir devre sisteminin yerleştirilmesi yoluyla insan olur. Keza çocuk edebiyatı da, sihirli bir nesnenin onu keşfeden kişiye özel yetenekler veya güçler bahşettiği hikâyelerle doludur. Bütün bu kurmacalarda, ilave edilen insani olmayan unsur, kişinin her kimse o olmasını sağlar; kimliğin ta kendisi o unsurdan doğuyor gibidir. Bu anlatılarda simgesel düzeni, temsil ve yasalardan oluşan bir devre sistemini vücutlarımıza dahil etmemiz gerektiği şeklindeki temel fikir sahnelenmektedir: dolayısıyla, Searles’ün de görmüş olduğu gibi, insani-olmayan çevrenin kendi başına psikolojik bir önemi vardır.   </p>
			<p class="paragraf">Bu sistemler makine ve mekanik aygıtlar kadar, matematiksel sistemler ya da şecere sistemleri, yahut mesela bilgisayarla çalışma (<span class="CharOverride-2">computer work</span>) biçimini de alabilirler. Arşiv araştırması ya da her türden belge yorumlama faaliyeti de içerebilirler; amaç çoğu zaman bir tür soy bağını incelemek ya da kanıtlamaktır. Kütüphanelerde bu kadar çok psikotik insan bulunmasının nedeni budur. Louis Sass, taklide dayalı davranışları için bir tür strateji oluşturmuş bir hastadan bahseder. Taklitçilik daha önce tartıştığımız “-miş gibi” karakterleri akla getirebilir; ama bu hastanın asıl amacı, bir antropolog gibi insanların davranışlarını inceleyip aralarındaki sosyal etkileşimleri anlamaktır. Arkadaşlık kurmada söz konusu olan adımları kodlar haline getirmeyi ve böylece hastane koğuşundaki ilişkiler için yeni “şema”lar geliştirmeyi umuyordur. Bu sayede daha verimli bir “iletişim makinesi” olacağını söyler.   </p>
			<p class="paragraf">Bu tür vakaların en meşhuru Joey vakasıdır, şüphesiz. Bettelheim’ın okuluna ilk geldiğinde, uzaktan kumandayla çalışan, etrafındaki makine ve cereyanlar sayesinde işleyen “mekanik bir adam” gibidir Joey. Parmaklarını prizlere sokmaya çalışıyor, bunu yapamadığında kendisini prizlere bağlayacak hayali kablolar döşüyordur. Bilhassa yemek saatlerinde önem kazanır bu, zira sindirim aygıtının ancak cereyanla çalıştığını hissetmektedir. Bettelheim bu kabloları, hem bir duygu kaynağını cisimleştiren, hem de Joey’yi bu kaynağa bağlayan bir şey olarak yorumlamıştır; biz ise bunları insani-olmayan çevreye erişim çabaları olarak görebiliriz: hayatta kalması için ihtiyaç duyduğu simgeselin asgari biçimine erişim çabaları olarak.  </p>
			<p class="paragraf">Protez bir simgesele erişmenin muhtemel birçok yolu vardır; bir ucunda belli bir kültür içine gömülü olan ve toplumsal reformu, yeni bir dünya yaratmayı amaç edinen faaliyetlerin, diğer ucundaysa vücudu ikili yapının en asgari biçimine iliştirmekten başka bir amacı olmayan faaliyetlerin bulunduğu bir tayf belirleyebiliriz. Asperger sendromu teşhisi konulan birçok kişi aslında bu tür bir çözüm bulmayı başarmış olan, ilgi alanlarını tek bir faaliyetle, çoğu zaman sembolik bir faaliyetle sınırlandırıp gerçek –bedensel uyarım deneyimi– ile simgeseli adeta tek bir noktada yoğunlaştırmış psikotiklerdir.    </p>
			<p class="paragraf">Schreber’in yeni bir Dünya Düzeni fikri, yasavari bir sistem oluşmasına ve libidonun sınırlanmasına yol açan takma bir sembolik ağ yaratımının örneklerindendir: sistemin hazırlanma süreci, bedensel acılarının azalmasıyla aynı anda gerçekleşmiştir. Bu Düzen başlangıçta kendi kendini ayakta tutuyordu; Tanrı onu kendi haline bırakmıştı, tek tek varlıkların kaderine karışmıyordu. Böyle bir sistem, insani olsun ilahi olsun, herhangi bir failin keyfî iradesinden etkilenmeyen bir istikrara sahiptir. İlahi kapris kontrol altındadır, adeta “Tanrı’dan daha güçlü” bir sistem, Tanrı’nın güçlü ve muhtemelen kötücül iradesiyle özne arasındaki mesafeyi düzenler.   </p>
			<p class="paragraf">Bu tür sistemler, kökleri anneye kadar götürülebilen ideal bir nokta –Schreber için, yeni bir ırkın kaynağı olmak– etrafında kurulur çoğunlukla. Bu nokta etrafında düzen yaratma girişimlerinde, dünyayı kurtarma veya iyileştirme fikri söz konusu olabilir. Colette Soler’in belirttiği gibi, amaç libidoyu düzenleyici bir ilkeye bağlamaktır. Bu amaç çoğu zaman geleceğe yerleştirilir, böylece kişinin şimdiki zamanda var olmasını sağlar. Schreber’da bile, doğurmaya yazgılı olduğu ırkın daha sonra ortaya çıkacak olduğunu, bunun karısıyla birlikte “gelecekte çocuk sahibi olma” isteklerini yansıttığını anımsayabiliriz. Psikotik öznenin, çoğu zaman daha “gerçekçi” olması ya da şimdi ve burada daha mutlu olması için uğraşan iyi niyetli bir terapistin teşvikiyle gelecek fikrini kaybetmesi çok tehlikelidir.   </p>
			<p class="paragraf">Soler, incelikli bir dizi çalışmasında, Jean-Jacques Rousseau’nun telafi mahiyetindeki kendi simgeselini nasıl yarattığını göstermiştir. Tam paranoyak bir tarzla çağının yoz ahlakını alenen suçlayan ve onu arındırma amaçlı toplumsal çözümler öneren Rousseau, dünyada düzensizlik olarak gördüğü şeyi düzeltmeye çalışmıştır. Rousseau’nun babasına göre, annesinin ölümüne oğlu neden olmuştu. İsnat edilen bu mesuliyet, Rousseau’nun benimsediği itiraz konumuna katkıda bulunmuş olabilir: dışarıda bırakılan kabahat dışarıdan, gerçekte geri dönmüş, herkesin kendisine komplo kurduğu hezeyanını doğurmuştur. Rousseau yazılarında bu “kötü” libidoyu Öteki’nde konumlandırır ve sonrasında deva olarak ideal bir düzen sunmaya çalışır. Simgesel tarafından belirlenen düzen dışarıda bırakılmışsa, paranoyak yeni bir düzen yaratır.   </p>
			<p class="paragraf">Bu kimi zaman hezeyanlı görünebilir, fakat gerçek bir toplumsal değişimle pekala uyumludur. Rousseau’nun Batı uygarlığı üzerindeki etkisini yadsımak mümkün değildir. Bu noktada, daha önce “Hava Dokuma Tezgahını” ele aldığımız James Tilly Matthews’u da hatırlayabiliriz. Matthews 1790’ların başında Fransız hükümetini, İngiltere’yle barış yapılmasına aracılık edebileceğine ikna etmeyi başarmış ve diplomatik çabaları başlangıçta gayet ciddiye alınmıştır. Bedlam’de kaldığı dönemde becerikli bir müzakereci ve avukat olmuştur; hastane personeliyle hastalar arasındaki anlaşmazlıkları çözüme bağlamış, Avam Kamarası’ndan bir soruşturma kurulunu hastanedeki koşulların incelenmesi gerektiğine ikna etmiştir. Dünyada bir yanlışlık olduğunu fark etmiş ve çözümler önermiştir - önce uluslararası diplomasi düzeyinde, sonra yerel bağlamda, tutulduğu hastanenin yönetimi düzeyinde.    </p>
			<p class="paragraf">Kimi vakalarda yeni bir düzen yaratılırken, diğerlerinde mevcut bir düzene başvurulur. Bu düzen yasanın ta kendisi biçiminde olabilir, ama düz anlamıyla yasadır bu. On dokuzuncu yüzyıl ve yirminci yüzyıl başı psikiyatristlerinin iyi bildiği davacı, şikâyetçi psikozlar bunun sonucudur. Kişi çabucak davalar açar, mahkemeye vermekle tehdit eder, kamu otoritelerine şikâyetlerde bulunur. Daima haksız muameleye veya adaletsizliğe maruz kalmış masum bir kurban konumundadır; yasaya adaleti yerine getirmesi ve dünyadaki bir hatayı düzeltmesi için başvurulur. Özne ortada bir adaletsizlik olduğundan ve yasanın bunu düzeltme kabiliyetinden o kadar emindir ki, hukuki başarısızlığın sonucu çoğu zaman olsa olsa yeni davalar ve temyizler olur. Psikotik özne burada kendisini adalet fikrinin ya da başka bir soyut davanın aracı haline getirir.   </p>
			<p class="paragraf">Yasa burada içselleştirilmiş bir merci değil, kişinin başvurduğu dışsal bir yapıdır. Yasa nevrozda birçok manada metaforiktir, bir tür sınırlandırma ilkesi olarak iş görür ve asla basit herhangi bir ifadeye indirgenebilir değildir, oysa psikozda belirli sözcükler ya da buyruklarla özdeşleştirilebilir. Psikanalist Guy Trobas buna dair bir dizi örnek vermiştir: “Yasaya göre ensest yasak, gençken ben bunu bilmiyordum,” der analizanlarından biri. Bir diğeri, “Polis ensesti yasaklıyor… bu yüzden hapse girmek mümkün,” ifadesini kullanır. Burada ensest yasağı daha yapısal, soyut bir kuvvet yerine, hukuki bir yasağa eş tutulmaktadır. Yasanın harfileştirilmesini, Trobas’ın verdiği başka bir örnekte daha görürüz: “Sizi baştan çıkarmaya hakkım yok, çünkü evlisiniz.” Önce evlilik dışı bir ilişki yaşayıp sonrasında yasağın bilinçdışı etkilerine maruz kalabilen nevrotikte görülen ahlaki keşmekeşin aksine, yasa burada kendi mantığını kendisi tayin eder.   </p>
			<p class="paragraf">Gérard Pommier, psikozda bu noktada en az iki patika bulunduğunu gözlemlmiştir: bir faaliyet veya çalışma yoluyla kendine bir isim yaratmak ya da çoğu zaman insanlığın iyiliği uğruna kişinin feda edilmesini gerektiren bir ideal vasıtasıyla ismini silmek. Fedakarlık motifi, bir eksiklik doğurmanın, libidoya olumsuzlama getirmenin bir yolu olabileceği gibi, başka türlü de işleyebilir. Analist ve psikiyatristler kimi vakalarda hastanın çektiği acıların, bir denklemin iki kutbu misali, başka birinin varolmasını sağladığını gözlemlemiştir. Bu, kendileri yaşayacak olursa başka birinin öleceği inancında ifade bulabileceği gibi, daha incelikli biçimler de alabilir. Bir önceki bölümde ele aldığımız vakayı, kendisi ömlseydi büyükbabasının hayatta olacağını düşünen hastayı hatırlayabiliriz. Başka şizofreni vakalarında, hastanın deliliği ve çektiği eziyet, anne babanın kabul etmediği bir şeyin dışsallaştırılması gibidir: anne babanın sağ kalması için hastanın deli olması gerekiyordur. Hasta burada Öteki için nesne konumundadır; belki ebeveynin kendi libidosunu yoğunlaştırıp tamamlıyordur. Louis Wolfson kendi psikozu ile annesinin bir gözünün olmayışı arasında bir eşdeğerlik bulunduğuna dikkat çekmiştir; onun deliliği, annesinin kendi ıstırabının farkına varmamasını sağlıyor gibidir. Bu eşitlik, Wolfson’ın tabiriyle, kendi “kalp nevrozunda” da yankı bulur: annesinin tek çocuğu ve anneye göre onun yaşama sebebi olduğu için, kendisi ortadan kaybolacak olsa annesi de kaybolacaktır.   </p>
			<p class="paragraf">Bu denge oyunu, Wolfson’ın izahatında yer alan ve birçok psikoz vakasında karşılaştığımız başka bir ayrıntıya ışık düşürür: ağızla ilgili bir oburluk hissine. Wolfson aç kurtlar gibi yemek yediğinde keskin bir utanç duyuyor, bu da intihar düşüncelerine yol açıyordu. Obur olduğu düşüncesi psikotik özneler için çoğu zaman katlanılmaz bir şeydi, adeta cinayet işlemek gibiydi. Oral iştahın doyurulması niye bu kadar sorunlu olabilir? Mesela başka birinin saldırıya veya hakarete uğradığı anlardan ziyade, oburluk anlarının suçluluk duygusu doğurmasının sebebi nedir? Yanıt, bunların birbirinin aynısı olmasıdır, belki de. Terapistiyle ilişkisini tarif eden genç bir şizofren kadın şöyle der: “Benimle ilgilenirken zayıflayıp zayıflamadığınıza dikkat ediyordum. Fazla almadığımdan emin olmam gerekiyordu.” Sembolik üçüncü terim olmadığında, dünya benlik ve diğer kişiye indirgenir: birinde olan diğerinde eksiktir, birinde olmayana diğeri sahiptir.   </p>
			<p class="paragraf">**210**Wolfson’ın kendi psikozuna dair anlatısı, bu fedakarlık motifi kadar, yazmanın ve ismin önemini de örneklemektedir. Yazmak, protez bir simgesele erişim için sık kullanılan yollardan biridir; bunca insanın kitap yazmak istediğini görüp de şaşırmamak elde değildir. Edebiyat menajerleri ve yayınevleri müsvedde sağnağı altındadır, gazete ve dergilerde düzenli olarak yazım kursu reklamlarına yer verilmektedir. Bu ilanların ön sayfalarda yer alıyor olması pazarın boyutlarını gösterir; ülkedeki hemen her yetişkinin böyle bir hevesi olduğundan şüphelenmek mümkündür. Yazmak psikotik özne için çok çok önemlidir, zira yatıştırma işlevi taşır. Psikozda sembolik zincir hasarlıdır; yazmak ise onarmanın, düğüm atmanın, sözcüklerle libidoyu birbirine bağlamanın bir yolunu sunar.    </p>
			<p class="paragraf">Yazmanın hedefinde bazen salt biçimsel bir sistem yaratmak vardır. Louis Wolfson lisanlar hakkında bilgi arıyor, daha önce gördüğümüz gibi kendisini “şizofren bir dil öğrencisi” olarak tanımlıyordu. Bir odada tek başına yaşıyor, çaresizce annesinin sesinden uzak durmaya çalışıyordu; İngilizce’nin tamamını onunla özdeşleştirmiş olduğu için neredeyse imkânsız bir uğraştı bu. İngilizceyi duymaya da, konuşmaya da katlanamıyordu. İçindeki İngilizce’den kurtulması gerektiğini hissediyordu, zira bu dil bulduğu her açıklıktan içeri girip vücudunu işgal ediyordu: kulakları, gözleri, ağzı, anüsü, hepsi saldırı kanallarıydı. Vücuttaki bu açıklıkları kulak tıkaçları veya parmaklarıyla kapatmak yeterli olmuyordu, zira içine çoktan nüfuz edilmişti. Kulaklıkla yabancı dilde yayınlar dinlemek bile yeterli bir savunma değildi. Yazılı İngilizce sözcükler hep aynı zulmedici etkiyi gösteriyor, annesi fiilen ortalıkta olsun olmasın istilaya uğruyordu.   </p>
			<p class="paragraf">Kendisini korumak için yeni bir dil, kendi tabiriyle “dilsel bir silah”, İngilizce sözcükleri “neredeyse anında” Almanca, İbranice, Fransızca ve Rusça karışımına dönüştüren bir sistem geliştirir. Tek bir dile tercümenin etkili olmayacağını, zira tek tek İngilizce sözcüklerden sağ kalanlar olacağını söyler. Oysa ona düşen vazife, onları “imha” edip, ileride kendisine saldıramaz hale getirmektir. Annesinin sesini sözcüklere veya hecelere bölüyor, bunları farklı dillerden kendi dil kurallarıyla oluşturduğu sisteme tercüme edip yeni sözcükler ve cümleler meydana getiriyor, böylece annenin sesinden arındırabiliyordu. Simgeselin onun için bunu yapamadığı noktada, dilsel bir sistem yardımıyla bir negatiflik yaratmaktı yaptığı. Bu sistem aynı zamanda dilin daha önce ele aldığımız o çağırma boyutu üzerinde de iş görüyor, yapay yollarla bunu denetim altında tutabiliyordu. Wolfson yaşadıklarına dair anlatısını İngilizce değil Fransızca olarak yayımlamış, annesinin ölümünün ardından New York’tan Kanada’ya, daha sonra da Porto Riko’ya taşınmış ve anlaşılan orada 2003’te milli piyangoyu kazanıp milyoner olmuştur.   </p>
			<p class="paragraf">Psikotik özne burada dilin dönüşüme uğratılmasıyla istikrar bulmuştur; bu tür sistemler oluşturulmasına şizofrenide sık rastlarız. Lacan bu bağlamda bilhassa Joyce üzerinde durmuş ve yapıtı sayesinde yazarın dışarı-atmaya bir çözüm bulduğunu, babasının aktarmayı başaramadığı ismi kendi kendine yaptığını savunmuştur. Maalesef Joyce üzerine Lacancı yorumların çoğunda banal sözler tekrarlanıp durmakta, hep aynı bıktırıcı örneklere başvurulmaktadır. Geneviève Morel’in çalışması istisnalardan biridir; Joyce’un dil deneyimini dikkatle inceler Morel. Joyce’un, kendini dayatan sözlerden rahatsız olduğunu gösterir; sözcüklerin sokulgan boyutunun önünde pek bir engel yoktur. Sözcüklerin ne anlama geldiğini bilmeden, babasıyla amcası arasında geçen konuşmaları tekrar ediyordur; 1931’de, ölümünün ardından babasının sesini duymaya başlar. Yaşadığı “aymalar” da konuşma parçaları etrafında döner; işittiği konuşmalardan parçalar, onu bunları yazmak zorunda bırakan esrarengiz bir özellik taşıyor gibidir. Ne var ki, Joyce’un stratejisi kaçmak değil, dilin bu boyutunun üzerinde durmak olmuş, etrafında duyduğu tüm sözlerin alıcısı haline gelmiştir; yalnız başınayken değil, çoğunlukla mutfakta, etrafı gevezelik eden kadınlarla çevrili olarak yazıyordur. Kendini sözlerin sokulganlığına açmış, kitaplarını ona kendini dayatan şeylerden oluşturmuştur.   </p>
			<p class="paragraf">Bu eserler, Lacan’ın belirttiği gibi, ona bir isim vermiştir; fakat başka bir işlev daha görmüş olabilirler. Joyce’un meşhur lafıdır: kitapları öğrencilerini birkaç yüz yıl meşgul edecektir. Bunu ismini –Yazar Joyce– tanıtma biçimi olarak görebiliriz; fakat aynı zamanda, daha önce ele aldığımız o muhataplık işlevine bir büküm verdiği de kesindir. Yapıtı sayesinde bizzat konuşmanın hedefi olmaktan kurtulmuş, bu hedefi kendisi üzerine çalışacak okur topluluğuna nakletmiştir. Bir bakıma, asıl biçiminde olmasa bile muammayı onlara devretmiş sayılır. Dil kadar, dilin içindeki muhataplık işlevi üzerinde de iş görmüştür.   </p>
			<p class="paragraf"><span class="CharOverride-2">Finnegans Wake</span> gibi bir eser nasıl okurları afallatıp büyüleyebiliyorsa, şizofreniye özgü dil yaratımlarının da benzer bir etki doğurduğunu görürüz sık sık. Burada bir üstdil oluşturma, dil içinde dil oluşturma gayreti vardır ki bu, başka bir dil hakkında bir dil biçimini de alabilir. Böyle projelerde kuvvetli bir mantık söz konusudur; zira dilin her yeri kuşatmasından, sokulgan, dolaysız mevcudiyetinden rahatsız olan kişi için, ona saldıran malzemenin ta kendisinden savunma oluşturmaktan daha iyi bir strateji olabilir mi? Bilgisayar dilleri ve diğer matematiksel ve formel sistemlerde, keza edebiyat ve şiir alanındaki belli icatlarda gördüğümüz gibi, bunlar kimi zaman dünyayı değiştirir. Dili istila eden ve zulmeden bir şey olarak deneyimleyen Wolfson’da olduğu gibi, dil üzerinde bir işlem gerçekleştirilir; dil hakkında konuşmanın ve kişinin dile ilişkin konumunu değiştirmesinin bir yoludur bu. Sass’ın belirttiği gibi, bu tür vakaların birçoğunda dil, içinde yaşanılan bir şey değildir; “ayrı bir şey olarak düşünülür”. Bu gerçeğin farkında olup, hastanın dili iletişim için kullanması gerektiğini varsaymamak klinik açıdan önemlidir: aksine, ne kadar acayip ve alışılmadık görünürse görünsün, dili bir tür nesne, sistem veya alet haline getirmek, hasta için son derece hayati olabilir.   </p>
			<p class="paragraf">Bu dilsel işlemler çoğu zaman küme oluşturmaya eşdeğerdir. Kişi doğal bir dilin unsurlarını ya da başka bir çeşitliliği biraraya getirir ve bir düzen oluşturur. Birlikte çalıştığım şizofren bir oğlan, aylar boyunca çiçekleri kendi oluşturduğu tasnif sistemlerine göre ayırmıştı; yarattığı her sınıflandırmanın, çiçeklerin renginden adlarının baş harfinin ortak olmasına varıncaya kadar özel kuralları vardı. Annesinin adının da iyi bilinen bir bitkinin adı olması tesadüf değildi muhtemelen. Böyle çabaları, bu görevi yerine getirmesi gereken baba metaforu olmadan küme oluşturma girişimleri olarak görebiliriz. Nihayetinde baba metaforu sürecinde, babanın ve fallik anlamlandırmanın devreye girmesiyle annenin arzusunun imleyenlerinin bir araya getirilmesi, böylece bu imleyenlerden bir küme oluşturulması söz konusudur: çocuk için bilmece olmaktan çıkıp, anlam kazanırlar. Bu yapı olmadığında, psikotik öznelerin birçoğu Öteki’nin arzusunu kendi küme oluşturma yöntemlerini icat etmek yoluyla ele alır. Unsurların gruplandırılmasıyla birlikte bir düzen oluştuğu gibi, kişinin emniyeti için hayati olan sınırlar ve engeller de kurulur.   </p>
			<p class="paragraf">Bu dönüştürmelerde –edebi bir eserdeki gibi–anlam iletimi gerçekleşebilir, ama aynı zamanda dilin başkalarının erişimine kapalı bir cebirsel işaret sistemine indirgenmesiyle birlikte, tersine anlamın boşaltılması da söz konusu olabilir. Şizofrenik bir hasta, kendisine eziyet eden psikotik fenomenleri anlatmak yerine numaralandırmayı ve yaşadıklarını aktarmak için bir numara sistemi kullanmayı önermişti. Önerisini kabul ettim ve biraz da şakayla karışık, kendi kodunu oluşturmaya başladı: 15, iş arkadaşlarının zihnini işgal etmesi; 22, vücudunun çözülüp gittiği hissi; 17, takip edildiğine dair paranoid düşünceler. Bu numaralandırmanın etkisi anlamın boşalması oldu; başka biri tarafından dayatılmış olmayan, kendi kurduğu yeni bir kod oluşturmak, yaşadığı fenomenlerin yoğunluğunu azalttı. Yıllar içinde birlikte çok güldü.k Jung’un tabirini ödünç alırsak, bu tam da “libido metamorfozu” dediğimiz şeyin bir örneği değil midir diye merak etmişimdir.    </p>
			<p class="yildiz"><span class="CharOverride-10">~</span>  </p>
			<p class="paragraf">Yapay bir sembolik sistem yaratma fikri, bazı terapi biçimlerinin etkilerini açıklamamıza da yardımcı olabilir. Marguerite Sechehaye’ın Renée ile yürüttüğü çalışma, vaktiyle, ciddi bir şizofreni vakasının, uzun ve özenli bir psikoterapi çalışmasıyla nasıl dengelenebildiğinin örneği olarak görülmüştür. Hasta Sechehaye’la tanışmadan önce on beş psikiyatriste görünmüştü ve hepsinin öngörüsü de karanlık bir neticeye, psişik çözülmeye işaret etmekteydi. Rahatsızlığı kronik halüsinatif psikoz gibi görünüyordu: işitsel halüsinasyonlar, düşüncelerin çözülmesi, katatonik haller ve otistik geri çekilmeler. Yaklaşık on yıllık terapinin ardından, Renée kendi başına yaşamaya ve çalışmaya başlamış, biyoloji öğrenimi gördükten sonra diplomasıyla birlikte akademik bir ödül de almış, övgüyle karşılanan makaleler yayımlamış ve hayatta olmaktan bir parça memnuniyet duymaya başlamıştır. Sechehaye, “sembolik gerçekleştirme” adını verdiği bir teknik kullanarak düpedüz Renée’nin besin kaynağı haline gelmişti; hastasının göğsünden elma yemesine izin verdi, Renée’nin aradığını düşündüğü etkileşimleri dramatize eden jest ve hareketlerde bulundu.   </p>
			<p class="paragraf">Renée’nin, bir dizi felaket yüzünden ciddi ölçüde mahrumiyet çektiği bebeklik döneminin aksine, oral taleplerinin karşılandığı bir dönemden geçmesi gerektiğini düşünmüştü Sechehaye. Örneğin, bebekliğinde sütüne çok fazla su eklenmiş, gözyaşlarıyla biberonu reddetmesinin sonucunda mide “zayıflığı” teşhisi konulmuş, buna deva olarak da daha fazla sulandırma önerilmişti. Ancak büyükannesinin önsezisi sayesinde açlıktan ölmekten kurtulmuştu: ne olduğunu fark eden büyükanne, Renée’nin beslenme yöntemini düzeltmiş ve bir deri bir kemik kalmış çocuğa açıkça eksikliğini çektiği sevgi dolu ve besleyici bakımı sunmuştu.   </p>
			<p class="paragraf">Renée on bir aylıkken büyükannenin aniden gitmesi onun için feci bir şok oldu; ağlıyor, çığlıklar atıyor, kafasını vuruyor, çaresizce kaybettiği bakıcıyı arıyordu. Babasının sadistliği, yeni kardeşlerin doğması ve anne babanın çöken evliliği, zaten sefil geçen bu çocukluğu iyice zorlaştırdı; daha ilkgençlik döneminde hezeyan içindeydi Renée; dünyayı yok etmek için bir “Sistem” oluşturduğuna inanıyor ve ne olduğunu belirleyemediği ama işlemiş olduğu korkunç bir suçun kefareti olarak yemek yemeyi reddediyordu.   </p>
			<p class="paragraf">Sechehaye ile terapiye başladıktan sonra, yıllar içinde birincil psikotik fenomenler hafifledi, ortaya çıkan değişiklikleri sadece hastanın kendisi değil, akrabaları ve etrafında bakımını üstlenen kişiler de fark etti. Çarpıcı bir dönüşüm olduğuna şüphe yoktur, ama bu dönüşüm nasıl açıklanabilir? Yorumcular, terapinin başarısını, Sechehaye’ın hastasına gösterdiği sevgi dolu itinaya atfetme eğilimindedir: Sechehaye’ın sırf kendisini hastasına vakfetmesi sayesinde Renée’nin iyileştiği ve hayata yeniden ilgi duymaya başladığı savunulmaktadır. Fakat bizzat Sechehaye’ın da dikkat çektiği gibi, bu “sevgi dolu anne” tavrı, çalışmalarının tamamında mevcut olan bir şey değildir: çalışmanın asıl gücünü, ilave sembolik doyumların varlığından aldığını iddia eder Sechehaye. Yaşadığı travmalar, sözlü dili kavramasından önceki bir safhada meydana gelmiş olduğu için, sözlü-olmayan, somut bir yanıta ihtiyaç duyuyordu Renée. Bebekliğini birebir yeniden yaşaması mümkün olmadığından, sembolik biçimiyle doyum istiyordu.   </p>
			<p class="paragraf">Gelgelelim bu vakayı, “sembolik” terimine dair farklı bir anlayış ışığında yeniden okuduğumuzda, terapistle arasında geçen etkileşimlerin hemen hepsinin ayırt edici özelliğinin, kurmaca unsuru olduğunu görebiliriz. Analisti, Renée’ye bir parça elma teklif ederken, “Anne’nin elmalarından iyi süt içme vakti geldi, Anne sana iyi süt verecek şimdi,” diyor, bunun üzerine Renée, yemeden önce analiste doğru eğilip elmayı onun göğsüne yaslıyordu. Sechehaye bu beslemenin planlanması, günün belli saatlerinde yapılması ve hastasıyla birlikte çok belirgin bir şekilde biçimlendirilmesi gerektiğini fark etmiştir. Bu şekilde icat ettikleri şey, oral doyumdan ziyade, bir tür kurmaca naklidir. Ve Renée ilk defa bu noktada, “gerçeklik hissi” duymaya başlayacaktır.  </p>
			<p class="paragraf">Çiğ elmaların yerini önce suda pişirilmiş, sonra süt içinde fırınlanmış elmalar, sonra sütlü lapa, çorbalar, sandviçler, vb. almış, fakat her yenilikten önce etkileşimin sembolik statüsünü, yapay olduğunu onaylarcasına, göğüsten alınan çiğ elma ritüelinin gerçekleştirilmesi gerekmiştir. Renée adeta elmanın asgari sembolik değerini vurgularyarak hiçbir zaman daha fazla veya daha az elma istemez. Yarattıkları koda göre, elmalar anne sütü yerine geçmektedir ve Sechehaye bu kurmaca etkileşim repertuarını genişletir. Renée’ye hoşlanmış olduğu ölü bir tavşandan “gelen” bir mektup verir, oyuncak bebekler ve cansız figürler gerçek varlıklarmış gibi davranır, bakımlarını yapar, karınlarını doyurur vb. Tedavinin tamamı oyun –son derece ciddi bir oyun– biçiminde yürütülmüş, fakat Renée’yi yeniden simgeselin işleviyle tanıştıran bir oyun olmuştur bu.   </p>
			<p class="paragraf">Ne de olsa ancak bir işaret sistemi sayesinde, bir şey başka bir şeyin yerine geçiyormuş gibi yaptığımızda ve dilsel unsurların uylaşımsal doğasının farkına vardığımızda numara yapabiliriz. Tedavi Renée’nin, anne sütüyle yahut oral doyumun veya anne sevgisinin getirdiği olanaklarla değil, sembolik işleyişin olanaklarıyla tanışmasını sağlamıştır. Sechehaye’ın, Ferdinand de Saussure’ün o çığır açan dilbilim derslerine katılmış olması ve Saussure’ün çalışmalarından oluşturulan ve yirminci yüzyılda dilbilim ve insan bilimleri alabildiğine etkileyen edisyonun bir kısmının, kocası Albert’in notlarıyla birlikte onun tuttuğu notlardan oluşması hiç de tesadüf değildir belki.   </p>
			<p class="yildiz"><span class="CharOverride-10">~</span>  </p>
			<p class="paragraf">Şu âna kadar ele aldığımız stabilizasyon tarzlarının tamamı, şimdi ele alacağımız, istisna mantığına dayalı biçimle uyumludur. Kişi çoğunlukla kendisi için, ama kimi zaman başka bir varlık için, istisnai bir yer, kümeye dahil olmayan bir yer oluşturur. Manfred Bleuler’in hastalarından biri şöyle demiştir: “Dış dünyanın kaybettiği şeyim ben.” Schreber için bu özel bölgede, Tanrı tarafından seçilmiş insan durur. Benim bir şizofren hastam için burası, insanların nefret etmediği yegane trafik polisinin durduğu yerdi. Bir diğeri içinse, bir hasta veya arkadaşın değil, kıyas kabul etmez bir tanecik yardımcının durduğu yerdi. Bu örnekleri megalomani olarak görmek yerine, ona varoluş kazandırabilecek bir yer oluşturmanın özne için şart olduğunu fark etmemiz gerekiyor. Bir zamanlar akıl hastanelerinde İsalar ve Napolyonlar görmek alışılagelmiş bir şeydi; İsalara bugün de sık rastlıyoruz, fakat angarya işlerden genellikle hiç yüksünmüyorlar. Daha önce gördüğümüz gibi, bir papa olsun bir imparator olsun, seve seve çamaşır yıkayabiliyor, zira genellikle onu asıl ilgilendiren, üstlendiği misyonun sonuçlarını yerine getirmekten ziyade o misyonun mucizevi doğasının tesis edilmesidir.   </p>
			<p class="paragraf">Burada nasıl bir mantık işlemektedir? O özel baba imleyeninin reddi, psikotik özneyi simgeselden hariç tutulanın gerçekte geri döndüğü ilkesinden hareketle, başka bir imleyen yaratmaya itebilir. Bunu yapmak için öznenin özel, istisnai bir ilişki kuracağı bir küme yaratması veya bulması gerekir. Hastalarımdan biri, iş hayatında olsun sosyal hayatta olsun, asla bir kümenin “içinde” olamadığını, ancak bir kümeyle “ilişkili” olabildiğini, dışsal bir konum alabildiğini anlatmıştı. Yerini başka birine kaptırmış göründüğü bir durum olduğunda, “Dışlanmış hissetmiyorum,” demişti, “zira içeri alınmak mümkün olmadığında, dışlanma da olamaz. İnsanların içine alınmak, kategorik bir imkânsızlık. İçeri alınma veya dışlanma bölgesinde değilim ben.” Kendisinin “bahçemizin ucundaki bir barakada” yaşadığını hayal etmeye başlamasıyla birlikte, aramızdaki çalkantılı ve zorlu aktarım ilişkisi hafiflemeye başlamıştı. Ne içerilen ne dışlanan bu istisnai konum, ona hem topografik hem de mantıksal açıdan emniyetli bir yer, adlandırabildiği bir yer vermişti: “bahçedeki deli kadın”. Bunun ampirik değil, mantıksal bir mecburiyet olduğu belliydi, zira evimin bahçesi olmadığını gayet iyi biliyordu.  </p>
			<p class="paragraf">Augustin Ménard, psikozda icat üzerine kitabında, bu mantığa dair bir örnek verir. Hastası, hayati tehlike doğuran ciddi bir kilo kaybı yüzünden hastaneye yatırılmış olan otuz beş yaşında bir kadındır. Anoreksi, ameliyatla ve hastaneye kaldırılmasıyla sonuçlanan bir intihar girişiminin ardından, daha birkaç ay önce başlamıştır. Geçmişi, ailesi ve yaşadığı olaylar hakkında konuşamıyordur; fakat yemek dünyasında ufak ufak bir tür hiyerarşi oluşturmaya başlar: yasak yiyecekler, müsamaha gösterilen yiyecekler ve onaylanmış yiyecekler. İyileşmeye ve psikiyatristiyle daha fazla konuşmaya başlar; bu esnada bazı yiyeceklerin zehirli olmasından korktuğunu açığa vurur. Gelgelelim bunun niye böyle olduğuna dair bir yorumda bulunmamıştır anlaşılan. Birkaç hafta sonra yemek yiyişi normale döner ve psikiyatristine, tehlikesiz bir şekilde yemesi için, tek bir yiyeceğin yasaklanmış olması gerektiğini söyler. Yasaklanan bu “kutsal” yiyecek, portakal olmuştur.   </p>
			<p class="paragraf">Burada tıpkı Babanın-Adı gibi düzenleyici sembolik bir ilke, hakkında hiçbir şey söyleyemiyorken bile hastanın dünyasını düzene koyabilen bir istisna noktası söz konusudur. Konuşmaya ve yemek yemeye aynı anda başlayabilmiş olması, sözcüklerin ve yiyeceklerin o zamana kadar onun için fazla gerçek olduğunu düşündürmektedir. İstisna noktasının devreye girmesiyle birlikte, ikisi de mümkün olabilmiştir. Portakal, bu istisnanın imleyenidir, kendi içinde bir negatiflik içerir; birkaç ay önceki intihar girişimiyle cisimleştirmeyi denemiş olduğu negatifliğin ta kendisini belki de.   </p>
			<p class="paragraf">Vakayı, hiç eksik olmayan bir bakışın zulmüne uğrayan bir adamın bu feci duruma bir çözüm oluşturmaya başladığı vakayla karşılaştırabiliriz. Dışarıda bulunan herkesin kötücül, zulmeden bakışı yüzünden, evden çıkmak dehşet veren ve nadiren yapabildiği bir şeydir. Terapi esnasında tuhaf bir şey olur. Büyük mağazaları incelemeye, güvenlik kameralarının yerlerine ve hareketlerine dikkat etmeye başlar. Kameralara görünmeyeceği noktaları hesaplar ve buralardan ufak mallar aşırmaya başlar. Suç işliyor olsa bile, onun için pozitif bir andır bu: daima onu izleyen Öteki’nin istila eden imleyenlerine yapışık kalmak yerine, kendisini Öteki’nin bakışından çıkarmaya, bir ayrılık bölgesi yaratmaya başlayabilmiştir.   </p>
			<p class="paragraf">Önceki vakadaki gibi düzenleyici bir ilkeden ziyade, bir istisna noktası yaratmıştır; imleyen dünyasından, içinde varolabileceği asgari bir yer bulduğu bir bölge oluşturmuştur. Louis Wolfson da benzer bir projeden bahseder. New York Halk Kütüphanesi’ndeki güvenlik görevlilerinin istila edici bakışını ve tabii İngilizcenin korkunç baskısını hisseden Wolfson, kitap çalmanın yollarını oluşturmaya başlar. Büyük bir beceriyle, kütüphane kartlarını değiştirip istediği cildi yürütmesini sağlayacak bir sistem geliştirmiştir. Böylece etrafını çeviren bunaltıcı dünya içinde, belki içinde sağ kalabildiği boş bir uzam yaratmıştır.   </p>
			<p class="paragraf">Bu noktada, delilikte söz konusu olan istisna mantığı ile dişilik mantığı arasındaki yakınlığa dikkat çekmek ilginç olabilir: her ikisinde de, eşsiz, istisnai bir konum almak söz konusu değil midir? Psikotik öznenin – erkek olsun kadın olsun – çoğu zaman dişi bir pozisyona yönelmesinin nedenlerinden biri bu olabilir mi?   </p>
			<p class="paragraf">İstisna mantığında ortaya çıkan manzarayı, ilk çocukluk yıllarında bir uyuşmazlık hissi, uyum sağlayamama hissi, kendine yer bulamama hissi bulunduğu fikrinin karşısına koyabiliriz. Bu tüm çocukların kimi zaman yaşadığı bir şeydir şüphesiz ve birçok farklı nedeni vardır: istenmiyor olabilirler, yük oldukları ya da rahatsızlık verdikleri hissediliyordur vs. Psikotik çocuğun bu uyuşmazlık hissini rasyonel bir şekilde yorumlamaya karar verdiğini öne sürmek mümkündür: uyum sağlayamıyordur, çünkü o bir istisnadır, çünkü bir misyonu vardır, çünkü kraliyet soyundan geliyordur. Böylece, kendine yer bulamama hissi, kuvvetli bir yer, bir misyon sahibi olma hissine dönüştürülebilir; bu noktada iyi bilinen liseli katil vakalarından bazılarını düşünebiliriz. Öte yandan, psikotik öznenin hayata girerken fazlasıyla yer sahibi olduğu, mesela ölmüş bir çocuğun yedeği ya da anne baba için kurtarıcı veya zulmedici konumunda olduğu vakaların sayısı da aynı ölçüdedir. Bu çocuklar için de, bu anlamın yükü katlanılır gibi değildir belki de.   </p>
			<p class="yildiz"><span class="CharOverride-10">~</span>  </p>
			<p class="paragraf">Ele alacağımız son iki stabilizasyon biçimi çoğu zaman birlikte bulunur. Bu iki biçim, sınırlandırma ve adlandırma faaliyetleriyle ve simgesel, imgesel ve gerçeği birbirlerine düğümlemenin yeni, biricik bir yolunu oluşturmakla ilişkilidir - Lacan’ın tabiriyle “<span class="CharOverride-2">sinthome</span>” oluşturmakla. Daha önce gördüğümüz gibi, psikotikler, libido-sınırlandırma çalışmasıyla kendi kendilerini iyileştirirler çoğu zaman. Belki tam da en kendilerine özgü olan noktanın çözüm için kullanılmasıyla, libidonun vücutlarının dışında konumlandırılmasını sağlayan yeni bir nesnenin icadı söz konusudur. Bu genellikle bir muhatapla, kişinin söz konusu icat sayesinde bağ kurduğu bir kişi, grup veya toplulukla bağlantılıdır.   </p>
			<p class="paragraf">Burada iş başında olan psikanalitik fikir, fil Dumbo’da karşılaştığımız hikâyenin incelmiş bir versiyonudur. Disney filminde (<span class="CharOverride-2">Dumbo</span>), bu zavallı kalın derili hayvan, kocaman kulakları yüzünden insanlar ve hayvanlar tarafından hor görülür ve kötülenir. Gelgelelim tam da üzüntü yaratan şeyler başarının aracı haline gelecektir: Dumbo, arkadaşı fare Timothy’nin yardımıyla, kulaklarının tıpkı kanatlar gibi havada ilerlemesini sağladığını fark ettiğinde, sirkin yıldızı olur. Kusuru meziyet haline gelir, yeni bir itibarla yaşamasını sağlar. Peri masalı olsa bile, bu Disney filminin mantığı Lacan’ın kavramını örneklemektedir: kişiye sıkıntı veren şeyi baskılamak yerine ondan istifade etmek, onu kullanmayı öğrenmek ve böylece bir yaşam tarzına dönüştürmek.   </p>
			<p class="paragraf">Aynı süreci, tam da kendisine saldıran şeyden istifade eden Joyce’da da görebiliriz: kendilerini dayatan sesler, Joyce’un edebi kimliğini oluşturan malzemenin ta kendisi haline gelmiştir. Çocukların ve gençlerin dünyasında barınan süper kahramanlar da güçlerini benzer bir şekilde kazanırlar. <span class="CharOverride-2">Marvel Ansiklopedisi</span>’nde yer alan yüzlerce kahraman ve kötü adamın profillerini okuduğumuzda, her birinin ismini yıkıcı bir tür kayıp, acı veya dehşet deneyimi sayesinde aldığını görürüz: anne babanın ölümü, nükleer bir kaza, vahşi hayvanların saldırısına uğramak, çocukken terk edilmek vb. Bu an, bastırılmak yerine, doğruca isimlerine nakşedilir; kendilerine dayatılan mühür veya damgaya karşı koymak, onu yadsımak yerine, onunla özdeşleşirler adeta. Bu damga, beraberinde belli bir yalıtılmışlık getirse bile, hayatlarına yön veren şey olur.   </p>
			<p class="paragraf">Anne babası hastalarımdan birine istenmemiş bir bebek olduğunu açık açık söylemiş, o da sonraki birçok ilişkisinde bu arzulanmama halini canlandırmıştı. Anne babası sözlerini hiç sakınmayıp doğumunun “bir hata olduğunu” söylemişlerdi. Hastam hayatı boyunca, “istenmediği, sadece hoşgörüldüğü” durumlara bağlanmıştı ve partneri ona, karnında taşıdığı bebeği istemediğini söylediği anda psikozu tetiklenmişti. Yıllar sonra oluşturduğu çözümde adını, yabancı bir dildeki yanlış telaffuzuna uygun şekilde değiştirerek kendisini yeniden icat etti. Yani düpedüz hata olan bir şeyi –adının yanlış telaffuzunu– alıp faydalandığı bir kaynağa dönüştürdü. Hata olmanın ıstırabını çekmektense, bunu kimliğine, artık yaratıcı bir çalışma için kullanmakta olduğu kimliğine ilişkin bir ilkeye dönüştürdü.   </p>
			<p class="paragraf">Başka bir vakada, “-miş gibi” tarzında konformist özdeşleşmelerden isim oluşturmaya doğru giden bir hareketle karşılaşırız. Toplumsal etkileşimlerden uzak durmak için fahişelik yapmaya başlayan daha önce değindiğimiz kız, başkalarını taklit sayesinde sonradan nasıl “yeni birini yaratabildiğini” ve kendine yeni bir isim verdiğini anlatır: Emily. “İlk defa Emily ile birlikte var olmaya başladım. Sağ kalmamı sağlayan isim oldu o.” “Öncesinde yoktum çünkü. Onca yıl ölüydüm. Ama artık Emily ile birlikte bir geçmiş uydurabiliyordum, bir şimdi uydurabiliyordum, hepsi tümüyle kurmacaydı.” Bu yıllarca ayakta kalmasını sağlamış, ancak insanlar onu merak edip de özel hayatının ayrıntılarını kurcalamaya başladığında, o kadar da dayanıklı olmadığı ortaya çıkmıştır.   </p>
			<p class="paragraf">Söz konusu isim bazen kişinin özel adı değil de, aynı işlevi gören, bedendeki libidoyla dili birbirine ilikleyen bir sözcük olabilir. Bir vakada hasta, uzun süreli bir tedavinin sonucunda gurur duyduğu ve kendisini koruduğunu hissettiği yeni bir sözcük –“Vemaebel”– uydurmuştu. Bu sözcük hastayı, terapisti ya da hastanın kendini içinde bulduğu bir durumu adlandırabiliyordu. Tek başına uylaşımsal bir anlamı yoktur, ama hasta için çok önemli oldu. İşler zorlaştığında, bu sözcüğü ya kısa mesajla bana gönderiyor ya da bir kağıda yazıyordu. Sözcüğün icadından birkaç ay sonra yeni bir sözcük –“Michmuch”– uydurdu ve bu iki neolojizm, hem daha önce hiçbir ismin bulunmadığı bir noktayı adlandırmasını, hem de asgari bir ikilik [<span class="CharOverride-2">binary</span>] oluşturmasını sağladı. Ne kadar tuhaf görünse de, bu iki sözcüğün yaratıldığı anlar terapinin belirleyici anları olmuştu ve halüsinasyonlarının hafiflemesine işaret ediyorlardı.    </p>
			<p class="paragraf">Bu noktada, 2. Bölüm’de ele aldığımız konuyu, adlandırma süreçlerinin Oidipus kompleksindeki önemini hatırlayabiliriz. Nevrotik kişi baba işlevine “Evet” dediğinde, annenin arzusu adlandırılabilir. Ama psikozda, “Hayır” diyen öznenin Öteki’nin esrarengiz ve tehditkar yönlerini yakalayan kendine özgü bir isim veya isimler uydurması gerekecektir. Bu yaratıcı gayret, farklı psikoz vakalarında tekrar tekrar karşımıza çıkmakta, betimlemeyle yetinmeyip adlandıran, belirten ve sınırlandıran yeni sözcükler üretilmektedir. Bir önceki bölümde ele aldığımız vakada, özne yaşadığı sorunları listelemekle kalmamış, bu listelere bir de isim eklemişti – “kara fikirler”. Burada adlandırma küme oluşturmaya eşdeğerdir; zira bir kümenin etiketlenmesi gerekir ve bu başlı başına önemli bir süreçtir, bir üstdil oluşturmaya benzer. Bu adlandırma çalışmasının küçümsenmesi hem zalimliktir, hem de tehlikelidir.   </p>
			<p class="paragraf">İsimlerin taşıdığı bu önem, psikozun başka bir boyutunu daha açıklar. Kendilerine tanı konulması, etiketlenmek, kimi öznelerin sözde-bilimsel bir saçmalık saydığı, onları gruplandırmayı ve kategorize etmeyi amaçlayan istilacı bir girişim olarak görüp reddettiği bir şeyken, bazı psikotik öznelere gayet faydalı gelmektedir. Sağlık hizmetleri alanında çalışan araştırmacılar sürekli hangisinin daha iyi olduğunu anlamaya gayret etmektedir: etiketlemek mi, yoksa bundan kaçınmak mı? Ne var ki, etiketin önemi ve kıymetinin bireyden bireye değiştiği açıktır. Bazılarında bir şeyleri tutturan zımba misali adlandırma işlevi görüyorsa, faydalı olabilir. Diğerlerinde sokulgan ve yabancılaştırıcı bir şey olarak deneyimleniyorsa, hoş karşılanmayacaktır. Kilit nokta, söz konusu ismin her bir öznenin ekonomisinde nasıl bir yeri olduğu konusunda fikir sahibi olmaktır.   </p>
			<p class="paragraf">İsim oluşturmak, gerçek, simgesel ve imgeseli birbirlerine bağlamanın bir yolu olan ve daima bir tür yaratım içeren, Lacan’ın “sinthome” adını verdiği stabilizasyon türünün bir parçasını olabilir. <span class="CharOverride-2">Sentom</span>, vücudun dışındaki istisnai bir nokta olarak konumlandırılan bir nesne de olabilir pekala. Éric Laurent’ın anlattığı bir vakada, genç bir adam, ilk konsültasyon esnasında, yakınlarda yurtdışında ölmüş bir işadamının gayri meşru oğlu olduğunu söyler. Adamın babası olduğunu, adamdan aldığı tek mektuptan ve annesinden biliyordur. Ölümünü yerel bir gazeteden öğrendiğinde, doğruca söz konusu ülkenin elçiliğine gitmiş, vatandaşlığa alınmak ve ölü adamın oğlu olarak tanınmak istemiştir. Soy bağının kanıtı olarak gazetede çıkan haberi ve mektubu göstermiştir. Sonrasında, hayata ancak bolca esrar sayesinde katlanabilir hale gelir. İş hayatı zorlaşmıştır, zira insanların kendisi hakkında konuştuklarını düşünüyordur. Psikotik fenomenler ilişkilerine de damga vurur: ilgilendiği kızın yüzünde bir kafatası imgesi, sevişme esnasında da derisinin içinden kendi iskeletini görüyordur. Analiz ilerldikçe, asgari bir malzemeden, sahip olduğu tek çocukluk hatırasından bir şeyler oluşturmayı başarır: elinde veya yanında bir su şişesiyle toplu taşıma araçlarından birindedir. Bir tanecik hatıradır bu.    </p>
			<p class="paragraf">Bir binanın üst katında, annesinin üstünde, ufak bir odada yaşıyor, komşuları ona çoğu zaman zorba ve zulmedici figürler olarak geliyordur. Kaldığı oda tuvaletlere bitişiktir ve tuvaletlerde sızıntı vardır; düşüncelerini bu nokta –rezervuar, su, sifon– etrafında geliştirmeye başlar, büyük bir dikkat ve özenle muhtemel tuvalet arızalarını ayrıntılı şekilde tarif eetmeye başlar. Bunu o zamana kadar sokulgan bulduğu farklı komşularla birlikte yapmaktadır; farklı ihtimaller ve ayrıntılar konusunda onları eğiterek neyin yanlış olduğunu gösterir, kendisini rezervuarın bakımından sorumlu kişi haline getirir. Bunun yanı sıra bir tür mesafe sistemi oluşturmuştur: en yakın hissettiği komşu söz konusu olduğunda, kendi odasından telefon eder, bir diğeri için sokakta evinden uzak olduğunu düşündüğü bir telefon kulubesini kullanır. Apartmanın eğitmeni haline gelmiştir; Laurent, hastanın babasının eğitim alanında çalışmış olduğunu belirtir. Laurent’ın gözlemlediği gibi, hasta vücudunun dışında duran bir nesne yaratmış ve bu nesne etrafında, o zamana dek konuşamadığı kişilere hitap etmesini sağlayan bir bilgi oluşturmuştur.   </p>
			<p class="paragraf">Ellen Corin’in anlattığı bir vakada, perdelerin gün boyu kapalı kaldığı karanlık bir bodrumda yaşayan genç bir adam, hep kenara itilmiş olduğunu söyler. Anne babasının işgüzarlığından ve pintiliğinden, sınıf arkadaşlarının kendisiyle gey diye alay etmiş olduğundan yakınır. “İnsanlar berbat,” der Corin’e. “Sana bakıyorlar, gözlerini dikiyorlar…” Hayatını düzenleyen temel unsur, kısa dalga radyo yayınlarını dinleyip aktarıcıları belirlemektir. Güney Amerika, Birleşik Devletler ve Kanada’dan sinyaller alıyor, aktarıcılar üzerine bilgi topluyor ve bu bilgileri dikkatle deftere kaydediyordur. Corin, hastanın radyo sayesinde kendisini sanal bir insan ağı içine yerleştirebildiğini, bir iletişim devresine iştirak edebildiğini ve odasından çıkmadan bir tür toplumsal dünya geliştirebildiğini belirtir. Kültürün ona sunduklarından faydalanıp toplumsal dünyadan uzak olduğu konumunu bir katılım biçimine dönüştürmektedir böylece. Tıpkı Laurent’ın hastası gibi, bir şey yaratmakla kalmamış, bu yaratımı bir muhatapla ilişkilendirmiştir.   </p>
			<p class="paragraf">Burada vurgu, kişiyi yerleşik toplumsal roller veya normlarla yeniden kaynaştırmaktan ziyade, bir yaşam tarzı geliştirmesine yardımcı olmak üzerindedir: Corin’in tabiriyle, “içerikten tarza doğru”, dünyayla ilişki kurmanın ve perspektif kazanmanın yollarını keşfetmek. Corin, hastane dışındaki psikotik öznelerin, çoğu zaman umumi yerlerde, etkileşime girmeleri gerekmeden insanların içine karışabildikleri yerlerde otururarak, yürüyerek kendilerine yaşam tarzları oluşturmaya çalışabileceklerini çok güzel anlatır: orada, ama güvenli bir mesafede olmak. Hep aynı saatte aynı lokantaya gidip, aynı bankta oturup kendilerine özgü bir koordinat sistemi, bir coğrafya yaratabilirler. Bir barmenle veya kafe çalışanıyla aralarında geçen sudan laflar, bu çıpa sisteminin hayati bir parçasını oluşturabilir. Başkalarıyla kişiler arası ilişkilere bağlanmadan ilişki kurarlar. Bazıları daha anonim yerleri, mesela alışveriş merkezlerini veya işlek caddeleri tercih eder. Corin’in belirttiği gibi, burada ritim ve rutin hayatidir ve saygıyla karşılanmalıdır.   </p>
			<p class="paragraf">Kendi hastalarımdan biri, yıllarca devam ettiği spor salonuna egzersiz yapmak için değil, resepsiyonda çalışan oğlana “Günaydın” demek için gitmişti. Oğlana romantik bir ilgi duymuyordu; fakat hastam için dünyanın yerinde durduğunun teminatıydı o. Oğlanın yerinde olmadığı bir gün, halüsinasyonları başlamıştı. Sadece onu görmek, güvenebildiği yegane istikrar noktasının orada olduğunu bilmek istediğini söylüyordu. O asgari laflamanın hastam için hayati bir işlevi vardı; o laflar olmadığında diğer her şey çöküp gidecekti sanki. Oğlanı daha yakından tanımak gibi bir arzusu yoktu, herhangi bir ilişki kurmak istemiyordu; nevrotik klinisyenler bu gerçeği çoğu zaman yanlış anlamakta, herkesin insan temasına aç olduğunu varsaymaktadırlar.   </p>
			<p class="paragraf">Oysa müdahale ile etkileşim arasındaki ayrım çok çok önemlidir. Psikotik bir özneyi terapistin “sahici” bulduğu insan ilişkilerine itmenin sonuçları felaket olabilir; burada kişinin dünyasına nakşetmiş olduğu mesafelerin önemi tümüyle göz ardı edilir. Aynısı kişinin dış uzamı taksim etme tarzı için de geçerlidir. Psikozdaki uzam ayrımları çoğu zaman fobilerle karıştırılır – kişinin kendisi de dahildir buna. Mesela bir agorafobi, dünyanın içle dış, iyiyle kötü şeklinde ikiye ayrılması olarak iş görebilir. Bu basit uzam yapılandırması psikoz deliğine verilmiş bir yanıt olabilir, dolayısıyla korunması hayatidir; tek semptomlu fobileri ortadan kaldırmaya çalışmamayı nasihat eden eski psikiyatrinin farkında olduğu bir şeydi bu. Birisinin hayatını yıllarca düzenlemiş bir fobi söz konusu olduğunda, klinisyenin herhangi bir müdahalede bulunmadan önce uzun uzadıya düşünmesi gerekir. Eduardo Weiss’ın aktardığına göre, Freud’un fobisini iyileştirmesiyle birlikte psikozu tetiklenen agorafobik bir hastası olmuştu. Fobi hipnoz yoluyla yeniden yerleştirildiğinde, psikoz stabilleşmiştir.   </p>
			<p class="paragraf">Ele aldığımız bu icatları, psikotik süreçte çoğu zaman daha önce kendini gösteren icatlarla karşılaştırmak ilginç olabilir. Birisi düşüncelerinin, duygularının ve eylemlerinin dış bir merci tarafından yapıldığını ya da üretildiğini, her an onu hareket ettirebilen ya da elinden bırakabilecek dış bir gücün kuklası olduğunu hissettiğinde, çoğu zaman bunun bir tür makine veya cihaz yardımıyla gerçekleştiği inancı oluşur. Tausk’un “etki altına alan makine” [<span class="CharOverride-2">influencing machine</span>] adını vermiş olduğu bu aygıt hava akımları, elektrik, radyo dalgaları yahut manyetizma sayesinde kişinin düşüncelerini ve vücudunda oluşan duyumları uzaktan kontrol edebiliyordur.   </p>
			<p class="paragraf">Bu başlı başına kendi kendini iyileştirme girişimidir bir bakıma; zira kişinin ıstırabını çektiği semptomlara bir açıklama getirir. Çalınan veya izinsiz girilen bir zihin veya beden başka nasıl açıklanabilir ki? Buradaki akıl yürütme sürecinde halihazırdaki bilimsel veya popüler bilgiden faydalanılır. Gelgelelim kimi vakalarda psikotik özne, dış bir failin değil, <span class="CharOverride-2">kendi</span> kontrolünde olan bir aygıt icat eder. Burada, daha önce bahsettiğimiz matruşkalarda olduğu gibi bir tersine çevirme vardır; kişi, dış bir gücün insafına kalmış bir nesne olmaktan uzaklaşıp, aygıtın kendi kontrolünde olmasını sağlamanın bir yolunu buluyor gibidir.   </p>
			<p class="paragraf">Joey vakasında, hasta başlangıçta elektriğin ve kendi içinden geçen akımların insafına kalmış bir nesnedir. Bettelheim’ın ekibiyle çalıştıktan sonra, üç yıl önce ayrıldığı okula kendi inşa ettiği ve gururla taşıdığı bir makineyle birlikte geri döner. Alternatif akımı doğru akıma çeviren özel bir cihazdır bu. Böylece elektriğin kurbanı olmaktan çıkıp efendisi ya da en azından mühendisi olmuştur. Tıpkı rezervuarlı adam gibi, Joey de, psikozu sayesinde dünyaya yeni nesneler getirmenin, böylece yaşadığı zulmü yaratıma dönüştürmenin bir yolunu bulmuştur.   </p>
			<p class="paragraf">Ele aldığımız stabilizasyon biçimlerinin çoğu bir arada var olabilir; aslında psikotik öznenin hayatında her zaman birden fazlasının işlerlikte olması muhtemel görünmektedir. Çözümler dikişler gibidir ve gerçekliği bir arada tutmak için tek bir mekanizma pek yeterli olmaz. Schreber hezeyanlı sistemi sayesinde deneyimini yeniden yapılandırabilmiş, ama karısına duyduğu süreğen ve sağlam sevgi ve keza <span class="CharOverride-2">Hat</span>ı<span class="CharOverride-2">rat</span>’ını yazmak da onun için hayati olmuştur. İyi bilinen bazı vakaları ayrıntılarıyla inceleyeceğimiz önümüzdeki bölümlerde göreceğimiz gibi, zaman içinde farklı çözümlerden veya telafilerden oluşan ağlar meydana gelir. imgesel Vurgu ister simgeselde (bir üstdil oluşturarak), isterse imgeselde (vücut imgesinin bir boyutu üzerinden)  olsun, daima gerçeğin, yani özneyi alt üst etme tehlikesi doğuran sokulgan düşüncelere veya vücutta oluşan duyumlara ilişkin deneyimin işlenmesi söz konusudur.   </p>
			<p class="paragraf">Bu mekanizma ve icatların hepsi sakin ve olaysız bir hayat sağlayabilir; zaten normal hayatın kendisinin de gerçeğe katlanabilmemizi sağlayan bir dizi çözümden ibaret olduğunu savunabiliriz aslında. Burada nihai bir norm değil, bir sürü yaratım biçimi vardır, o kadar.  </p>
		</div>
	</body>
</html>