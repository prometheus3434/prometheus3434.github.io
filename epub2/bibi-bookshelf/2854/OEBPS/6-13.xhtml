<html xmlns="http://www.w3.org/1999/xhtml">
	<head>
		<title>6-13</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:dbad7b6b-244c-45e6-9cd2-ece8b7dcb6ca" name="Adept.expected.resource"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-14">Sonsöz  </p>
			<p class="paragraf">Olağan delilik teorisinin ciddiye alınması, içinde yaşadığımız toplum için köklü sonuçlar doğurur. Deli olmak –günlük hayatla tam bir uyum içinde olabilir– ile delirmek –belli durumlarla tetiklenir– arasında temel bir fark olduğunu kabul ettiğimizde, bireylerin hayatlarını dengelemek için icat ettikleri farklı pratiklere saygı göstermeyi öğrenebiliriz. Bu pratikler bazen kabul gören toplumsal pratiklere uygun düşer, bazen düşmez. Ama bunların çözüm bulma girişimleri olduğunu fark ettikten sonra, bunları normatif bir inanç ve değer kümesine sokma tasarılarını sorgulayacak hale gelmeyi umabiliriz.   </p>
			<p class="paragraf">Bu gerçeğin kabul edilmesinin hayati klinik sonuçları olacaktır. Görmüş olduğumuz gibi, psikotik öznelerin tuhaf ve uçuk görünen pratiklerinin birçoğu, birincil deneyimlere, yani dehşet, parçalanma ve istila deneyimlerine deva bulma çabalarıdır. Bu iki fenomen kümesini birbiriyle karıştıran bir tedavi tehlikeli olacaktır; kişinin kendi kendini iyileştirme girişimini sarsmanın felaket sonuçları olabilir. Psikotik özneler sürekli meşguldür; adlandırmakla, yaratmakla, bir araya getirmekle, icat etmekle, belgelemekle meşguldürler ve bu tür faaliyetlerin sorgulanmasının veya ortadan kaldırılmaya çalışılmasının, özneyi onun için en hayati unsurdan mahrum bırakmak gibi bir tehlikesi vardır. Söz konusu faaliyetlerin toplumsal “kullanımı” olması, hatta anlamlı olması bile şart değildir: sessiz veya gürültülü, mahrem veya aleni, iletişimsel veya kendine saklanmış olabilirler.   </p>
			<p class="paragraf">“Akıl hastalığı” damgasını ortadan kaldırma amaçlı kampanyalar burada çoğu zaman yanlış bir yola sapmaktadır. Belli bir sağlık durumundan mustarip olanların, bilim veya sanatlara ne gibi olağanüstü katkılarda bulunduklarını göstermeye çalışmaktadırlar. Mesela otizm tanısının üstündeki damgayı kaldırma çabalarında, bugün olsa Einstein ve Newton’a bu tanının konulacağını, oysa fizik alanında harikulade keşiflerde bulunmuş olduklarını okuruz. “Farklı” oldukları kabul edilse de, ikisine de çalışmalarıyla başkalarının dünyasını nasıl etkiledikleri üzerinden değer biçilmektedir. Ne kadar iyi niyetli olunursa olunsun, bu tür perspektifler hiç tedbirli değildir, zira değerle toplumsal yarar arasında zımni bir eşitlik kurarlar.    </p>
			<p class="paragraf">Bu tehlikeli bir adımdır; zira insan hayatı fayda bakımından tanımlandığı anda, damgalama ve ayrımcılığa kapı açılır. Pek faydalı bulunmayan birisinin hayatının ne gibi bir değeri olacaktır? Akıl hastalarının imhasını savunan yirminci yüzyıl başı soyarıtım uzmanlarının argümanı tam da budur aslında. Bugün kimse bu tür özlemlerden bahsetmese bile, son yıllarda toplumsal fayda, kalıtımsal ve genetik zaaf üzerinde durmasıyla buna çok benzeyen bir söylemin yeniden yüzeye çıktığını yadsıyamayız.   </p>
			<p class="paragraf">Günümüzde insan doğasını açıklamak için, belki geçen yüzyılda görülmemiş bir ölçüde biyolojiye başvurulmaktadır. 1990’ların ortasında, suçun genetik bir temeli olduğunu kanıtlamayı amaçlayan toplantılar protestocuların müdahalesine maruz kalırdı; oysa bugün bu tür iddialar medyada şevkle karşılanmaktadır. Gelecekteki antisosyal ve sapkın davranışları öngörebildiğini iddia eden yeni biyo-tahmin endüstrisi gittikçe gelişmektedir. İngiltere ve Amerika’daki akademisyenler, kendi disiplinlerinin tarihsel kökenleri veya doğan etik sorunlar konusunda hiçbir farkındalık göstermeden bu tür projelere katılmaktadırlar.   </p>
			<p class="paragraf">Tüm bunlar, müstakbel müdahalelerin uyandırdığı coşku ikliminde meydana gelmektedir: genetik zaaflar belirlendiği anda, tıp ve toplum mühendisliği daha sağlıklı bir topluma giden yolu açacaktır. Burada iç dünyanın karmaşıklığı yerine dışsal davranışa odaklanılmakta, psikozun biyolojik bir hastalığa eşitlenmesinin daha hoşgörülü tutumları ve kabullenmeyi teşvik edeceği düşünülmektedir. Psikozun da diğer sağlık sorunları gibi olduğunu, dolayısıyla kimsenin suçu olmadığını öğrendiğimizde önyargının ortadan kaybolacağı varsayılmaktadır.  </p>
			<p class="paragraf">Ama insanın dışlama ve suçlama kabiliyeti öylece bir kenara atılamaz maalesef; üstelik biyolojik argümanlar da aynı ölçüde –birçok araştırmacıya göre daha fazla– damgalama içermektedir. Yakınlarda yayımlanan bir değerlendirmeden öğrendiğimize göre, damgalama ve “akıl hastalığı” üzerine yapılmış on iki çalışmadan on birinde biyolojik psikoz teorilerinin toplumsal teorilerden daha fazla önyargı ve damgalamaya yol açtığı ortaya çıkmıştır. Psikotik özneler tehlikeli, antisosyal ve ne yapacağı tahmin edilemeyen özneler olarak görülmektedir. Dünya Sağlık Örgütü’nün kısa süre önce gerçekleştirdiği bir çalışmada ise şu sapğtamaya yer verilmiştir: “Beyin hastalığı modeline aşırı bir güven duyuluyor, bu da tehlikelilik ve bilhassa yetersizlik klişelerinin zayıflamasından ziyade güçlenmesine yol açabilir.”   </p>
			<p class="paragraf">Biyolojik yaklaşımın yükselişi beraberinde, hemen hiç fark ettirmeksizin, yirminci yüzyıl başlarında ve Nazi döneminde tahrip edici sonuçlar yaratmış olan soyarıtım hareketinin hayaletini getirmiştir. Temel biçimiyle soyarıtım, sağlıklı bir “biz” ile sağlıksız “onlar” arasında ayrım yapar; ırksal veya kalıtılmsal özelliklere dayandırılan bir ayrımdır bu. Pasaporta veya doğum belgesine bakıp bireyin hangi gruba ait olduğunu anlayabilirsiniz; nihayetinde ayrımcı yaklaşımı insan hayatına saygı gösteren yaklaşımdan ayıran da budur: ikinci yaklaşımda, bireyin yaşadıkları hakkında neler söylediğini dinlemeniz gerekir, onu önceden nereye yerleştireceğinizi bilemezsiniz.    </p>
			<p class="paragraf">Soyarıtımın ayrım gerçekleştirildikten sonra sunduğu iki seçenek bellidir: sağlıksız kişiyi ya sağlıklı hale getirmek, ya da sağlıklı olanların oluşturduğu toplumdan veya gezegenden çıkarıp atmak. Bu tür tartışmaların Nazi Almanyası iklimine uygun düştüğünü düşünmek isteyebiliriz; ama kökleri İngiliz ve Amerikan düşüncesinde yatar aslında. Akıl hastası olarak tasnif edilenler, on dokuzuncu yüzyıl sonlarından itibaren birçok Amerikan eyaletinde evlenme haklarını kaybetmiş, 1914’e gelinceye dek yirmiden fazla eyalette bu tür bir mevzuat yürürlüğe girmiştir. Soyarıtım hareketinin destek verdiği, delileri ayırmayı amaçlayan bir program giitkçe geliişmiş, akıl hastaları için mecburi kısırlaştırma yasasının geçtiği ilk eyalet Indiana olmuştur.   </p>
			<p class="paragraf">1920’lerin sonuna gelindiğinde, bazı eyalet valileri ve eyalet mahkemelerinin sert muhalefetine rağmen, otuz eyalette genellikle hastaneye kaldırılan kişilerle ilgili benzer yasalar yürürlüğe girmiş durumdadır. Vermont, Nebraska ve Idaho eyalet valileri yasa tasarılarının ilkini veto etmiş, Oregon’da yapılan bir eyalet referandumu sonucunda kısırlaştırma yasası yürürlükten kalkmıştır. Ne var ki, hayret verici bir şekilde, ABD Yüksek Mahkemesi 1927’de akıl hastalarının kısırlaştırılmasının sahiden anayasal olduğuna, zira kötü genlerin aktarılmasının önüne geçtiğine hükmetmiştir. Avrupa ülkelerinin hiçbirinde benzer bir yasama olmamış, oysa 1937’de <span class="CharOverride-2">Fortune</span> dergisinin düzenlediği ankette, Amerikalıların yüzde 66’sının akıl hastalarının kısırlaştırılmasından yana olduğu ortaya çıkmıştır. Yazar Robert Whitaker’ın yorumuna göre, “O noktada Amerika tek soyarıtım ülkesi gibi durmaktaydı”.   </p>
			<p class="paragraf">Amerika’nın soyarıtım programının Almanya üzerinde büyük etkisi olmuştu. Alman parlamentosu 1914’te bir kısırlaştırma yasa tasarısını reddetti. Ancak, 1. Dünya Savaşı’nın ardından ve sonra da Hitler’in bu amansız anlayışı övmesiyle, soyarıtım programı daha popüler olacaktı. Vurgu “akıl hastalıklarının” kalıtımsal doğası üzerindeydi; hatta Rockefeller Derneği 1925’te, Münih Psikiyatri Enstitüsüne soyarıtım araştırmaları için 2.5 milyon dolarlık bağışta bulunmuş, Alman tıp kurumlarına başka bağışlar da yapmıştı. 1933’te Hitler’in iktidara gelmesinin ardından bir zorunlu kısırlaştırma yasası çıkarıldı; Alman araştırmacılar, Amerikan prosedürlerini ve teorilerini, bilhassa Kaliforniya’dan çıkanları yakından incelemmekteydi. Alman yasasının lafzı neredeyse tümüyle Amerikan kısırlaştırma yasalarından bir tanesinden alınmış ve Nazi yönetimi altında her yıl ortalama 165.000 Alman vatandaşı zorla kısırlaştırılmıştır.   </p>
			<p class="paragraf">Yasa gereği doktorların “uygunsuz” buldukları hastaları özel Kalıtımsal Sağlık Mahkemelerine bildirmesi gerekiyor, kısırlaştırma için değerlendirme bu mahkemelerde yapılıyordu. Amerikan tıp dergileri Alman modelini övgüyle karşılamış ve sıradaki sorunun sorulması gecikmemiştir: Niye kısırlaştırmayla yetiniyoruz? Akıl hastalarının öldürülmesi gerekez mi aslında? Bunun yasal bir ihtimal olarak gündeme getirildiği ilk yerin Almanya değil, Birleşik Devletler olması şaşırtıcı gelebilir belki. Soyarıtım aktivisti Madison Grant’in, sağlıksız olanların “ortadan kaldırılmasını” salık veren çoksatan kitabı <span class="CharOverride-2">The </span><span class="CharOverride-2">Passing of the Great Race</span>, birçok dile çevrilmiştir; Hitler de kitabın yazarına hayranlığını belirten bir mektup yazmıştır anlaşılan.    </p>
			<p class="paragraf">Hem Alman hem Amerikan soyarıtım hareketi, akıl hastalığını ırsi bir biyolojik özellik olarak görüyordu. Nobel ödüllü fizikçi Alexis Carrel, 1935 tarihli kitabı <span class="CharOverride-2">Man the Unknown</span>’da şöyle yazar: “Anormal olan normal olanın gelişimini önler”. Dolayısıyla, “Toplumun suçlular ve delilerden, hapishane ve tımarhanelerden daha tasarruflu bir şekilde kurtulmasında ne sakınca olabilir ki?” Ve sorar:“Bu işe yaramaz ve zararlı varlıkları niye muhafaza ediyoruz?”Carrel “uygun gazlarla donatılmış ufak ötenazi kliniklerinde” imhayı önermiştir. Bildiğimiz gibi Naziler Ocak 1940’tan itibaren bu işe koyuldu.   </p>
			<p class="paragraf">Bu programın doğurduğu ayırma mantığı hezeyanlı olabilir, zira “biz” ve “onlar” arasında katı bir ayrım söz konusudur. Bunun kimi zaman psikotik düşüncenin özelliği olduğunu, dünyanın basit ikili karşıtlıklar ve çift-değerli yargılara göre bölündüğünü görmüştük: katışık-katışıksız, iyi-kötü, siyah-beyaz, masum-suçlu, vb. Yazar Mary Loudon’un akıl hastalığı konusundaki tutumları tartışırken belirttiği gibi, “Diğerlerinin nereye ait olduğuna karar vermek birçok insan için önemlidir, çünkü kendilerinin nerede durduğunu öğrenmelerinin tek yolu budur.”  </p>
			<p class="paragraf">Günümüzde psikoz konusunda birçok iyi niyetli yaklaşımda maalesef tam da soyarıtım dönemin önyargılarına yaslanılmaktadır. Psikotik özne, “sağlıklı” ve “sağlıksız” kısımlara ayrılır; tedavinin hedefi sağlıklı kısmın kazanmasını sağlamaktır. Psişe içeriden bölünür ve terapinin hedefleri beyin kimyasının değişmesi bakımından açıklanır. Psikotik özne o sağlıksız düşünce süreçlerinin –bir psikiyatristin tabiriyle– “zaman kaybı” olduğunu görmeyi öğrenmelidir. “Daha olgun zihinlerle [yani terapi ekibiyle] kurulan etkileşim” sayesinde hasta daha gerçekçi düşünme, davranma ve hissetme yollarıyla tanışacaktır. Hasta, terapistin zihnini inceleyip, “orada kendi zihninin temsilini” bulmalı ve “bu imgeyi kendilik hissinin bir parçası haline getirmelidir.”   </p>
			<p class="paragraf">Bu görüşü savunanlardan bazıları, burada soyarıtımcıların fikirlerinin yankılandığını kabul etmektedir; hastanın “sağlıksız” parçasının farkında olmasının elbette kısırlaştırma veya kapatma gibi aşırı önlemlere yol açmayacağını, ama o kişinin hastalığının idaresinde daha etkin bir fail olmasını sağlayacağını öne sürerler. Bu perspektifin naifliği, üstteki paragrafın sonundaki alıntıda bir tanımı verilen ve “psişik sömürgecilik” diyebileceğimiz şeyi yanlış anlamasında yatıyor. Hastalık kavrayışı ve nasıl idare edileceğine dair modeller dışarıdan gelmekte ve şiddetle pazarlanmaktadır. Nitekim tedavi el kitaplarında bize, terapistin hastaya “iç dünyasına” dair stabil bir görüş sunması gerektiği, sonrasında bu görüşün “benliğin düşünümsel parçası olarak benimsenebileceği” söylenmektedir. Bu aslında terapistin hastanın sorunlarına ilişkin yorumunun içselleştirilmesi demektir. Böyle bir görüşün karşısına, kişinin düşünce süreçlerini yadsımayı veya reddetmeyi değil, onlardan bir şeyler öğrenmeyi, onları belirginleştirmeyi ve belki kişinin onları kendisine faydalı olacak şekilde kullanmasına yardımcı olmayı hedefleyen görüşü koyabiliriz.   </p>
			<p class="yildiz"><span class="CharOverride-10">~</span>  </p>
			<p class="paragraf">Bu ayırmacı psişe görüşünde hastalar, kendi iç kaynakları yerine dışarıdan müdahaleyle yeniden başlangıçtaki işlevselliklerini kazanmaları gereken arızalı donanım parçaları haline gelmektedir. Psikoz fenomenleri olabildiğince ortadan kaldırılmalı, hasta ortak bir gerçekliğe, yani pratikte terapistin gerçekliğine döndürülmelidir. Gelgelelim, psikoz semptomlarının çoğu değilse bile birçoğu aslında telafi mekanizmasıysa şayet, bu tür programlar uygulamanın bedeli çok ağırdır. Önceki psikiyatristlerin birçoğunun, psikozun nasıl dengelenebildiği veya telafi ya da denge mekanizmaları oluşturabildiği sorusuyla ilgilenmiş olduğunu görmüştük. En göz alıcı semptomlar zamanla solup, yerlerini çeşitli faaliyetlere, projelere ve hayat tarzlarına bırakabilmektedir.   </p>
			<p class="paragraf">Bu süreçlerin araştırlımasında tekil vakalar üzerinde durulmuş,katılımcıların matematiksel ortalamasına göre sonuçlara varılan bir deneyle vakaları gruplandırmak yerine, her bir hastanın eşsiz, tekil hikâyesi üzerine çalışılmıştır. Tüm psikotik öznelere uygulanacak tek bir prosedür arayanlar için kötü haber olabilir bu; zira söz konusu vakalardan çıkartılabilecek kavram ve teoriler olsa bile, her vakanın ve her çözümün farklı olduğu varsayılır. Jacques Hochmann’ın psikiyatri tarihi çalışmasında gözlemlediği gibi, psikiyatri sahası tek tek vakalara uzun süreli ilgi modelinden uzaklaşarak bilişsel teorilere dayanan, böylece amaçları toplumsal kabiliyetlerle sınırlayan toplumsal ıslah modellerine yönelmiştir. Bu durumda kronik ve çoğu zaman evsiz barksız olan hastaların yükü de hayır kurumlarına kalmıştır.   </p>
			<p class="paragraf">Hastalık ve suçun toplumsal boyutlarına ilişkin bariz ihmalin dışında, bu yeni söylemlerde insan konuşmasının biçimlendirme değeri de göz ardı edilmektedir. Anna Freud Merkezinde yürütülen bir araştırma projesinde iki yaşındaki bebekler gelecekteki sapkınlıklarını ölçmek için beyin taramasına maruz bırakıldıklarında, bunun çocuğa nasıl açıklanabileceğini merak ediyor insan. Ne söylenirse söylensin, bundan etkilenmemeleri mümkün müdür? Sonraki hayatlarında sonuçları olabilecek hafif bir telkin etkisi olmayacak mıdır? Mutlaka suçlulara dönüşecek değillerdir, ama tam aksi olması muhtemeldir: suçluluk duyguları ve ahlaki ihtiyatlılık doğması. Ebeveyne yöneltilecek soru bellidir elbette: “Niye böyle bir şeye soktun beni?”   </p>
			<p class="paragraf">Psikoz söz konusu olduğunda, toplum içindeki tavırlar da tedaviler de aynı körlükten mustariptir. Yeni ve nüfuzlu terapi dergilerinde terapistlere, hastanın kendi tedavisine dair anlattıklarını nesnel bir şey olarak görmemeleri salık verilmektedir. İnsan sözü bilimsel açıdan güvenilir değildir; dolayısıyla Peter Fonagy gibi psikologlara göre, terapinin sonuçlarını değerlendirmede beyindeki nesnel, dışarıdan doğrulanabilir değişimleri ölçen beyin tarama yöntemi kullanılmalıdır. Hangi tedavilerin etkili olduğunun böyle belirlenmesi gerektiği savunulmaktadır. Keza bekleme listelerini de genetik testler belirlemelidir, zira hastanın ne kadar ciddi bir tehlike altında olduğuna dair nesnel göstergeler sunmaktadırlar.    </p>
			<p class="paragraf">Burada hayati bir çizgi aşılmıştır. İnsan sözüne gösterilen hassasiyetin yerini iç yaşantının nesnel, dışarıdan ölçümü yanılsaması almıştır. Etik açıdan bir ters dönmedir bu, zira insanların belki en eşsiz kabiliyeti sökülüp atılmaktadır: anlam yaratabilmeleri. Sözün ötesine geçtiğimiz anda anlam olumsallaşır, olsa olsa bilimsel değerlendirmenin önüne geçebilecek rahatsız edici ve kullanışsız bir değişken haline gelir. Günümüzde birçok ruh sağlığı çalışanının sadece ilaç tedavisini gözlemleme baskısı altında kalışı da bu durumu pekiştirmektedir. Hastanın ilaçlarını aldığından emin olmak ve antipsikotik ilaçların yan etkilerini gözlem altında tutmak, klinisyenleri gerçekten tedavi olunduğuna, dolayısıyla daha fazla görüşme saatine gerek bulunmadığına ikna edebilmektedir. Burada ilaç tedavisinin en ciddi yan etkisi, hekim için sırf ilaçla yetinme ayartısı yaratmasıdır.  </p>
			<p class="paragraf">İlaç tedavisinin kimi zaman faydalı olduğunu yadsımak değildir bu. Bazı vakalarda psikoz fenomenlerinin yoğunluğunu hafiflettiğine şüphe yoktur; ama aynı zamanda bir diyalog ortamı oluşturmak için kullanılmalıdır. Düzenli terapiye ne kadar yer ayrılırsa, ilaç kullanımı da o kadar azalabilir. Ayrıca genelde tedavinin hemen başında başvurulan nöroleptikler yerine, hafif sakinleştiriciler yazmak düşünmeye değerdir. Bu olmadığında, uzun süreli ilaç kullanımının her yere nüfuz eden felç edici etkileri yüzünden, psikozun kronik ve geri dönüşü olmayan bir beyin hastalığı olduğu fikri, kendi kendini doğrulayan bir kehanet haline gelmektedir.   </p>
			<p class="paragraf">Bu kasvetli döngüye teslim olmak yerine, ısrarlı ve sabırlı çalışmayla umut ışığını yeniden yakmak mümkündür. Ketum gündelik deliliğin farkına varılması sayesinde psikozun dengeye oturmasını sağlayan mekanizmaları öğrenebiliriz ve bu mekanizmalar psikozu tetiklenmiş olanlarla çalışmalarımızı şekillendirebilir. Terapist burada bir doktorun hastasını nasıl tedavi etmesi gerektiğine ilişkin alışıldık görüşlerle sınırlanmamalıdır. “Islah” veya “yeniden entegrasyonun” ne anlama geldiğine dair önceden belirlenmiş görüşler bir kenara bırakılmalı ve bu anlam, birlikte çalışılan kişiden öğrenilmelidir. Psikotik özneyi, Alanen’in sözleriyle, “anormal biyolojik mekanizmalar içeren bir mahfaza” olarak görmek yerine diyaloğa yatırım yapmak ve o kişinin dünyasının nasıl bir mantığı olduğunu merak etmek yeni terapi doğrultuları açabilir ve değişim olanağı yaratabilir. Terapi burada psikotik öznenin hayatı boyunca yaptığı şeyi yapmasına yardımcı olmaktan ne daha azını ne daha çoğunu yapabilir: güvenli bir yaşam alanı yaratmak.   </p>
		</div>
	</body>
</html>