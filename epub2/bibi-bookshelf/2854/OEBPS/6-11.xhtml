<html xmlns="http://www.w3.org/1999/xhtml">
	<head>
		<title>6-11</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:dbad7b6b-244c-45e6-9cd2-ece8b7dcb6ca" name="Adept.expected.resource"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-12">11. Shipman  </p>
			<p class="paragraf">Delilik ile normalliğin, İngiltere’nin en üretken katilinde olduğu ölçüde eşleştikleri bir vaka daha yoktur. Harold Shipman on yıllar boyunca şüphe uyandırmadan işine devam etmiş, oysa mütevazı hayatı ve iyi vatandaşlığı sonu gelmeyen cinayetlerle el ele gitmiştir. Kurbanlarının sayısı konusunda anlaşmazlıklar bulunsa da, en az 250 kişiyi, büyük bir ihtimalle de çok daha fazlasını öldürmüştür. Eşi benzeri görülmemiş bu sıradışı cinayet tutkusuna rağmen, Shipman vakasında şiddet içeren herhangi bir patlama, toplum kurallarına aykırı bir davranış, başkalarına bildirmek zorunda hissettiği gürültülü bir hezeyan sistemi olmamıştır. Hatta onunla görüşen psikiyatristler, hiçbir “akıl hastalığı” belirtisi bulamamışlardır.   </p>
			<p class="paragraf">Bu hükmü ciddiye almak yerine, bir kez daha deliliğin bariz görünümleriyle özdeşleştirilmemesi gerektiğini idrak edebiliriz. Delilik emareleri son derece ketum olabilir – ve genellikle öyledir. Hepsinde değilse bile çoğu örnekte, delilikle normal hayat uyum içindedir. Shipman’ın hikâyesi sadece suskun bir delilik vakası olmasıyla değil, toplumun delilik ve cinayet konularına nasıl yanıt verdiği hakkında gösterdikleriyle de büyüleyicidir. Birkaç yıl önce Shipman üzerine bir konferans düzenlediğimde, yaşlı insanlardan Shipman sağ ve işine devam ediyor olsaydı, genel pratisyen (GP) olarak hiç tereddüt etmeden ona gideceklerini söyleyen mektuplar almıştım. O sırada duruşma ve Dam Janet Smith’in Shipman Soruşturması çoktan geride kalmış, Shipman 200’den fazla cinayetten suçlu bulunmuştu.   </p>
			<p class="paragraf">Medyanın verdiği yanıtlar ise büyük ölçüde bu tuhaf doktorun içindeki kötülüğe odaklanıyordu. Eylemlerini açıklayacak ciddi bir teorinin yokluğunda, neredeyse dinî bir saf kötülük mefhumuna başvurulmuştu. Bir insan nasıl böyle şeyler yapabilirdi? Ne gibi bir güdüsü olabilirdi? Hazırda bir açıklama olmaması, etiyolojinin gözle görünmez, elle tutulmaz hale gelmesine yol açmıştır: içinde bulunan bir tür kötücül güç. Tuhaftır, katillerin de eylemlerini açıklarken bazen tam böyle bir düşünce tarzına başvurduklarını görürüz: cinayet eyleminin, kurbanın kalbinde yatan kötülüğü hedef aldığını söylerler. “Delilerle” “aklı başında olanların” paylaştıkları hezeyanlı bir fikir söz konusudur burada: yok edilmesi gereken gizemli ve kötücül bir iç fail bulunduğu fikri. Katil için bu fail kurbanın, toplum içinse katilin içindedir.   </p>
			<p class="paragraf">Meslekten kanaatler de bundan iyi değildi. Duruşma öncesinde Shipman’la görüşmüş olan psikiyatrist Richard Badcock, “cinayetlerin feci bir entelektüel heyecan” verdiğinden ve “boşalmanın güce dayalı ikamesi”nden bahsetmiştir. Tutuklandıktan sonra Shipman’la görüşen tek psikiyatrist, Shipman’da “tıbbın, psikolojinin ve dinin yerleşik tanılarını aşan bir ruhsal bozukluk” bulunduğunu öne sürmüş, “mesele kötülük,” sonucuna varmıştır. Vakayla ilgilenen Başmüfettiş de Shipman’ı şu sözlerle özetler: “içinden kötülük akıyor resmen”.   </p>
			<p class="paragraf">Shipman Soruşturmasındaki uzman kanaatlerini okumak da rahatsız edici bir deneyimdir. Malzemenin derinine inme konusunda gösterdikleri başarısızlığın yanı sıra, psikiyatrik bilginin üzücü bir kesatlık içinde olduğuna da tanıklık eder bunlar. 270.000 sayfalık kanıta ve 20 milyon sterlinin üzerinde bütçeye rağmen, İnternet’te yapılacak bir sorgulamayla alınabilecek sonuçlardan daha fazlası çıkmamıştır: Shipman’ın “bağımlı bir kişilikten”, “özgüven eksikliğinden”, “bozulmaya açık bir vicdandan”, “katı ve takıntılı bir kişilikten” ve “kişileri ve olayları kontrol etme yönünde derin bir ihtiyaçtan” mustarip olduğu söylenmektedir – yani muhtemelen birçoğumuzu tanımlayan özelliklerden. Bunlar ne Shipman hakkında ne de işlediği suçlar hakkında bir şey söyler; raporlarda en ufak bir psikoz emaresine rastlanmaması da ayrıca dikkat çekicidir. Shipman Soruşturmasında görevlendirilen psikiyatristler, ellerindeki malzemenin bolluğuna rağmen, Shipman’ın “psikotik olabileceğini”, ama “öyle olduğuna dair hiçbir kanıt” bulunmadığını belirtmişlerdir. Vaka üzerine yorumda bulunan birçok başka psikiyatrist de kesin bir dille Shipman’ın psikotik olmadığını, ama “kişilik bozukluğu” olabileceğini söylemiştir. Uzman kanaatlerini özetleyen Brian Whittle, Shipman’ın “kesinlikle psikoz hastalığı olmadığını”, ilaçla tedavi edilmeyen psikozun “dengesiz ve başa çıkılması imkânsız bir durum” olduğunu yazar. Psikotik bir öznenin, “hayatının diğer alanlarında hastalığına dair emareler göstermesi gerektiğini” varsayar. Oysa bu tam da bizim karşı çıktığımız görüştür; Shipman vakasını anlamak için bu görüşü anlamamız şarttır.    </p>
			<p class="paragraf">Daha dengeli bir yorum sayesinde, daha ayrıntılı bir görüş edinmeyi umarak bu cinayet dizisinin nasıl meydana geldiğini anlamaya çalışacağız. Shipman bunları niye yaptığını, hatta yapmış olduğunu bile söylememiştir; kurbanların akrabalarının birçoğu, 2004’teki intiharıyla birlikte aradıkları yanıtlardan mahrum kaldıklarını hissetmişlerdir. Shipman bir süreliğine bu anlam mahrumiyeti fikrinin ta kendisini cisimleştirmiştir; saf kötülük gibi zorlama mefhumlara başvurulması bundan kaynaklanmış olabilir. Günün birinde her şeyi açıklığa kavuşturacağı, olaya “kapanış” getirecek bir güdü veya neden açıklayacağı umulmuştur. Gazetelerde onu ölüm meleği olarak resmeden karikatürlerde ise aksine, hayattan ayrılışın etrafını saran muamma ve karanlığı hiçbir açıklamanın ortadan kaldıramayacağı ima edilmiştir.   </p>
			<p class="paragraf">Shipman’ın birçok biyografisi olmasına rağmen, biyografik malumat pek zengin değildir. Tanıdıklarının, meslektaşlarının ve aynı hücreyi paylaştığı mahkumların tanıklıkları, birkaç polis mülakatı ve polis raporlarından ve Janet Smith’in Shipman Soruşturmasından edinilen cinayet ayrıntıları vardır. Yazışmalarının kamuya açıklanan kısımları bize bir şeyler söyleyebilir, ama Shipman’ın kendisinin veya yakın aile üyelerinin doğrudan sözleri yoktur elimizde: olup bitenleri açıklayan, gerekçelendiren veya tarif eden hiçbir şey yoktur.  </p>
			<p class="paragraf">Bu araştırmacının işini kolaylaştıran bir şeydir elbette; ama Shipman’ın yaptıklarını neden yaptığı sorusunu aydınlatmak kadar, bu vakayı daha derin bir anlayış için başka neler öğrenmemiz gerektiğini düşünmek üzere kullanmak da önemlidir. Daha fazlasını öğrenmek için ne gibi sorular sormamız gerekirdi? Cinayetler Shipman’ın deliliğinin işareti miydi, yoksa gündelik, normal deliliğinin işlemesini önleyen durumlarla çaresizce başa çıkma girişimleri miydi aslında?   </p>
			<p class="yildiz"><span class="CharOverride-10">~</span>  </p>
			<p class="paragraf">Shipman Ocak 1946’da, kamyon şoförü Harold Shipman’la bir dantel kırpıcının//işlemecisinin gayri meşru kızı olan karısı Vera’nın ikinci çocuğu olarak dünyaya gelmiştir. Nottingham’daki bir toplu konut bölgesinde geçen çocukluğu hakkında fazla bir şey bilinmiyorsa da, okul fotoğraflarında, sınıf arkadaşlarının aksine, giyim kuşamının özenli olduğu ve papyon taktığı görülmektedir. Çok sosyal bir çocuk değil gibidir, ama akranlarından kopuk da değildir kesinlikle. Tanıklıkların birçoğunda annesiyle özel bir yakınlığı olduğu, aralarında “zihinsel bir telepati” bulunduğu söylenmiştir; bir dediği iki edilmeyen Harold’ın üzerine titreniyor, babası işte veya barda olduğunda anne babanın yatağına girmesine izin veriliyordur. İddialara göre, Vera oğlu için büyük umutlar beslemiş, Harold da on bir yaşındayken High Pavement Gramer Okulundan burs kazanmıştır; burada çalışkan bir öğrenci olmuş, ama kayda değer bir akademik başarı göstermemiştir.   </p>
			<p class="paragraf">Shipman’ın on yedinci yaş gününden kısa bir süre sonra akciğer kanseri teşhisi konulan Vera, bunun üzerinden altı ay geçmeden, kırk üç yaşında ölür. Bu aylarda doktorları morfin iğnesi yapmak için düzenli olarak eve geliyor ve anlaşılan Vera’yla oğlu konuşarak uzun saatler geçiriyorlardır. Ölümle birlikte sarsılan Harold, A seviyesi sınavlarını vermek için High Pavement’ta fazladan bir yıl kalmak zorunda kalır; sonrasında Leeds Üniversitesi’nde tıp okumaya başlar.   </p>
			<p class="paragraf">Derslerine gitmek için bindiği otobüste müstakbel karısı Primrose’la tanışır ve Primrose çok geçmeden hamile kalır. Bu her iki aile için de skandal olmuş, hiç düzelmeyecek bir anlaşmazlık yaratmış gibidir. Kasım 1966’da evlenirler, ama genç bir çiftin ailelerinden bekleyebileceği iyi dileklerden eser yoktur; yaklaşık üç ay sonra bir kız çocukları olur. Üç çocukları daha olacaktır: 1971, 1979 ve 1982’de doğan üç oğlan çocuğu.    </p>
			<p class="paragraf">Mezuniyetinin ardından Pontefract Genel Kliniğinde çalışmaya başlar Shipman; 1974’e kadar dört yıl burada kalacaktır. Çocuk sağlığı ile obstetriks//kadın doğum ve jinekolojide diploma almıştır; ciddi ölçüde ilaç kullanmaya da Pontefract’tayken başlamıştır muhtemelen. Kullandığı ilaç, çoğunlukla ya doğum sancılarını hafifletmek için ya da morfin öncesi bir ağrı kesici olarak kullanılan petidindir; kendisine düzenli olarak bu ilaçtan enjekte ediyordur Shipman.    </p>
			<p class="paragraf">Nisan 1974’te Todmorden yakınlarındaki Abraham Ormerod Tıp Merkezinde yeni bir işe girer; sonradan petidin kullanmaya o yılın Mayıs ayında, getirdiği mesleki iyileştirme önerilerine yönetim kadrosunun karşı çıkmasıyla tetiklenen bir depresyon yüzünden başladığını iddia edecektir. Buna rağmen hızla terfi olur, asistanlıktan genel pratisyenliğe yükselir; çalışkanlığı ve kendini işine adamasıyla hem hastalarının hem de meslektaşlarının hayranlığını kazanır. Todmorden’daki hastalarından bir tanesi, “Tam bir azizdi, çok iyi bir insandı,” diye hatırlar onu. Todmorden vadisinden geçen su yolunun temiz kalması ve korunmasına yardımcı olan Kanal Derneğinin saygın bir üyesi olur. Gelgelelim, aynı dönemde cinayetler başlamıştır. Daha önce Pontefract’ta da cinayet işlemiş olabilir, ama öldürme şablonunun 1970’lerin ortalarında Todmorden’da yerleştiği kesin gibidir.   </p>
			<p class="paragraf">Shipman’ın meslektaşları 1975 yazında ters giden bir şeyler olduğunu fark etmeye başlar. Önce ameliyat esnasında, sonra evde bayılır Shipman; “stresten” kaynaklandığını düşünürler önce. Aslında Shipman’ın petidin enjeksiyonlarının dozu artıyordur; kolları ve bacakları damar içi ilaç kullanımının izleriyle doludur. Meslektaşlarına epilepsi olduğunu söyler, ama yöredeki eczacılardan bir tanesi büyük miktarda petidin ilacı yazdığını ve çoğu zaman sahte belgeler düzenlediğini fark etmiştir. Temmuz ayında İçişleri Bakanlığından bir ilaç müfettişi Shipman’la görüşmüştür zaten, ama ezcacı reçetelerin yasadışı olduğuna emindir. Ameliyatta yer alan meslektaşları karşısına dikilince ilaç kullandığını kabul eder Shipman ve hekimlikten uzaklaştırılır.   </p>
			<p class="paragraf">Bunun peşinden polis soruşturması gelir; Shipman petidin bağımlılığını yine kabul eder ve yardım almaya razı olur. York’taki Enstitüde kalır ve petidin bağımlılığından kurtulur anlaşılan, ama psikiyatrik görüşmelere yanıt vermez. Raporlardan birinde, annesinin ölümünden bu yana kabuslar gördüğünü kabul ettiği iddia edilmektedir, ama ayrıntı yoktur. 1976 başlarında ilaç çalma ve sahte reçete yazma suçlarını kabullenir; fakat psikiyatristleri hekimliğe devam etmesine izin verilmesini tavsiye ederler. Psikiyatristlerden bir tanesi mahkemeye şöyle yazmıştır: “Devam etmesine izin verilmezse, sonuçları felaket olacaktır”.  </p>
			<p class="paragraf">Shipman ailesi County Durham’a taşınır, Shipman burada göze batmayan tıbbi araştırmalarda ve aracılık işlerinde çalışır; sonra Eylül 1977’de Manchester yakınlarında, Hyde’da bulunan Donneybrook House’da işe girer. Hevesli, istekli ve çalışkan Shipman, bir kez daha hastalarının ve meslektaşlarının saygısını kazanır. Uzun saatler çalıştığı gibi, St John Ambülans ekibine de katılarak gönüllülere ve eğitim alan çocuk bakıcılarına ilk yardım öğretir. Sürekli Mesleki Gelişim (SMG) etkinliklerinin azimli bir takipçisi olan Shipman, Manchester ve Liverpool üniversitelerinde ve Tameside Genel Hastanesinde düzenlenen toplantıların hiçbirini kaçırmaz. Hyde’a geldikten kısa bir süre sonra, yeni işinde cinayetlere başlar.   </p>
			<p class="paragraf">Kurbanları, çoğunlukla kronik hastalıkları bulunan ya da yakınını yeni kaybetmiş yaşlı kadın ve erkeklerdir. Hyde cinayetleri yavaş başlar, bazen ayda tek cinayet şeklindedir; ancak 1980’lerde tırmanışa geçecek, Aralık-Şubat arası dönemde kümelenerek ayda dört beş cinayete çıkacaktır. Cinayet mahallerinde ufak hırsızlıklar olacak, pek kıymeti olmayan veya işe yaramayan nesneler çalınacaktır.   </p>
			<p class="paragraf">Tıpkı Todmorden’da olduğu gibi, hekimliği iyileştirmek için fikirleri vardır Shipman’ın ve bu fikirlerin uygulanmasının önüne çıkan engellere içerliyordur. Sağlık hizmetini iyileştirmeye duyduğu bu ilgi nedeniyle yazılı basına ve televizyon habercilerine birçok röportaj vermiştir: <span class="CharOverride-2">World in Action</span>’da “akıl hastalığı” üzerine gayet makul şeyler söylemiş, meslekteki bağımlılık ve alkoliklik sorunu üzerine tıp basınında sözlerine yer verilmiştir. Tıbbi bilgi sahibi olarak tanınma konumunu coşkuyla benimsemiştir ve bunu etrafa yaymaya heveslidir.   </p>
			<p class="paragraf">Ocak 1985’te Shipman’ın babası kalp krizinden ölür. Shipman’ın ablası Pauline babasıyla birlikte yaşıyordur ve ölümün ardından evi satıp küçük kardeşi Clive’ın yanına taşınır. Vasiyette evin Pauline’e kalacağı yazılıdır; Harold mirastan tamamen mahrum bırakılmış gibidir. İşyerinde Shipman daha içine kapalı görünüyordur, çalışma arkadaşları ve personel bir terslik olduğunu hisseder: hastalarının yanında hemen her zaman mükemmel bir doktor olan Shipman, personel söz konusu olduğunda küstah, alıngan ve kontrolcü olabiliyordur.  </p>
			<p class="paragraf">Donnybrook’ta geçirdiği yaklaşık on dört yılın ardından, personelden bazılarını da yanına alıp, kendi muayenehanesini, Market Kliniği’ni (<span class="CharOverride-2">practice</span>) açmasının nedenlerinden biri de budur şüphesiz. Burada nispeten denetlenmeden kendi sağlık hizmeti felsefesini uygulayabilecektir: kendi seçtiği ilaçları yazabilecek, gereksiz hastaneye yatırmaların önüne geçebilecek ve hastalarına onlara özgü, bireysel bakım sağlayabilecektir. Yörenin Sağlık Yetkilisi bundan çok etkilenir ve muayenehane gelişip büyür. Ev ziyaretlerine ve randevulara çok kısa zamanda yanıt veriyordur Shipman. Sağlık Yetkilisi ona binada niye hazır bir hemşire bulundurmadığını sorduğunda, Shipman bütün işi kendisinin yapmak istediğini söyler. Gerçekten de yegane Doktor konumundadır.   </p>
			<p class="paragraf">Bina duvarının üzerindeki tabelada bile “Dr. Shipman’ın Muaye-nehanesine Giriş” yazılıdır; sadece tıp hizmeti değil, Dr. Shipman’ın tıbbı veriliyordur sanki. Cinayet dalgası 1992/93’te kabarmaya başlar. Yaklaşık 3100 hastadan oluşan bir listesi vardır Shipman’ın; cinayetler 1998’de tutuklanmasına kadar devam edecek, 1995’te tavan yapacaktır. Soruşturmada, Shipman’ın cinayet mahallerinin bir tür canlı tablo [<span class="CharOverride-2">tableau vivant</span>: sahnede aktölerin sessiz ve hareketsiz durması] gibi olduğu ortaya çıkmıştır. Genellikle yalnız yaşayan yaşlı bir hastayı ziyaret ediyordur. Bunu notlarına rutin bir ziyaret veya davet üzerine ziyaret olarak geçirir. Kurbanına enjekte ettiği kuvvetli uyuşturucu diamorfin genellikle birkaç dakika içinde ölüme yol açmaktadır. Ya o gelmeden ölmüş olduklarını, ya da ziyaretinin ardından öldüklerini iddia ediyordur. Ceset tamamen giyinik halde, genellikle bir koltukta bulunur. Mülke nasıl girdiğini açıklarken, çoğu zaman kapının kilitlenmemiş olduğunu söylüyordur. Kimi zaman anahtarı olan komşulardan birine gidiyor, cesedi onunla birlikte “buluyordur”. Ayrıca cinayetten önce veya sonra çoğu zaman notlarını değiştirmiş, ölümün beklendiğini belirtmiştir. Notlarında en yaygın görülen sahtecilik, vaka geçmişine kalp sorunları eklemektir. Bu yöntem, tutarlılığı yüzünden ilginçtir. Söz konusu olanın sadece cinayet değil, aynı zamanda belli bir sıklıkla cesedin bulunma anının sahnelenmesi ve sahnenin içinde bulunmak olduğunu da görebiliyoruz.  </p>
			<p class="paragraf">Ölenlerin sayısı arttıkça, yöredeki cenazecilerden bir tanesi, bölgedeki hastaların ölümleriyle ilgilenen kişinin hep Shipman olmasından şüphelenmeye başlar. Hyde’dan bir Genel Pratisyen’le konuşur, o bunu sorgu yargıcına, sorgu yargıcı da polise bildirir. Fakat delil yetersizliğiyle birlikte ölüm oranı rakamlarında hata çıkmasına yol açan idari bir yanlışlık yüzünden soruşturma ilerlemez; başka bir cenazeciyle birkaç görüşme yapıldıktan sonra Mart 1998’te dava düşer. Shipman artık kendisinden şüphelenildiğini biliyordur muhtemelen; bunun sonraki olaylar üzerinde etkisi olmuş olabilir.    </p>
			<p class="yildiz"><span class="CharOverride-10">~</span>  </p>
			<p class="paragraf">Cinayetler bir dizi tuhaf gaf yüzünden açığa çıkmış, bu da birçok yorumcuya Shipman’ın yakalanmak istediğini düşündürmüştür. Shipman Haziran 1998’de Hyde’ın eski belediye başkanlarından Kathleen Grundy’ye kan tahlili yapmış, ondan muayenehanesinde tahlille ilgili bazı belgeler imzalamasını istemiştir. Daha sonra başka bir hastadan da tıbbi bir forma benzeyen katlanmış bir belgeyi imzalamasını ister: belge Kathleen Grundy’nin vasiyetidir aslında ve şimdi gereken tanık imzasına da kavuşmuştur. Shipman’ın bizzat daktilo ettiği vasiyete göre, hastası “kendisine ve Hyde ahalisine onca emek sarf ettiği için mükafat olarak” tüm dünyevi mallarını doktoruna bırakıyordur. Her bakımdan zayıf bir sahtecilik girişimidir bu: kötü daktilo edilmiştir, eksik harfler ve üstünde bir parmak izi bile vardır.   </p>
			<p class="paragraf">Shipman sahte vasiyeti aynı gün yörenin hukuk firmalarından birine gönderir, yanında da “K. Grundy” imzalı bir mektup vardır; mektupta şöyle denmektedir: “Mal varlığımdan Dr. Shipman’ın istifade etmesini istiyorum, ama o ölecek yahut kabul edemeyecek olursa mal varlığım kızımın olacaktır.” Ne var ki, söz konusu firma daha önce Grundy’yi temsil etmiş değildir; belgeden pek bir şey anlayamazlar. Ertesi gün Shipman Grundy’yi ziyaret eder ve alameti farikası haline gelmiş olan ölümcül diamorfin enjeksiyonunu yapar. Bir gün daha bekledikten sonra Grundy’nin tıbbi raporlarını değiştirir; notların tarihini öne çeker ve Grundy’nin uyuşturucu bağımlısı olduğunu ima eder; daha sonra, eroin veya petidin bağımlılığından şüphelendiğini söyleyecektir. Notlarda, “huzursuz bağırsak sendromu için aldıkları dışında ilaç kullandığını inkar ediyor” ve devamında, “her şeyi inkar ediyor” diye yazıyordur.  </p>
			<p class="paragraf">Henüz bir hafta geçmeden, hukuk firmasına Grundy’nin ölümünü bildiren bir mektup daha gönderir Shipman; bu sefer mektup “S” ya da “F. Smith” diye imzalanmıştır, vasiyeti daktilo etmiş olan kişidir bu, ama iletişim adresi yoktur. Avukatlar, kendisi de avukat olan ve annesinin gerçek vasiyetinin, mal varlığını sadece ona bırakan vasiyetin bir kopyasını elinde bulunduran Grundy’nin kızıyla temasa geçerler. Kadın ikinci vasiyetin sahte olduğunu hemen anlar ve polise haber verir. Grundy’nin cesedi mezardan çıkarılır; sonuçları tahmin eden Shipman, tuttuğu kayıtlara Grundy’nin uyuşturucu bağımlılığından bahseden yeni yerler ekler. Cesette morfin bulunduğunda, iyi bir açıklama şart olacaktır.  </p>
			<p class="paragraf">Shipman’ın işlediği cinayetlerin kapsam ve miktarı hızla gün ışığına çıkar. Soruşturma devam ederken, sevilen doktorun ameliyathanesine Hyde halkından kartlar ve destek mektupları gelir. İddialara inananların sayısı çok azdır; fakat ölenlerin akrabaları Shipman’ın ölümler hakkındaki izahatlarını kontrol ettiklerinde uyuşmazlıklar çıkar. Bazı vakalarda, çağrıldıktan sonra merhumun evine gittiğini iddia etmiş olmasına rağmen, telefon kayıtları bununla çelişiyordur. En önemlisi, ölümlerinin ardından hastalara ilişkin notlara yapılmış ilavelerin tarihleri, Shipman’ın bilgisayarının sabit diskinde muhafaza edilmiştir – Shipman bunu öngörememiştir anlaşılan.   </p>
			<p class="paragraf">Polise küstahça davranmış, yine tıp konusunda biricik otorite konumuyla özdeşleşip onlara tıbbi mevzulardan anlamadıklarını söylemiştir. Gelgelelim, sabit disk kayıtları yıllardır, kimi zaman hepsi aynı gün, kimi zaman kurbanlarını öldürmeden saatler önce, tıbbi geçmişlerde sahtecilik yaptığını gösteriyordur. Mezardan çıkarılan diğer cesetler Shipman’ın suçlu olduğunu şüpheye yer bırakmayacak şekilde kanıtlar. Cinayetten suçlu bulunur ve ömrünün geri kalanını hapiste geçirmeye mahkum olur.   </p>
			<p class="paragraf">Hapishanede yine doktorluk yapar, mahkumlara ve personele tıbbi tavsiyelerde bulunur: muayeneler Cumartesileri hücresinde gerçekleşmekte, Shipman’a “Doktor” diye hitap edilmektedir. Bölgenin parlamento üyesine hastalarının kendisi yokken gördüğü bakımın kalitesinden duyduğu endişeleri belirten birçok mektup yazar. Özellikle kendisine vekillik eden kişinin, kendi kullandığı pahalı ve özenle seçilmiş ilaçlar yerine daha sınırlı bir listeyle yetinmesinden endişelidir. Bu doğru ilaç endişesi mahkumlara verdiği tavsiyelerde de sık sık tekrar eder; onlara hapishane doktorlarından hangi ilaçları isteyeceklerini söylüyordur. Kalan zamanını ise <span class="CharOverride-2">Harry Potter</span>’ı Braille alfabesine çevirmekle geçirir.    </p>
			<p class="paragraf">Her zamanki hücresinden çıkarılıp hastane kanadına yakın yeni bir yere yerleştirilmesi, Shipman için felaket olur, zira hapishane muayenesinden mahrum kalır. Havluluk bir bezle kendini asmaya çalıştığı ilk intihar girişiminin ardından, 13 Ocak 2004’te kendini asarak hayatına son verir. Yatağının başucundaki masada Shakespeare’in <span class="CharOverride-2">4. Henry</span> oyunun bir nüshası bulunur.    </p>
			<p class="yildiz"><span class="CharOverride-10">~</span>  </p>
			<p class="paragraf">Bu biyografik malumat, Shipman’ın işlediği cinayetler hakkında ne söyleyebilir bize? Hangi ipuçları doğru yöne işaret ediyor olabilir? Ve kurbanlarıyla tekrar tekrar yaratmak zorunda olduğu o tuhaf canlı tablonun sebebi nedir? Shipman hakkında öne sürülen tek gerçek psikolojik teori, annesinin ölümünün doğurduğu travmaya saplanmış olduğudur. Öncesindeki aylarda genç Harold, ağrılarını hafifletmek için annesine her gün morfin enjeksiyonu yapılmasını seyretmiştir. Aile doktorunun son bir ölümcül doz vermesinin ardından anne, morfinle oluşturulan komada, iki oğlu Harold ve Clive başucundayken ölmüştür. Neredeyse hemen ardından Shipman evden çıkmış, Nottingham sokakları ve etrafını çeviren kırsal bölge boyunca, sağnak yağmur altında on beş kilometre koşmuştur.   </p>
			<p class="paragraf">Doktorun annesine morfin verişini seyrederken doktor olmaya karar vermiş ve bu ölümün ıstırabı onu kurbanlarıyla aynı sahneyi tekrar tekrar yaratmaya mahkum etmiştir. Kurtarıcı ve katil imgelerini birleştiren bu açıklama cazip görünür. Ne de olsa doktorluk ve katillik kariyerinde tam da bu rolü oynayacaktır Shipman. Ölümcül dozda morfin veren bu doktor figüründe bir çelişki olduğu kesindir: hayat kurtarması gereken kişi burada aynı zamanda hayatı sona erdiren kişidir. Ölümle hayat arasındaki kavşakta duran bu dayanılmaz âna mı saplanmıştır Shipman?   </p>
			<p class="paragraf">Bu izahattaki sorun, olguların büyük ölçüde kurmaca olması, söylentiye ve muhtemelen aileye hiç de yakın olmayan insanların anlattıklarına dayanıyor olmasıdır. Harold’ın gerçekten ölmekte olan annesinin yanında olup olmadığını –bir tanık ifadesinde özellikle orada olmadığı söylenmiştir– ya da enjeksiyonları görüp görmediğini bilmiyoruz; annenin hastalığı ve ölümüne ilişkin tıbbi ayrıntıları da hiç bilmiyoruz. Tek bildiğimiz, hastalarından birinin aktardığına göre, Shipman’ın sık sık annesinden bahsettiği ve aynı hastanın kocasına, on yedi yaşındayken annesinin kanserle mücadelesine tanık olduğunu söylediğidir. Başka hiçbir ayrıntı yoktur; dolayısıyla ölüm anında orada olduğu, enjeksiyonlar vs. tümüyle söylencedir.   </p>
			<p class="paragraf">Öte yandan ilk yoğun cinayet dalgası 21 Ocak 1975’te, doğumgününden bir hafta sonra patlamıştır; aynı gün içinde üç hasta öldürür Shipman: Lily Crossley, Elizabeth Pearce ve Robert Lingard. Üçü de doktorun ziyaretini takiben yarım saat içinde ölmüştür. Bunu Shipman için anlam taşıyan bir tarihle ilişkilendirmemek zordur: ne de olsa yedinci yaş gününden birkaç gün sonra annesine kanser teşhisi konmuş ve daha önemlisi anne 21 Haziran’da ölmüştür. Tarihlerin bir araya gelmesinin Shipman üstünde bir etkisi olduğunu tahmin edebiliriz. Kendi hayatına da elli sekizinci yaş gününün arifesinde son vermiş olduğunu hatırlayabiliriz. Dolayısıyla bu tarih, 21 rakamı ve Vera’nın ölümü arasında bir bağlantı olması çok muhtemel değilse de, ihtimal dahilindedir.  </p>
			<p class="paragraf">Ama bunun ne tür bir bağlantı olduğunu düşünmemiz gerekiyor. Anne o kadar önemliyse şayet, Shipman’ın öldürdüğü kadınlar niye daha genç değildir? Öldürdüğü yaşlı insanların ebeveyn figürlerini canlandırdığını varsaymak acelecilik olur; özellikle annesinin henüz kırk üç yaşındayken öldüğünü düşünürsek. Hem niye hiç erkek öldürmemiştir? O karmaşık icra tarzı, ölümlerin ayrıntıyla sahnelenmesi nedendir peki? Bu tekrar eden senaryolarda neyi amaçladığının, neye ulaşmaya veya erişmeye çalıştığının bir göstergesi olmalıdır. Hastalarının ölüm anında çoğu zaman yanlarında bulunması, meslektaşlarından birini ve cenazecileri şüphelendirmiştir; zira doktorların o anda orada olması alışıldık bir şey değildir. Canlı tablolar bir ölüm esnasında orada olmasını sağlıyorsa şayet, annesinin ölüm anında aslında orada <span class="CharOverride-2">olmad</span>ığı tahmininde bulunabiliriz. Ve yakınlarını yeni kaybedenleri, bilhassa dulları öldürmeye özel bir ilgisi olduğuna göre, çocukluğunda yakınlarını kaybedenlerle ne gibi deneyimler yaşamış olabileceği sorusunu sorabiliriz. Yaşlılar onun için kesinlikle önemli olmuştur; büyükanne ve büyükbabası, ölümleri ve bu ölümlerin aile üzerindeki etkisi hakkında daha fazla şey öğrenmeyi umabilirdik.   </p>
			<p class="paragraf">Vera’nın ölümü elbette önemlidir, ama bunun onda nasıl bir etki yarattığını düşünmemiz gerekir. Kolaya kaçan bir bakış, yakınını kaybetmeyi önemli bir “stres” nedeni olarak görür; ama daha karmaşık bir perspektif gerçek, imgesel ve simgesel düzlemlerini göz önüne alacaktır. Süreksizlik anlarında bir düzleme ait unsurlardan biri, diğerinde geri dönebilir: mesela simgesel düzlem aniden vurgulandığında veya şüphe altında kaldığında, bir imge, kuvvetli bir itki ya da bedensel bir rahatsızlık ortaya çıkabilir. Kurt Adam’da gördüğümüz tam olarak buydu: denge bulmasını sağlayan imgesel özdeşleşme zora girdiğinde, hasta annesinin ve ölmekte olan ablasının imgeleri kutuplaşmış, geri dönüp vücudunu istila etmişlerdi. Demek ki bir travmaya saplanıp kalma meselesinden ziyade, bu travmanın unsurlarının niye belli zamanlarda yeniden ortaya çıktıklarını sormamız gerekiyor. Sorun annesinin ölümüne saplanması mıydı, yoksa hem bu deneyimi, hem de yaşantısının diğer parçalarını dolayımlayabilecek bir sembolik mekanizmanın işlemiyor olması mıydı?   </p>
			<p class="paragraf">Burada bilhassa cinayetlerin zamanlaması önem kazanmaktadır. Enjeksiyon ve ölüm sahnelemesi neden o zamanlarda gerçekleşmiştir? Shipman gençliğinde uyuşturucu bağımlısı olabilir, böylece enjeksiyon imgesiyle ölü annesine dönük çekim bir araya gelmiş olurdu. Daha önce gördüğümüz gibi, 21 rakamının onun için belli bir ağırlığı olsa da, Vera’nın öldüğü ay olan Haziran’da hiçbir zaman cinayetlerde şiddetlenme olmamış, yıldönümlerine damgasını vuran semptomatik davranışlar ortaya çıkmamıştır. Enjeksiyonlar onun için annesinin ağrılarının yatışması imgesini cisimleştiriyor olsaydı, bunları rahatsızlık duyduğu anlarda yeniden yaratmaya çalışmaz mıydı? Belli bir olayın travmatik tekrarıyla bu olayın başka ve belki farklı simgesel kırılma noktalarına çağrılması arasında bir fark vardır.    </p>
			<p class="paragraf">Bu soruları incelemek için Shipman vakasındaki asıl gizemi açıklamamız gerekiyor: Aralık 1989’dan Ocak 1992’ye uzanan boşluk dönemini, cinayetlerin hemen hemen durduğu dönemi. Bu dönemde neden öldürmediğini anlayabilirsek, öncesinde ve sonrasında neden öldürdüğünü daha iyi anlayabilecek durumda olabiliriz. Shipman Soruşturmasında bu kesinti dönemlerinin, “tespit edilme korkusu ve kendini koruma arzusundan kaynaklandığı” söylenmektedir. Ama bu o kadar kesin değildir. Boşuk dönemi öncesindeki cinayetlerde neredeyse tespit edilme noktasına gelmiş olduğu doğrudur, ama bu başka zamanlarda da olmuş ve her zaman cinayetlerin durmasıyla sonuçlanmamıştır. Önemli olabilecek başka bir nokta, bazı vakalarda kurbanların yeterince çabuk ölmemiş olmasıdır. Mesele neredeyse yakalanmaktan ziyade, kurbanın neredeyse ölmemesi, dolayısıyla hayatla ölüm arasında arafta asılı kalmasıydı belki de. Keza durgunluk döneminin Shipman’ın annesinin öldüğü yaşa gelmesine ve kendi muayenehanesini açma planlarının başlangıcına denk düştüğüne dikkat çekebiliriz: onca arayıp taradıktan sonra seçtiği binanın Market Caddesi, 21 numara olması tesadüf müdür acaba?    </p>
			<p class="paragraf">Bu noktada kendisine petidin iğnesi yaptığı onca yıl boyunca diğer insanları öldürmemiş olduğunu hatırlayabiliriz. Cinayetler başladığında seçtiği yöntem de ölümcül iğneler olmuştur. Dolayısıyla iki pratik arasında belli bir simetri mevcuttur: iğne yapılan birisi vardır; bunun bir ayna özdeşleşmesine, imgesel bir durgunluğa [<span class="CharOverride-2">stasis</span> “] dayalı olduğu hipotezinde bulunabiliriz. Ya iğne yapan ya da yapılan konumundadır Shipman, ya da her ikisi birden. Bir devamlılık arayacak olursak, bu özdeşleşmede bulabiliriz: iğne yapılmak. O halde hastalarına iğne yaparken, kendi imgesine iğne yapıyordur belki de. Kendi imgesi, çoğunluğunu yaşlıların oluşturduğu hastalarının imgeleriyle karışmış haldedir. O, onlardır.   </p>
			<p class="paragraf">Kronolojik olarak da, Shipman kendisine iğne yapmayı bıraktığında başkalarına iğne yapmaya başlamıştır. İlginçtir, tutuklandıktan sonra hücrede tutulurken, dolayısıyla kimseye iğne yapacak durumda değilken, sanki zehirli olabilirmiş gibi verilen yemekleri yemeyi reddetmiş, herkesin kullandığı bir makineden çıkan çay ve kahveyle yetinmiştir: artık kurbanlarına iğne yapamadığı için, toksik maddenin gizlice kendi vücuduna zerk edilmesinden, Onlara yaptığının kendisine yapılmasından korkuyordur. Bu imgesel karmaşa, vakanın diğer ayrıntılarında da aşikardır. Mesela Shipman’ın yalan söylediğini biliyoruz. Tıbbi geçmişlere ilişkin ayrıntılar uydurmuştur ve bunların bazıları sırf izlerini örtmekle açıklanabilecek gibi değildir. Uydurduğu yalanlar güdülerine dair ipucu verebilir belki: nihayetinde yalanlarda öznenin kabul etmediği bir hakikat vardır daima. Mesela Grundy’nin eroin ve petidin bağımlılığından şüphelenmesinde söz konusu olanın Grundy olmadığı açıktır: “Her şeyi inkar ediyor” diye yazdığında, burada kendisinden bahsetmemesi mümkün müdür?  </p>
			<p class="yildiz"><span class="CharOverride-10">~</span>  </p>
			<p class="paragraf">O yıllarda Shipman’ı ayakta tutan ne olmuştur peki? Görünüşte normal bir hayat sürmesini sağlayan ne olmuştur? Bu sorunun yanıtı, psikozda çok sık görüldüğü gibi, ideal bir özdeşleşmede yatıyor olabilir. Kişi ona bir kimlik, bir çıpa veren belli bir toplumsal rolle veya işlevle özdeşleşir. Şubat 1976’da, Shipman reçete sahtekarlığı ve ilaç çalmaktan suçlu olduğunu kabul ettikten sonra, psikiyatristler genel pratisyenlik mesleğine devam etmesine izin verilmesini tavsiye etmişlerdir. Hugo Milne mahkemeye şöyle yazmıştır: “Hekimliğe devam etmesine izin verilmesi yararına olacaktır. Aksi takdirde, izin verilmezse, sonuçları felaket olacaktır.” Bu tavsiye trajik bir yanlış anlama değildir; Shipman’ın hayatına devam edebilmesinde hayati unsurun ne olduğunun farkına varıldığına tanıklık etmektedir. Hastaları olan bir doktor olması gerekiyordur onun.   </p>
			<p class="paragraf">Shipman için ideal özdeşleşme tıbbi özdeşleşmedir: “Doktor” olmaktır; karısı Primrose dahi zaman zaman ona böyle hitap etmek zorunda kalmıştır. Bir doktoru taklit eden birisi gibidir Shipman – gerçekten doktor olması farkıyla. “Ben iyi bir doktorum,” diyordur sık sık, “gerekli tüm vasıfları Leeds Tıp Fakültesi’nden aldım.” Dengeleyici olsun olmasın, psikozdaki özdeşleşmelerde çoğu zaman istisnai bir yer söz konusudur: bilen, bakan, kurtaran Tek Kişi olma. Shipman’ın davranışı da bunu gösterir: SMG toplantılarında tıbbi prosedür ve bilgi konusunda tek gerçek uzman konumuna geçmiştir ve bir bakıma Hyde’da daha önce eksik olan doktor haline gelmiştir: güvenilebilen, itimat edilebilen, başvurulabilen Tek Doktor.   </p>
			<p class="paragraf">“Amiral gemisi gibi bir muayenehane” işlettiğini tekrarlayıp durmuştur; Shipman Soruşturmasında ifade edildiği gibi, “açık ara Hyde’ın en iyi doktoru olduğunu düşündüğü bellidir.” Muayenehanesinin, muhtelif sağlık sorunları konusunda “en yüksek tarama düzeyine sahip olmasıyla” gururlanır. “Biz bir amiral gemisiyiz,” der. “Sağlık Yetkilisi bu muayenehanenin kalitesini diğerlerinden herhangi biriyle kıyaslayıp, diğerinin niye aşağı kaldığını sorabilir.” En iyi muayenehane onunkidir, üstün özelliklerin bir araya toplandığı istisnai bir yerdir. Shipman’ın daha sonra duruşma esnasında söylediğine göre, diğer doktorlar belli bir tansiyonun ölçümüyle yetinebilirdi, ama o yetinmezdi, çünkü hedefi “kusursuzluktu.” Paranoyada tipik olarak görülen üstünlük vurgusu, duruşmasına dair anlattıklarında da yankılanır: “muhtemelen bu yüzyılın en maliyetli davası” olacağını yazar arkadaşlarına.   </p>
			<p class="paragraf">Mahkum olmasının ardından hapishanede geçirdiği zaman hakkında bildiklerimiz, bu özdeşleşmenin Shipman’ı dengede tuttuğu fikrini desteklemektedir: kendini hapishane doktoruna çevirmiştir; mahkumlara ve gardiyanlara tıbbi nasihatlerde bulunuyor ve Hyde’daki eski hastalarının en iyi bakımı alması konusunda bölgesinin parlamento üyesiyle yazışıyordur. Hapishanedeki Bilişsel Öz-Değişim Grubuna ve Gelişmiş Düşünce Becerileri Atölyesine katılmayı reddetmiş, ama Kayıp Danışmanlığı derslerine yazılmıştır. Tıbbi bir işleve sahip olma konumunun onun için hayati olduğu açıktır.    </p>
			<p class="paragraf">Shipman’ın hapishane mektupları, çaresizlik, yalnızlık ve büyük acı hissettiğini ve ayakta kalmasını sağlayan tek şeyin iyi doktor rolünü üstlenmek olduğunu göstermektedir. Bu konumdan mahrum bırakılınca, haftalar içinde kendini asmaya kalkmıştır: ilk intihar girişimi. Bu dengeleyici özdeşleşmenin kendisi de annesinin bir yönüyle özdeşleşmeye dayanıyordur belki de. Annenin ailede hastalık olduğunda, çocukları, kocası, anne babası veya kendisi hastalandığında nasıl davrandığına ilişkin bilgiler önemli olurdu, ama bu konuda hiçbir malzemeye sahip değiliz. Shipman hasta bakımına ilişkin annesinden aldığı bir özellikle özdeşleşmiş olabilir miydi? Ve öyleyse eğer, bu iyi doktor imgesi tehlikeye düştüğünde mi bakım cinayete dönüşmüştü?    </p>
			<p class="paragraf">Shipman’ın okul yıllarına ait elimizde bulunan tek belgede, okul dergisinde çıkan bir öyküde tam da bu özelliğin söz konusu olması ilginçtir: bir köpek bir muhabbet kuşunun kanadını kırar, birlikte veterinere giderler, atel uygulanır ve sonrasında birbirlerinden hiç ayrılmazlar. Tıbbi müdahalenin ardından aralarındaki bağ sağlamlaşır. Annenin hastalığından çok önce yazılmıştır bu öykü. Shipman’ın pediyatride büyük saygınlık kazanmış olması ve orada doğum ve jinekolojide geçirdiği zamanda hemen hiç cinayet işlememiş olması da, bakımın anneye ilişkin yönünü yansıtıyor olabilir; anne konumunda olduğunda cinayete gerek olmamış gibidir. Bebek doğurtmaya da bayıldığı anlaşılmaktadır.    </p>
			<p class="paragraf">Vaka üzerine yorumda bulunanlar, Shipman’ın bu dönemde öldürmemesini, çocuk koğuşunda bunun pratik bakımdan güç olduğuna bağlamıştır; ama ayakta kalmasını sağlayan özdeşleşme orada aksamamış da olabilir pekala. Ne var ki, pediyatriden doğum ve jinekolojiye geçişi, petidin kullanımının başlamasına denk düşmektedir muhtemelen. Artık çocuklara bakım sağlayan bir konumda olmadığında, ilaç alarak anne konumunda kalabilmiştir: petidin, kadınların doğum ve adet sancılarını hafifletmek için verilen bir ilaçtır ve çoğunlukla o koğuşlarda çalışanlar tarafından kullanılmaktadır.   </p>
			<p class="paragraf">O halde bakım sağlayan doktor konumuyla özdeşleşme –belki anneyle özdeşleşmeye dayalı olarak– cinayetlere teşvik mi olmuştur, yoksa engel mi? Can almak, Shipman’ın doktor imgesinin parçası mıdır, yoksa aksine, özdeşleşme arıza yaptığında mı ortaya çıkmıştır? Shipman bilhassa hastaları için en iyisi olarak gördüğü ilaçların seçimi ve yazımında azimli olmuştur. İlaç faturası, meslektaşlarının iki katıdır; paranın sunduğu bakıma halel getirmesine izin vermediği için gurur duyuyordur. Pahalı ilaç seçimlerine onay vermeyen bölgenin Sağlık Yetkilisiyle sık sık çatışır. Hapishanedeyken de rahatsızlığı olan mahkumlara, hapishanenin resmî doktorundan belli ilaçlar, normalde yazılanlardan daha maliyetli ilaçlar istemelerini tembihliyordur.   </p>
			<p class="paragraf">Bu kaygının onu cinayet hesabına itmiş olması ihtimal dışı değildir: en iyi tedaviyi sunabilmesi için bütçesinin dengeli olması gerekiyordur, bu da belli sayıda hastanın düzenli olarak ortadan kaldırılması demektir. “Hastalarımın sayısı çok fazla,” diye yakınır. Sorumlusu olduğu ölümlerin haberini aldığında kimi zaman, “ilaç faturamdan bir kişi eksildi” dediği olmuştur. Nitekim öldürdüğü hastaların çoğunun ilaç tüketimi yüksektir. Bu durumda cinayetler tıbbi idealinin zorunlu bir parçası sayılır; cinayet yoluyla nitelikli bakımı teminat altına alan bir tür bürokratik bütçe yönetimi gibidir bu.  </p>
			<p class="paragraf">Daha önce ilaç suçlarından yargılandığında, petidin kullanımının Todmorden muayenehanesine katıldıktan sonra artmış olduğunu öne süren Shipman’a inanmayı tercih edebiliriz. Muayenehaneyi iyileştirme planları dirençle karşılaştıktan sonra ilaca bağımlılığının artmış olduğunu söylemiştir. Bunu inandırıcı olmayan bir bahane olarak görmek mümkündür; ama bir yandan da Shipman’ın en iyi bakımı sunan tıp ideali, projelerinin karşılaştığı muhalefetin onun için sahiden sarsıcı olacağı anlamına gelir. Tıbbi kimliği söz konusu olduğunda bahisler çok yüksektir ne de olsa: varoluşunun ta kendisi, ayakta kalmasını sağlayan konum söz konusudur.    </p>
			<p class="paragraf">Öte yandan cinayetlere, özdeşleşmesinin sıkıntıya girmesi de yol açmış olabilir. Dengeleyici bir özdeşleşme şüphe altında kaldığında, çoğu zaman o kişinin sembolik koordinatlarında arıza doğar. Kişinin dünyasının sembolik yapısını etkileyen bir şey meydana gelir: anne veya baba olmak, yeni bir işe girmek, emeklilik ya da günlük hayatın devamlılığını kesintiye uğratan ve simgeselleştirme gerektiren başka bir şey. Kimi vakalarda ise ideal özdeşleşmenin kendisi doğrudan zora girebilir: işyerinden gelen bir şikâyet, bir ilişkinin sona ermesi, bir arkadaştan veya sevilen bir kişiden aniden uzak kalmak. İnşa edilmiş olan yeri korumak artık mümkün değildir, ama kişi çoğu zaman bunun bilincinde olmaz. Bu doğrudan dile gelmeyecektir; uzun görüşmelerden çıkarsanması gerekir.   </p>
			<p class="paragraf">Sembolik düzeydeki bu çözülmenin başka bir düzleme ait unsurları devreye sokabileceğini de görmüştük. Bu vakada, Shipman’ın kurbanlarıyla arasındaki ayna ilişkisini imgesele özgü kutuplaşmanın bir örneği olarak anlayacak olursak, bunu nelerin tetiklediğini bulmamız gerekecektir; bu tetikler imgesele değil, başka bir düzleme ait olacaktır. Ne olabilir bu koordinatlar? Bunu anlamak için Shipman’ın icra tarzının değiştiği tarihleri incelememiz gerekir. Bariz bir travma aramak yerine, sık sık zaman çakışmalarında saklanan ayrıntılara bakabiliriz: mesela bir çocuğun, önemli bir olayın meydana geldiği bir yaşa girdiği tarih. Bundan dolayı, büyük travmatik olaylar aramak çoğu zaman sonuç vermez.   </p>
			<p class="paragraf">Shipman söz konusu olduğunda, birkaç tane kilit tarih vardır: karısı Primrose’un Shipman’ın annesinin öldüğü yaşa girmesi; Shipman’ın kendisinin, annesi öldüğünde babasının olduğu yaşa girmesi, yani 1995, cinayetlerin sahiden artmaya başladığı yıl; babasının ölüm anı; çocuklarının doğum tarihleri. Başka önemli uğraklar da vardır; ama yukarıdaki tarihler Shipman için bir şeylerin değiştiği ya da şiddetlendiği zamanlar olarak öne çıkmaktadır. Pek ortak noktaları yokmuş gibi görünmesine rağmen, örtük bir şekilde çok net bir mesele söz konusudur: nesiller arası sembolik aktarım meselesi.   </p>
			<p class="paragraf">Psikozda bu bilhassa önemlidir; zira kuşaklar arası farkın ve birinden diğerine aktarılıp çoğu zaman bir mirasın içeriğinde cisimleşen şeyin sembolizasyonunu gerektirir. Pek çok kültürde bu uğrakları mimleyen ayrıntılı seremoni ve ritüeller vardır; bu uğrakları anlamlandıracak ve konumlandıracak bir imleme çerçevesine sahip olmayan psikotik özne, dışarı-atmanın doğurduğu deliği daha da kuvvetle hissedebilir. İnsanları bir mirastan haberdar ederek iş gören, belki de simgesel düzenin bize bizzat bir şeyler borçlu olduğu inancına dokunan İnternet dolandırıcılıklarının sayısı da, bu tür uğrakların önemini ve zihinsel hayatımızdaki yerini göstermektedir.   </p>
			<p class="paragraf">Bu noktada durup, Shipman’ın sonunu getiren şartları anımsayabiliriz: sahte Grundy vasiyetini. Son derece amatörce ve zayıf bir çabayla, kendi daktilosunu kullanarak Grundy adına bir vasiyet yazar Shipman. Bu vasiyeti yerel bir hukuk firmasına, ama Grundy’nin müvekkili olmadığı Hamilton Ward’a gönderir. Vasiyette tüm mal varlığının Shipman’a bırakıldığı, Grundy’nin kızları veya torunlarına hiçbir şey kalmadığı yazıyordur. Kapak sayfasında, Grundy’nin vasiyetini hazırlamasına yardım eden bir “arkadaşı” olduğunu söyleyen “S” veya “F. Smith” adı vardır. Shipman’ın paçayı kurtarabileceğini düşünmüş olması, yorumcuların çoğuna hiç inandırıcı gelmemiştir. Grundy’nin kızının avukat olduğunu bildiği halde sahte belgeleri alabildiğine kaba saba düzenlemiştir.   </p>
			<p class="paragraf">Burada miras konusunu ciddiye alırsak, Shipman’ın babasının ölümünün nasıl bir rol oynamış olabileceğini sorabiliriz. Babası kalp rahatsızlığından ölür; hasta notlarında en sık görülen tahrifin, kalp sorunlarından oluşan bir tıbbi geçmiş uydurmak olması tesadüf değildir belki de. Kathleen Grundy için yazdıklarında olduğu gibi, Shipman’ın yalanlarında kabullenilmeyen bir hakikat görebiliriz. Tanıdıkları, babanın Ocak 1985’teki ölümünden sonra Shipman’ın çok mesafeli ve soğuk davranmaya başladığını belirtmiştir; babaya ait ev, zaten orada yaşayan Shipman’ın ablası Pauline’e kalmıştır. Ev satılır ve Pauline kardeşi Clive’la karısı ve kızının yanına taşınır. Pauline ölecek olsa, payı Clive ve ailesine gidecektir. Shipman’a mirastan hiç pay düşmemiştir yani: babanın mirasından mahrum bırakılmıştır.   </p>
			<p class="paragraf">Shipman’ın sahtesini düzenlediği Grundy vasiyetinin ayna imgesi değil midir bu? Babanın vasiyetinde mal varlığının aslan payı kızına bırakılmış, Shipman dışarıda kalmıştı; oysa Shipman’ın yıllar sonra hazırladığı belgede, Grundy her şeyini tam da kızına değil, Shipman’a bırakmıştır. İlkinde kız kayırılmış, oğlan ihmal edilmiş; ikincisinde oğlan kayırılmış, kız ihmal edilmiştir. Baba mirasından dışlandıktan sonra cinayetler artar ve o tarihi işaretlercesine Ocak/Şubat dönemlerinde kümelenmeye meyleder. Shipman’ın kurbanlarının evlerinden ufak eşyalar yürütmeye başlamasının da hayatının bu dönemine, 1985’e denk düştüğü tahmininde bulunmak istiyorum. Sadece gerçek ve ampirik değil aynı zamanda simgesel bir mesele olan babasının mirası bağlamında, cinayetlerin peşinden gelen ufak hırsızlıklarda, bir ölüm ve Shipman’a bir nesnenin aktarımı sahnelenmektedir.   </p>
			<p class="paragraf">Miras konusu üzerindeki bu vurgu, Grundy cinayetine de daha çok ışık düşürebilir. Shipman muayenehanesi için bir hasta fonu işletiyor ve bağışları açıktan teşvik ediyordur. Hatta ofisinde hastalardan vasiyetlerinde muayenehaneye para bırakmalarını isteyen bir bildiri asılıdır. Shipman, Grundy’nin Belediye Başkanlığı Fonundan bir miktar para aktarmaya söz vermiş olduğunu ve daha sonra bunu “uygun bulmayan” komitenin karşı çıkmasıyla, paranın Tameside Darülacezesi’ne bırakıldığını biliyordur. Grundy’nin bunu Shipman’a ölümünden hemen önce haber verdiği anlaşılmaktadır. Dolayısıyla Grundy Shipman için, ona borçlu olan ve bu borcu ödemeyen birisi konumundadır. Shipman Soruşturmasında, Shipman’ın kimi zaman merhumlara ait bir nesne istediği belirtilmiştir. Ailelerden istediği şeyler arasında bir muhabbetkuşu (çocukluk hikâyesini anımsayabiliriz), bir dikiş makinesi ve antika bir bank istediği olmuştur. Bu ufak hırsızlıklar arasında değersiz mücevher parçaları –broşlar, küpeler– ve belki ufak miktarda nakit para da vardır.   </p>
			<p class="paragraf">Janet Smith, Shipman’ın ölenlerin evlerinden nesneler aşırdığını belirtir, ama bunun üstünde pek durmaz; zira cinayet sebebinin bu olmadığının açık olduğunu söyler. Bir ölümün ardından aktarılacak bir miktar para veya mülk konusu, Shipman’ın kendi intiharıyla da ilgilidir. Vaka üzerine yorumda bulunanlar, daha sonra ölecek olsa Primrose’un dul maaşının tamamını alamayacağını bilen Shipman’ın, altmışıncı yaş gününden önce canına kıydığını sık sık belirtmişlerdir. Shipman altmışından önce öldüğünde Primrose 100.000 sterlin alacak ve 10.000 sterlin maaş bağlanacaktır; oysa daha sonra ölecek olsa, sadece 5.000 sterlin maaş bağlanacak ve toplu bir para alamayacaktır. Burada basit bir diğerkamlık eylemi görmek mümkündür, ama bu seçimde miras motifi de Shipman için önemli olmuş olabilir.    </p>
			<p class="paragraf">Yine tahminime göre, Shipman’ın büyükanne ve büyükbabası hakkında çok daha fazlasını, onların kuşağında vasiyet veya miras konusunda herhangi bir sorun çıkmış olup olmadığını öğrenmemiz gerekirdi. Burada anahtar mevzu yine düzlemlerde yatmaktadır: Shipman için miras simgeselde değil, gerçekteydi. Cinayetlerin sona ermesi ve Shipman’ın nihai mahkumiyetinin tam da bu vasiyet ve miras mevzusuna dayalı olması tesadüf değildir belki de. Cinayetlerin başladığı yerin de burası olduğunu düşündürmez mi bu?   </p>
			<p class="yildiz"><span class="CharOverride-10">~</span>  </p>
			<p class="paragraf">Shipman vakası, hem normal hayatı hem cinayet eylemlerini anlamak için ne tür ayrıntılara bakmamız gerektiğini göstermektedir. Travmaya saplanma gibi kolaycı teoriler yerine, gerçek, simgesel ve imgeselin etkileşimini içeren ve ideal özdeşleşmelerin önemini tanıyan daha karmaşık bir modele ihtiyacımız var. Bu vaka sıklıkla ölüm belgeleme sistemi ve tıpta hesap verilebilirlik konusundaki sorunları gündeme getirmek için kullanılmaktadır; ama aynı zamanda çağdaş psikiyatrinin gerçek açmazlarından birini de aydınlatır. Bu psikiyatri, geçmişini kaybetmiş bir psikiyatridir; dengelenmiş psikoz, yani mesleki başarı ve toplumsal işlevsellikle uyumlu psikoz türü üzerine önceki araştırmalara geri dönmek büyük önem taşımaktadır. Bu olmadığında, saf kötülük gibi çocuksu mefhumlara başvurmaktan başka yol kalmamaktadır.   </p>
			<p class="paragraf">Bu tür mefhumların “uzmanlardan” geliyor olması, bize uzmanları dinlemenin bazen akıllıca olmadığını anımsatmalıdır. Shipman, kurbanlarıyla ilgilenirken olsun, karşılaştığı ilk yarım ağız soruşturmada olsun, tıbbın otoritesi ve bilgisine sorgusuz sualsiz inanç duyulmasından faydalanmıştır. Burada şüphecilik belki hayat kurtarabilirdi; üstelik Shipman’ın güdülerini anlamlandırma ve bir tür “kapanış” sunma, olup bitenlere dair kapsamlı bir açıklama sunma girişimlerinde, Shipman’ın bel bağladığı jestin aynısının tekrarlanmış olması da ironiktir: uzman bilgisine hürmet.   </p>
			<p class="paragraf">Burada tanı, “saf kötülük” değil, paranoyadır: Shipman bir istisna konumu üstlenmiş ve sahip olduğu bilgiyi, kusurlu addettiği dünyaya dayatmaya adamıştır kendini. Hyde’ın Doktoru olarak dünyayı daha iyi bir yer haline getirecektir. Çabaları hapishanedeyken bile devam etmiş, özel bir konum üstlenme ihtiyacı duymuştur. Arkadaşlarına yazdığı bir mektupta, “Şu an hiç tanıtım//aleniyet yok, hiçbir şey yapılmıyormuş gibi geliyor. Bu olay bende büyük bir çöküntü yarattı,” der. Bu yorumda bir parça gösteriş merakı vardır şüphesiz; tanıtım onun için şart gibidir. Duruşma esnasında yazdığı başka bir mektupta şöyle der: “Bu dava daha şimdiden, bilgisayar kanıtları açısından bir ilk, tanıtım açısından bir ilk, suçlamaların sayısı açısından bir ilk, final sınavlarında sordukları ‘Long davası’ için benim davamı kullanan Lancaster Hukuk Fakültesi açısından da bir ilk. Başka ilkler de var.” Üstünlük sıfatlarının yan yana dizilmesinde aradığı istisnai konumun yankısı işitilmektedir: sadece En İyi Doktor değil, şimdi duruşmayla birlikte, İlk Doktor.   </p>
			<p class="paragraf">Bu vakayı, Shipman’ın da aralarına alındığı seri katiller listesinden ayırmak da önemlidir. Shipman’ın kurbanlarında bulunan tehlikeli bir parçayı iptal veya yok etmeye çalışmadığı belli gibidir. Kendi hastalarımdan biri Karındeşen Jack’ten bahsederken, “Öldürmeye çalıştığı şey belli bir kişiden veya canlı bedenden daha fazlasıydı,” demişti. Shipman’ın buna benzer bir vazifeyle meşgul olduğu hissine kapılmayız. Bir ölüm sahnesini tekrar tekrar canlandırmakla öldürmek istemek aynı şey değildir; üstelik çoğu zaman yok etmekten ziyade kurtarıyordur Shipman.   </p>
			<p class="paragraf">Hapishaneden yazdığı başka bir mektupta, hem hayat kurtarma kabiliyetini hem de tıbba duyduğu tuhaf inancı görürüz: “Hayat burada eğlenceli, hücre arkadaşım Pazartesi gecesi kendini asmaya kalktı. Son nefesini verirken gürültüyü duyup onu havaya kaldırdım, düğümü çözdüm ve onu yere yatırıp yardım çağırdım. Sonra sabah 2 gibi yeniden uykuya daldım. Hücre arkadaşım şimdi çok daha iyi görünüyor, ilaçlar işe yarıyor.” Mesafeli bir üslup vardır burada, travmatik olaylar uykusunu kaçırmamış gibidir.   </p>
			<p class="paragraf">Shipman’ın gayretlerinin bir düzeyde etrafındaki dünyayla uyum içinde oluşu, psikozla normal hayat arasındaki uyuşmayı gösterir. Hapishaneden arkadaşlarına yazarken, “Polis benim sıkıcı olduğumdan yakınıyor. Metresim yok, yurtdışında evim, İsviçre bankalarında hesabım yok, normalim. Sıkıcılıksa bu, sıkıcıyım evet.” Gelgelelim, yargıç ve jüri üyelerinin tam da bu normalliği göremeyişine sızlanmıştır. Tanık sandalyesinde başarısız görülmesinden bahsederken, “Normalliğimi aşmayı başaramadım,” diye yazar. Bizim bakış açımızdan, asıl bu normalliğin farkına varmak endişelenmemize yol açacak şey olurdu.   </p>
		</div>
	</body>
</html>