<html xmlns="http://www.w3.org/1999/xhtml">
	<head>
		<title>6-5</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:dbad7b6b-244c-45e6-9cd2-ece8b7dcb6ca" name="Adept.expected.resource"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-6">5. Tanı Koymak  </p>
			<p class="paragraf">Günümüzün sonu gelmeyen semptom listeleri oluşturma modası doğru tanı koymayı gitgide zorlaştırmaktadır. Günbegün yüzeydeki semptomlara dayanan ama altlarında yatan yapıları karanlıkta bırakan yeni tanı kategorileri doğuyor. İki kişi yüzeyde aynı davranışı gösteriyor, diyelim ki sosyal ortamlarda felç edici bir çekingenlik yaşıyor olabilir. Her ikisi de kendine güven ve beden imgesi konusunda kaygılı olduğunu söylediği için, her ikisine de “sosyal fobi” etiketi yapıştırılabilir. Gelgelelim karşılıklı konuşma esnasında bu belirtinin birinde tanesinde başka bir kişi tarafından nasıl algılanmak istediğiyle bağlantılı olduğu –sevilen biri olmak için belli bir imgeye sahip olması gerekiyordur–, oysa diğerinde kendi düşüncelerinin başkaları tarafından bilindiği şeklinde hezeyanlı bir inançtan kaynaklandığı ortaya çıkabilir. Dolayısıyla yüzeyde aynı olan belirti çok farklı iki yapıyı örtüyordur: biri belki nevrotik, diğeri psikotik yapıyı.   </p>
			<p class="paragraf">Belli bir belirti tanı konusunda kendi başına pek bir şey söylemez. Asıl önemli olan, kişinin o belirtiyle ilişkisi, o belirtinin kendisi için taşıdığı anlamı dile getirme şeklidir. Yukarıdaki örnekte çekingenlik, hezeyanlı bir fikri maskeliyor da olabilir, nevrotik bir soruyu da. Bu ikisini yüzeydeki belirtilere– utangaçlık, kendine güven eksikliği, konuşma başlatmakta zorlanma– dayanarak aynı sınıfa yerleştirmenin faydası olmadığı gibi, tehlikeleri olabilir.   </p>
			<p class="paragraf">Önemli olan kişinin deneyimini nasıl ifade ettiği, öznel olarak nasıl konumlandırdığıdır: başka bir deyişle, deneyimi hakkında ne söylediğidir. Bir defasında Londra’nın ticaret merkezinde çalışan bir hastam, bu kazançlı işinden ayrılışını ve yeni bir iş bulmakta nasıl zorlandığını anlatmıştı. Daha önce yaptığı işten nasıl keyif aldığını vurgulamış olduğu için, bunun zorunlu bir işten çıkarma ya da ofiste yaşanan bir sürtüşme sonucu olduğunu duymayı bekliyordum. Gelgelelim, ancak uzun ve ayrıntılı sorulardan sonra, işten ayrılma sebebinin bir gün işe giderken önünden geçen bir kara kedi olduğunu itiraf etti. Bunun kendisine dönük bir işaret olduğunu ve ayrılma zamanı geldiğini hemen anlamıştı.   </p>
			<p class="paragraf">Batıl inançları olan, kara kedi görünce ona göre davranan birçok insan vardır. Gidip bir piyango bileti almaya ya da belli bir işi yaparken özel bir dikkat göstermeye ya da sıhhatinin nasıl olduğunu sormak için bir akrabalarını aramaya karar verebilirler. Genellikle “Saçma olduğunu biliyorum, ama yine de. . .” gibi bir düşünce vardır burada. Tesadüfen bir kediyle karşılaşmanın belli bir düşünceye odaklanmak ya da belli bir eyleme başlamak için kullanılmasıyla, doğrudan kişiyi ilgilendiren bir mesaj olarak okunması arasında fark vardır. Tanıya işaret eden şey o batıl inancın kendisi değil, kişinin onu kendisiyle ilişkili olarak nasıl konumlandırdığıdır.   </p>
			<p class="paragraf">Kara kedi görüldüğünde bunun bir mesaj olarak yorumlanması, inançlarımızdan şüphe ettiğimiz o diğer durumlardan farklıdır. Mesele ne yaşadığımızdan ziyade, nasıl yaşadığımızdır. Bismarck’ın 1863’te gördüğüve hemen İmparator I.. Wilhelm’e naklettiği o meşhur rüyayı ele alalım. At sırtında Alp Dağları’nda dar bir yolda gitmektedir, bir yanında uçurum diğer yanında kayalar vardır. Gitgide daralan yolda at ilerleyemez hale gelir. Geri dönemeyecek durumda olan Bismarck, kırbacıyla kayaya vurup Tanrı’dan yardım ister: kırbaç uzayıp gider, kaya parçalanır ve Prusya birliklerinin konuşlandığı geniş bir kırsal araziye açılır. Bu rüyayı bir tür cinsel sembolizm gibi okumak cazip gelebilir: uzayan kırbaç, açılan delik, vs. Fakat psikiyatrist George Dumas’ın belirttiği gibi, önemli olan sembolizm değil, bunu bir an önce Wilhelm’e anlatması gerektiğini hisseden Bismarck’ın bu rüyaya onca anlam atfetmiş olmasıdır. Rüyadan ziyade ona verilen yerdir.    </p>
			<p class="paragraf">Bugün devlet bakanlarından birinin, özel bir anlam taşıdığına emin olduğu bir rüya için gecenin bir yarısı başbakanı aradığını hayal edin! Psikozun alameti farikası rüyanın içeriği değil, rüyayı görenin onunla ilişkisi, hayatında o rüyaya verdiği yerdir: Bismarck için o rüya, birliklerin konuşlandırılması hususunda rüyayı görenden bağımsız, nesnel bir mesaj aktarımı olmuştur. Burada anahtar niteliğindeki klinik özellik, hemen her zaman nevrozla psikozu birbirinden ayıran bu katiyette yatmaktadır.  </p>
			<p class="paragraf">Şüphenin yokluğu psikozun varlığının en bariz göstergesidir. Bu katiyet belli bir doğruya, bir hezeyanın (“CIA tarafından takip edildiğimi biliyorum”), bilimsel bir teorinin yahut dinsel bir dogmanın doğruluğuna duyulan mutlak inanç biçimini alabilir. Ayma ânı bazen çok ani ve belirgindir. Psikotik bir öznenin yazdığına göre, “Ansızın evrenin sırlarını keşfetmiş olduğum yönünde ezici bir kanaatle yüz yüze kaldım; akıl almaz bir berraklıkla hızla önüme seriliyorlardı. Keşfedilen hakikatler hemen ve doğruca, mutlak bir katiyetle biliniyor gibiydi. Hiç şüphe duymadım, şüphe ihtimali bile yoktu.”    </p>
			<p class="paragraf">Nevrotik bir kişi bir şeye kesinlikle inandığını ilan edebilir, ama genelde içinde şüpheler belirir; bu şüphelerin daha sonra belirtiler doğurması mümkündür. Kendi inançları hilafına parti çizgisinden çıkmayan bir bürokrat ya da gizliden gizliye ihlal ettiği ahlaki bir buyruk üzerine öğütler veren bir papaz, şüphe ve eziklik içinde olabilir. Bir defasında uykusuzluk ve ezici bir rahatsızlık duygusundan şikâyetçi olan bir siyasetçi beni görmeye gelmişti. O bağlantının farkında olmasa da, belirtiler bir gün Avam Kamarası’nda ayağa kalkıp doğru olmadığını bildiği ifadeler kullandığı andan sonra başlamıştı. Ancak belirtilerin doğmasının sebebi söz konusu yalanın kendisi değil, ölüm döşeğindeki babasının doğruluğun önemi hakkında söylediği bir sözle çatışma yaratmış olmasıydı.   </p>
			<p class="paragraf">Nevrotik kişi belli bir bilimsel, dinî, felsefi– bilgiye inanacak olduğunda, bu bilginin bireysel hakikatle örtüşmediği hissi de bulunur; bilgi, en derinde yatan kişisel sorularımızın yanıtını bulmak için asla yeterli değil gibidir. Bir şekilde hep noksan, hep yetersizdir. Oysa birçok psikoz vakasında, bilgiyle hakikat birbiriyle çatışma halinde değil, uyumlu gibidir. Hezeyanlı fikirler çoğu zaman ya bedenle, ya bir doğa yasasıyla, ya şecereyle ya da çocukların korunmasıyla ilgilidir. Büyük bir sıklıkla köken konusu etrafında dönerler: bedenlerin nasıl oluştuğu, dünyada bulunan şeylerin nasıl ortaya çıktığı yahut kişinin –ya da ırkının nereden geldiği.   </p>
			<p class="paragraf">Bu fikirlere erişmek için, hastanın konuşmasında geçen ufak bir ayrıntının peşinden gitmemiz, sorular sormamız ve şahsi bir ilgiye işaret eden her şeye (okuduğu kitaplar, seyrettiği filmler, yazdığı bir metin) özel bir dikkat göstermemiz gerekebilir:. Hezeyanlı fikre yaklaştığımızda, bunun mahcubiyetle açığa vurulması da, zaten bilinen bir olguymuş gibi ifade edilmesi de olasıdır. Burada bir katiyet tespit edebiliriz: kişinin bildiği bir şey vardır ve bunu ya dünyayla paylaşmayı ya da kendine saklamayı tercih etmektedir.   </p>
			<p class="paragraf">Klinisyenler psikozun bu her iki biçimine de aşinadır. İlkinde, sahip olduğu bilginin herkesin iyiliği için yaygınlaştırılması gerektiğine inanan kişi basına ve hükümete mektuplar, belgeler yazıyor olabilir. İkincisindeyse katiyet, tesadüfi bir soru ya da rastlantısal bir karşılaşma sonucunda kendini gösterebilir. Bir vakada, elli yaşında bir kadın, bir bankaya girip kendisine vaat edilmiş olan 20.000 frankı istedikten sonra hastaneye kaldırılır. Açıklaması şöyledir: yirmi yaşındayken, bir otuz yıl daha bakire kalabilirse kendisine 20.000 frank verileceği vahyolunmuştur. Otuz yıl boyunca kimseyi rahatsız etmemiş, hezeyanını kendine saklamış, parasını almaya gidinceye kadar psikiyatrik bir alaka görmemiştir.    </p>
			<p class="paragraf">Katiyetler kişinin hayatının herhangi bir alanıyla ilgili olabilir ve hiç gün yüzü görmeden bir ömür boyu sürdürülebilirler. Bazense hemen dikkat çekerler: karısının sadakatsizliğinden emin olan koca; öğretmeninin kendisini sevdiğinden şüphesi olmayan öğrenci; papazın kendisine özel bir düşkünlüğü olduğunu bilen kilise müdavimi. Mesela ev işi yaparken birden kolunda sancı hisseden bir kadın, doktorunun kendisini sevdiğini anlamıştı: onu yeniden görebilmek için sancıyı doktoru göndermiş olmalıydı. Bu hezeyanlar çoğu zaman “Öteki beni seviyor” aksiyomundan türer; söz konusu kişi hastayla hiç temas etmemiş bile olabilir. Bu katiyeti nevrotik kişinin sevgi konusundaki şüpheleriyle karşılaştırabiliriz: “Beni gerçekten seviyor mu? Ben O’nu//Öteki’ni gerçekten seviyor muyum?” Nevrotiğin gündelik azabıdır bunlar ve psikotiğin bilgisindeki berraklıktan farklıdır: “Seviliyorum.”  </p>
			<p class="paragraf">Şüpheye teşne olan nevrotik kişiler kendinden ve inançlarından emin görünen biriyle karşılaştıklarında etkilenirler genelde. Mezhepler, tarikatlar ve dinî hareketlerin hayattaki amacından emin görünen karizmatik bireyler etrafında ortaya çıkıp durmasının sebebi budur. Bu kişilerde bulunan misyon anlayışı, ne yapacağını pek bilmeyen, kariyerinden veya mesleğinden asla emin olmayan nevrotik için pekâlâ cezbedici olabilir. Örneğin Jim Jones’un müritlerini düşünebiliriz, ama vaaz edilen öğreti bu ölçüde aşırı olmayıp bir siyasi partinin günlük politikalarından ibaret de olabilir. Önemli olan yine inançların içeriği değil, bu inançlara yönelik tutumdur. Hedefleri ya da hayatlarının anlamı konusunda emin olmayan nevrotikler, ne istediğini gayet iyi bilen, kör bir kararlılıkla belli bir bilgi veya hakikatte ısrar eden birinin çekimine kapılacaklardır haliyle. Katiyet şüpheyi kendine çeker.   </p>
			<p class="paragraf">Geneviève Morel’in belirttiği gibi, cinsiyet değiştirmek isteyen kişilere ameliyat öncesi psikiyatri muayenesinde genelde psikoz tanısı konulmuyor olmasının sebebi de budur. Görevli psikiyatrist nevrotikse, dolayısıyla kendi cinselliğinden emin olmayan, yeterince erkek veya kadın değilmiş gibi hisseden biriyse,cinsiyetinden emin görünen birinden etkilenebilir: o kişi kendini yanlış bedende bulmuştur, o kadar. Şüphe ile katiyet arasındaki bu çarpışma, psikiyatristi tanı koymada yanılgıya götürebilir.   </p>
			<p class="paragraf">Bu katiyet çok usulca ortaya çıkabilmektedir. Gecenin bir yarısı size hayat felsefesinden bahseden biriyle konuşurken oluşabilir mesela. Konu dünya üzerindeki her şeyi kapsayan bir teori olabileceği gibi, o kişinin gözettiği, mahremiyet içinde anlattığı asgari bir dizi kuraldan ibaret de kalabilir. Hastalarımdan biri, ancak bir yıl birlikte çalıştıktan sonra, ceketinin cebinden hiç eksik etmediği yazılı bir talimat listesi bulunduğunu söylemişti. Bunlar onun için hiç sorgulanmayan katiyetlerdi, içine düştüğü güç durumları atlatmasını sağlamışlardı. Bu tür kurallar, filanca kişisel gelişim kitabından ya da kişinin ciddiye aldığı bir uzmandan alınma tavsiyelerdir bazen. Bir kez daha, önemli olan tavsiyenin içeriği değil, kişinin hayatında tuttuğu yerdir.   </p>
			<p class="paragraf">Tabii bunların gayet yerinde tavsiyeler olması da mümkündür. Hezeyanlı bir fikrin mutlaka hatalı olmadığını unutmayalım. Jaspers’ın yıllar yıllar önce belirttiği gibi, hezeyan yanlış bir inanç değildir. Partnerin sahiden sadakatsiz olduğu kıskançlık hezeyanlarında yahut birinin haksız muameye maruz kaldığı vakalarda sık sık gördüğümüz gibi, içeriği doğru olsa bile yine de hezeyan sayılabilir. Jaspers’a göre hezeyan, önce gelen ve başkalarına kapalı bir anlam deneyiminden, içeriğinden ziyade kişinin bunu nasıl doğrulamaya çalıştığına bakarak sonradan farkına varılabilen bir inanç ânından doğar. Anlaşılır, mantıklı, tutarlı ve anlamlı olabilir, ama önemli olan bu köken noktasıdır.   </p>
			<p class="paragraf">Modern bilişsel terapilerde psikotik hezeyanların gündelik inançlardan çok da farklı olmadığı varsayılmaktadır ve bu görüşe dayanan bir klinik müdahale de mümkündür. Ne var ki Jaspers’in altını çizdiği bu anlam ifşası, bu “doğrudan anlam deneyimi” boyutu dışarıda bırakılmaktadır. John Custance yaşadığı vahiy anını şöyle tarif eder: “Evrenin tüm sırları ifşa oluyor gibiydi, yaradılışa dair bir ipucu, bir Açıl-Susam-Açıl ânı yakalamıştım sanki.” Burada hezeyanın içeriğinden ziyade, nasıl oluştuğu önemlidir. Kişinin emin olduğu şeyin doğası belirsiz olsa bile –işittiği ses iyicil miydi, kötücül mü?– bir anlamı olduğu inancı sarsılmazdır.  </p>
			<p class="paragraf">Bunu bizimkinden farklı inanç sistemlerine sahip kültürlerden gelen ve sık sık yanlış tanı konulan insanlarla çalışırken görürüz. Bambaşka geçmişleri olan insanlarla çalışmaya hazırlık amacıyla farklı kültürleri öğrendikleri dersler alan klinisyenler, hezeyanlı bir fikrin çoğu zaman kültürel bir inanç farkından ibaret olduğunu varsaymaktadır. Ruhlara inanmayı teşvik eden bir kültür olabilir mesela, ama o kültür içinden bir kişinin ruhlara dair hezeyan oluşturmasını engellemez bu. Geçmişinde ağır travma ve mahrumiyet yaşamış hastalar konusunda da aynı şeyi görüyoruz. Hastanın maruz kaldığı şiddet ve çektiği zorluklar karşısında hayrete düşen terapist, olayların yorumunda neyin hezeyanlı olduğunu ıskalamaktadır. Jaspers’ın ısrarla üstünde durduğu gibi, önemli olan fikirlerin içeriği değil, kişinin bu fikirlerle ilişkisi, anlamın kişinin yaşadıklarına nasıl dahil olduğu ve nasıl kurulduğudur.   </p>
			<p class="paragraf">Lacan psikozdaki katiyetin her zaman başlangıçtaki bir şaşkınlık hissiyle orantılı olduğunu öne sürmüştür. Kişinin dünyasında imleyenle imleneni birbirinden koparan bir gedik açıldığında, anlam düzeyindeki bu yokluk sonradan belli bir anlamın katiyetine dönüştürülmektedir. Katiyet, dünyada o kişiyi doğrudan ilgilendiren bir şey bulunduğuna ilişkindir – bundan daha azı veya fazlası olması gerekmez. Psikotik bir özne halüsinasyonun halüsinasyon olduğunu biliyor olabilir, hatta bunu psikiyatrinin veya psikanalizin diliyle tarif bile edebilir. Bir halüsinasyonun halüsinasyon sayılması için onun gerçekliğine inanç duyulması şart değildir: asıl belirleyici değişken, kişinin o halüsinasyonun kendisini ilgilendirdiğini düşünüp düşünmüyor olmasıdır.   </p>
			<p class="paragraf">Modern tedavilerin, psikotik bir öznenin halüsinasyonlarına duyduğu inancı yüzde 100’den yüzde 70’e indirdiği şeklindeki böbürlenmeleri duyup da ciddiye almak pek mümkün değildir. Anlam boyutu orada olduğu sürece, yüzdeler yanıltıcı bir ipucudur. Halüsinasyonlarda önemli olan gerçeklik değil, katiyettir. Kişi işittiği sesi başka hiç kimsenin işitmemiş olabileceğini kabul edebilir, ama yine de o sesin kendisiyle bir bağlantısı olduğuna emindir. Bu noktada hastanın yaşadığı tereddütler çoğu zaman klinisyenlerin kafasını karıştırmakta, bu tereddütlerin psikoz ihtimalini ortadan kaldırdığı sanılmaktadır. Oysxa yüzeydeki şüpheler ve belirsizlikler psikozda yaygındır, tipik obsesif belirtiler biçimine bürünebilirler: Kapıyı kilitledim mi? Muslukları kapattım mı? Kedinin yemeğini koydum mu? vb. Yüzeydeki bu şüphelerin nevrotiğin daha derinde yatan ontolojik şüphesiyle karıştırılmaması gerekir; hatta manik depresyon gibi bazı psikoz türleri için bunlar gayet iyi prognostik işaretlerdir.   </p>
			<p class="paragraf">Şüphenin merkezî yer bulduğu delilik vakaları da vardır; hezeyanlı katiyet bir türlü oluşmamış ya da askıda kalmış gibidir. Tanzi ve İtalyan psikiyatristler “kuşkulu delilik” kavramıyla, Capgras da “sorgulayıcı hezeyan” ya da “zan hezeyanı” [<span class="CharOverride-2">delusion of supposition</span>] kavramlarıyla bunu gayet iyi tarif etmişlerdir. Bununla nevrotik şüphe arasındaki fark kimi zaman, kişinin sembolik bir sorgulamadan ziyade gerçek bir sorgulamaya girişmesinde yatar: nevrotik bir kişi hangi cinsiyete ait olduğundan bilinçdışı olarak şüphe edebilir, buna karşın psikotik bir şüphecinin şüphesi gerçek olabilir, sanki biyolojik cinsiyetinin kendisi belirsizmiş gibidir. Daha genel düzeyde, önemli olan şüphenin kişinin hayatında nasıl bir yer tuttuğunu görmektir: tanı göstergesi bu olacaktır. Psikotik şüphe vakalarında kişiyi ilgilendiren bir şey, şahsi bir anlam bulunduğu katiyeti yine varlığını sürdürür.  </p>
			<p class="yildiz"><span class="CharOverride-10">~</span>  </p>
			<p class="paragraf">Şüphenin var olup olmadığı başka hangi ipuçlarından anlaşılabilir? Öncelikle kişinin kendi tarihini nasıl üstlendiğine, çocukluğu ve ailesi hakkında nasıl konuştuğuna odaklanabiliriz. Çocukluk bazen kesintisiz bir süreç olarak tarif edilir: mutlu veya mutsuzdur, o kadar. Başka bir bilgi, başka bir ayrıntı ya da veri çıkmaz ortaya. Anne baba olabildiğince asgari ölçüde, bir elin parmaklarını geçmeyen sabit terimlerle nitelendiriliyor olabilir. Değişim anları ya da dramalar yoktur: bir şey olur, sonra başka bir şey; gerçek kırılmalar ya da süreksizlik anları yok gibidir. Bir vakada adamın biri, işyerine gelen bir telefonla hamile karısının doğuma girmiş olduğunu öğrendiğinde, bisikletine atlayıp hastaneye doğru yola koyulduğunu, sonra yol üstünde başka bir yöne dönüp öylece devam ettiğini, karısını bir daha görmediğini, bebeğini ise hiç görmediğini anlatmıştır. Bütün bunları hayatının değiştiği bir uğrak olarak değil de, günlük bir olay gibi tarif etmiştir. Süreksizliklerin hayatımıza simgesel olarak kaydedilmesi manasında tarih hissi eksiktir.   </p>
			<p class="paragraf">Bir tarihe sahip olmak için, belli anların farklı, özel anlar olduğunun, değişim ve geçiş noktaları olduğunun hissedilmesi gerekir. Burada kilit nokta, Oidipus kompleksinin sağladığı türde düzenleyici bir anlamlandırmanın yokluğunun, kronolojik ve tarihsel yapıya gölge düşürüyor olmasıdır. Belli hatıralara ayrıcalık tanınıp diğerlerine tanınmaması, neleri hatırlayıp neleri hatırlayamayacağımızı belirleyen temel anlamlandırmalar örgüsünün bir sonucudur. Bu ağın oluşumunda ortaya çıkan güçlükler –ya da ağın asgari sayıda biricik anlamlara indirgenmesi– psikotik öznenin kendi tarihini anlatışında sıklıkla karşımıza çıkan o kesintisiz süreci doğurur.   </p>
			<p class="paragraf">Ne var ki başka vakalarda, psikozun alameti farikası bunun tam zıddıdır. Bu sefer belirleyici anların yokluğu değil, varlığı önemlidir. Bir adam, işyerindeki kantine girecek olan bir sonraki kadınla evlenmeye karar verdiğini anlatmıştır. Başka bir vakada kadının biri hayatının değiştiği ânı tarif eder: annesinin onu ilk kez yıkadığı an. Bunun, annesinin ona dair sadistçe niyetleri olduğunun, yıkanmak zorunda olmayan kızkardeşine ise ayrıcalık tanındığının işareti olduğunu anlamıştır. Bir kez daha, psikoza işaret eden şeyin meydana gelen olay değil bu olayın yorumlanış şekli, ayrıntılardan birine sanki her şey ona bağlıymış gibi tanımlayıcı bir güç atfedilmesi olduğuna dikkat edelim.    </p>
			<p class="paragraf">Nevrozda manzara biraz daha farklıdır. Nevrotik kişi kardeşine ayrıcalık tanıyan sadist bir anneden yakınabilir, ama bunu tek bir sahnenin sonucu olarak açıklamayacaktır. Bastırma işlerlikte olduğu için, hepsi de söz konusu motiflere atıfta bulunan bir dizi perde hatıra vardır. Annenin kayırmacılık yaptığı birçok farklı an hatırlanabilir, ancak psikozda gördüğümüz gibi tek bir hatıraya belirleyici bir güç bahşedilmesi ihtimali düşüktür. Bastırma başka bazı hatıraların unutulması demektir; annenin sadistliği veya kayırmacılığı, yukarıdaki örnekte olduğu gibi doğrudan belirtilmeyecek, ortaya çıkan malzemeden çıkarsanabilir olacaktır.    </p>
			<p class="paragraf">Geneviève Morel’in ele aldığı bir vakada, ameliyatla erkek olmayı uman genç bir kadın ansızın karar verdiği ânı anlatmıştır. Üç yaşındayken babası Kamboçya’da bir toplama kampına gönderilmişti; annesi onu akrabalarına bırakmış, ama daha küçük olan erkek kardeşini yanında tutmuştu. Altı yaşındayken babası kamptan kaçtı ve aile yeniden bir araya geldi. Hatıraları bu zamana aittir ve erkek kardeşini ayakta çişini yaparken seyrettiği bir sahne tarif eder. O an kendisinin erkek olduğunu anlamıştır. Babanın dönüşü psikozu tetiklemiş, hezeyanlı fikir de bu katiyet anında billurlaşmıştır. Söz konusu sahne onun için sarsılmaz olan tek bir anlamlandırma üretmiştir: erkek olmak. Bu örnekte, öncesinde cinsiyete dair bir sorgulama olduğuna işaret eden hiçbir belirti, cinsellik hakkında hiçbir soru veya diyalektik düşünce olmamıştır; sadece belirleyici tek bir an vardır.   </p>
			<p class="paragraf">Burada, Jaspers’in vurguladığı gibi, idrak anı çok önemlidir. Psikotik özneler çoğunlukla belli bir hakikati tam olarak ne zaman kavradıklarını, bir fikrin veya imgenin ne zaman birdenbire belirginleştiğini açıklayabilirler. Psikiyatri daha ziyade psikozdaki belirsizlikler üzerinde durmuş ve yıllardır birçok çalışmada psikotik öznelerin sohbetleri, soruları, hikâyeleri, matematik problemlerini vs. anlayamadığı iddia edilmiştir. Eksiklik üzerindeki bu vurgu ayma mevzusunu, bir yanıtın veya fikrin kişiye nasıl apaçık göründüğü hususunu karanlıkta bırakır. Çoğu zaman daha bilinçte herhangi bir soru bile ortaya çıkmadan kendini dayatan bir yanıt var gibidir. Wilhelm Griesinger’in dediği gibi, psikotik özne daha soruyu sormadan, “yanıtı çoktan almıştır”.    </p>
			<p class="paragraf">Başka bir örnekte, kadının biri, Amiens Piskoposu’nun kendi babası olduğunu birdenbire anladığı anda hayatının nasıl değiştiğini anlatır. Annesiyle birlikte kilisedeyken piskopos onlara doğru dönmüş ve annesini görünce “taş kesilmiştir”. Daha sonra bu piskopos bir cinayete kurban gittiğinde, kadın bundan anne babasının sorumlu olduğu sonucunu çıkarır. Yaptığı yoruma bazı jest ve sözcüklerde kanıtlar bulacak ve yaklaşık otuz yıl sonra, onu piskoposun mirasından mahrum bıraktığı için gerçek babasını vuracaktır. Bunu niye yaptığı sorulduğunda, amacının öldürmek değil, sadece doğru dürüst bir soruşturma yapılmasını sağlamak olduğunu söyler.   </p>
			<p class="paragraf">İki Fransız nörolog, Henri Hécaen ve Julian de Ajuriaguerra, bilhassa bedende değişiklik meydana geldiği düşüncelerine ilişkin bu tür ayma anlarına dair birçok örneği bir araya getirmişltir. Bir vakada genç bir adam, ilk defa mastürbasyon yaptıktan sonra, bir anda her şeyin değiştiğinde ısrar eder. Tüm dünyası, ahlaki ve fiziksel tüm niteliklerini kaybettiği bir ânın öncesi ve sonrası şeklinde tarif edilmektedir artık. “Tamamen değiştim, bedenen ve zihnen.” Saçları, dişleri ve göz rengi artık bambaşkadır: “Vücudum bozuluyordu. Kafam tamamen değişmişti, insanlar farkında olmasa da ben bir şeylerin değiştirildiğini biliyordum. Kollarım kısalmıştı ve derim kemiklerimden ayrılıyordu.” Her akşam gözlerini aynaya dikerek çaresizce eski imgesini yeniden bulmaya çalışır ve dehşet içinde gitgide babasına benzediğini görür.   </p>
			<p class="paragraf">Ele alınan bir başka vakada, bir kadın aynada kendisini görmüş ve her şeyin değiştiğini anlamıştır. Göz rengi farklıdır, alnı yok edilmiş, burnu ezilmiştir, yüzü daha büyüktür, boynu kırışmıştır. Bu değişiklikler çok geçmeden dış etkilere atfedilir: vücudunu “onlar” genişletmiş veya daraltmış, karnını büyütmüş, bacaklarını çarpıtmış, ayaklarını esnetmiş ve başka bir kadın gibi görünmesine yol açmışlardır. Kadın fiziksel olarak ölmüş, vücudu dondurulmuştur ve onun hayatını başka biri yaşıyordur. Tepesinde tüm hayatını didik didik eden ve mektuplarını okuyan bir gözlemci olduğunu hisseder.  </p>
			<p class="paragraf">Bu tür belirleyici anlarda, beden hakkında düşünceler kadar, soyut teori ve itikatlar hakkında düşünceler de söz konusu olabilir. Andrew Carnegie, soyarıtımcı (<span class="CharOverride-2">eugenicist</span>) Herbert Spencer’ı okurken, birdenbire aradığı hakikatin bu olduğunu anlamıştı. Nihayet “evrimin hakikatini bulmuş” olduğuna emindi. Kurt Schneider’ın aktardığı bir vakada, bir köpeğin ön patisini havaya kaldırdığını görünce afallamış bir hasta vardır. Biraz ilerisinde duran başka bir adama köpeğin ona da selam verip vermediğini sormuş, olumsuz yanıt alınca birdenbire, “bunun ona gönderilmiş bir vahiy olduğunu” anlamıştır. Bu tür aniden ayma anları, evren, hayat, ölüm, Tanrı, kişinin doğumu ya da hayattaki misyonu gibi temalarla ilgili olabilir. Jaspers’in hastalarından biri, “Her şeyi o kadar açık ve seçik görüyor gibiydim ki, sanki yeni ve çarpıcı bir anlayış edinmiştim” der. “Altıncı his gibi özel bir duyu kazanmıştım sanki; daha önce ben dahil hiç kimsenin algılayamadığı şeyleri algılayabiliyor gibiydim.”  </p>
			<p class="paragraf">Burada hafızanın önemli bir rolü vardır, zira gerçek hatıralar çoğu zaman hezeyanlı fikirleri içine alacak şekilde çarpıtılır, ya da hezeyanlı fikirlerin kendileri hatıraya dönüşür ve tarihleri öne alınır. Fransız psikiyatrisi, hezeyanın oluşumundan önceki bir hatıraya geriye dönük olarak nedensel bir rol verildiği anlaşılan bu tür anlara özel bir ilgi göstermiştir. Savaş anılarını anlatan bir adam, birliği siperlere inerken oradan geçen iki kadın gördüğünü, kadınlardan birinin onları görünce ağlamaya başladığını anlatmıştır. Silah arkadaşına dönüp, “Böyle bir annem olsun isterdim” demiş ve o anda kadının kendisine baktığını hissedip, “bu kadının annesi olduğu” sezgisine kapılmıştır. “Yıldırım çarpmış gibiydi, benden daha güçlüydü. Hissettiğim şey beni ezip parçaladı, ama yanılmadığımı biliyordum.” Başka bir kadın ise geriye dönük yorumlama sayesinde, çocukken kendisine “küçük kraliçe” denmesinin, taht üzerinde hak sahibi olduğunun kanıtı olduğuna ikna olmuştu.  </p>
			<p class="paragraf">Searles’ün aktardığı bir vakada, hasta geriye dönük olarak karmaşık bir hezeyan oluşturmuştu: onu kontrol etmek için karnına bir düzenek yerleştirilmiş, kalbine de bir zincir takılmış olduğuna inanıyordu. Geçmişte kendisine yapılmış olan tıbbi müdahale ve cerrahi işlemler şimdi anlam kazanmıştı. Yedi yaşındayken burun boşluğundan ameliyat olmuş, on dört yaşındayken göğsünden iyi huylu bir tümör çıkarılmış, on dokuzundayken de apandisi alınmıştı. Sonradan hepsinin anlamını bulduğunu fark etti. Sinüs ameliyatı kafasında bir delik açarak bir makine gibi “çalıştırılmasını”, göğüs ameliyatı kalbinin etrafına bir zincir çekilmesini, apandisinin alınması da karnına bir düzenek yerleştirilmesini sağlamıştı. Artık “onların” kontrolündeydi ve kendisini bu figürlere bağlayan “bağların” kopması için “gerçek bir hastanede” yeniden ameliyat olmak istiyordu.  </p>
			<p class="yildiz"><span class="CharOverride-10">~</span>  </p>
			<p class="paragraf">Psikotik bir öznenin bir değişim ânını ya da yeni bir anlamı deneyimleyişindeki berraklık, çoğu zaman semptomların tarif edilişinde de yankısını bulur. Nevrotiğin Ödipal yörüngesinde işlerlikte olan bastırma, düşüncelerin semptomlar tarafından gizlenmesi demektir, oysa psikozda çoğunlukla şeffaflık vardır. Kadının biri metrodayken [<span class="CharOverride-2">Underground</span>] hissettiği korkunç kaygı ve klostrofobiden şikâyetçidir; bu yüzden işe gidememektedir. Bu semptomun anlamı ancak birkaç ay süren analitik çalışmadan sonra açığa çıkar. Rüyasında bir duvarın karşısında durduğunu görür ve metrodayken yaşadığı dehşetin aynısını yaşar. Duvar imgesi ona, hapiste olan erkek kardeşini ölmeden önce son gördüğü yeri hatırlatmıştır. Dolayısıyla yaşadığı kaygı, erkek kardeşine ve –ne kadar uğraşsa da aklından çıkaramadığı– onunla aynı tabutta olma düşüncelerine yakınlığın işaretidir: yeraltında [<span class="CharOverride-2">underground</span>] olma kaygısıdır aslında. Burada semptom, unutulmuş düşünce ve hatıralarla bağlantılıdır: arada bastırma vardır.   </p>
			<p class="paragraf">Psikozda ise kişinin aynı semptomu doğruca hatıralarla açıklaması mümkündür: “Erkek kardeşimle aynı tabutta olma fikri yüzünden klostrofobi yaşıyorum.” Semptomların oluşumunda iş başında olan şifreleme mekanizmaları bulunmayabilir, semptom karmaşık bir şifreleme sürecinin ürünü değil de, beden veya zihne doğrudan basılmış bir damga gibidir. Paula Elkisch’in ele aldığı bir vakada, bir anne oğlunun kendi abisi//ağabeyi gibi serseri olmasından korktuğunu söylemiştir. Bebeğin sürekli uyumasının daha iyi olacağını düşünüp çocuğu kucağında sürekli volta atıyordur. “Kollarım uyuşuyordu,” diye anlatır bunu. “Ben nerede bitiyordum, bebek nerede başlıyordu, bilmiyordum.” Oğlan sekiz yaşında hastaneye kaldırıldığında, bedeninin sınırlarından habersizdir: etrafındakilere, “Bunlar benim ellerim mi, senin mi?” diye sorduğu olur; annedeki beden karmaşası doğruca ona geçmiş gibidir.   </p>
			<p class="paragraf">Bastırmanın yokluğuna işaret eden bu berraklık psikozun yaygın bir emaresidir. Nevrotik kişi deşifre edilmesi gereken bir semptomla gelir. Uyuyamaz, çalışamaz haldedir, paniğe kapılıyordur ve nedenini bilmek istiyordur. Durum ona anlaşılmazgelse de, gizli bir nedeni veya açıklaması olduğunu hissediyordur. Psikozda durum çoğunlukla farklıdır: kişi bir semptomla gelir, ama nedenini biliyordur. “Kolum felç, çünkü çocukken annem oraya vurmuştu.” Nevrotikte çocukluktaki sahne unutulmuş olup sonradan terapi esnasında hatırlanabilir, ama duygusal öneminden kopuktur; oysa psikotik özne çoğunlukla semptomunun nedenini gayet net ifade edebilir. Ayrıca nevrotik fenomenlere oranla psikotik fenomenler çok daha büyük bir süreksizlikle, birdenbire, pat diye ortaya çıkarlar genelde.  </p>
			<p class="paragraf">Semptomun açıklamasının “doğru” olup olmaması önemli değildir, önemli olan kişinin bizatihi nedensellikle ilişkisidir. Nitekim kişinin nedenler hakkında düşünme şekli, tanı göstergelerinden biridir. “Şundan dolayı böyleyim” şeklindeki bir katiyet ekseriyetle psikozun özelliklerindendir. Mesela belli bir semptomun sebebinin çocukken dövülmesi olduğuna ya da belli bir hastalığın sebebinin beslenme düzeni olduğuna emin olmak olgusal düzeyde haklı çıkabilir, ama bu bağlantının berraklığı psikotiktir. Çocukken ruj sürdüğü için annesinin ona orospu dediğini hatırlayan bir kadını örnek alalım. Yıllar sonra onu fahişe addeden sesler duymaya başladığında, bu deneyimler arasındaki bağlantıyı kurar, zamanında anneden gelen yorumun seslerin açıklaması olduğuna emindir. Burada bu nedenselliğe duyulan sarsılmaz inanç, psikozun emaresidir.  </p>
			<p class="paragraf">Morel’in ele aldığı bir vakada, vücut imgesi sorunları yaşayan bir hasta, üç yaşındayken bir oğlan çocuğunun yüzünü tekmelemesiyle birlikte bir anda nasıl “çirkinleştiğini” anlatır. Bu değişim ânından önceki yüzüne tekrar kavuşabilmek için ameliyat olmak istiyordur: asıl yüzü onu güzelleştirecek, oğlanlar tarafından sevilmesini sağlayacaktır. Yüz hatlarının aslında doğuştan böyle olduğuna dair tıbbi onay almış olmasına rağmen, o tekmenin her şeyi değiştirmişolduğundan şüphesi yoktur.   </p>
			<p class="paragraf">Dışarıdan gelen bu tekme, psikozun bir diğer temel özelliğini, ksenopatik karakterini örnekler. Eskinin psikiyatrisi bunu farklı şekillerde tarif etmiş, Henri Claude “dış eylem sendromu”, Guiraud “ksenopatik fenomenler” ve Séglas “etkilenme sendromu” terimini kullanmıştır. Hasta kendi dışında iş gören aktif bir fail bulunduğuna inanır. Paranoyada bu fail benliğin dışında konumlandırılır ve isimlendirilir: “Gözetleme kameraları yüzünden ya da takip edildiğim için ya da bana kurulan komplo yüzünden böyle davranıyorum.” Lacan’ın gözlemlediği gibi, ilk adım daima Öteki’nden gelir. Schreber <span class="CharOverride-2">Hat</span>ı<span class="CharOverride-2">rat</span>’ının en başında şöyle der: “İnsanın zihinsel hayatının tamamı dış izlenimler tarafından [sinirlerin] uyarılabilmesine dayalıdır.” Öncelik sinirlerden ziyade dış izlenimlerde gibidir. Oysa nevrotik özne, sorunlarının kendi içinden kaynaklandığını hisseder: nedenini nasılını tam olarak bilmese de, nedenin tümüyle dışarıda yatıyor olmadığı hissi vardır.   </p>
			<p class="paragraf">Kişinin sıkıntısından nasıl bahsettiği bunu açıkça gösterir çoğu zaman. Yaşanan sorunlar için hep Öteki’nin suçlanıyor olması, semptomda kişinin kendi payının da bulunduğu hissine yer veren durumlardan farklıdır. Kabahatin hep benliğin dışına atfedilmesi, psikoz emaresidir. Bunun Öteki’nin sahiden suçlu, öznenin ise gaddarlık ve suistimale maruz kalmış olduğu bir durumla uyumlu olduğunu görebiliriz. Ne var ki nevrotik vakalarda daima bir şüphe veya suçluluk payı vardır: “Bana bunca şey yaptılar, ama benim payım ne?” Dış trajedilerin hastaya damgasını vurduğu belliyse, klinisyenin dikkatli olması gerekir: Bir kez daha önemli olan, bu trajedilerin nasıl işlendiği, nasıl öznelleştirildiği, nasıl kişinin hayatının bir parçası haline getirildiğidir.   </p>
			<p class="paragraf">Benliği dışarıdan etkileyen bir kuvvet bulunduğu anlayışına çoğu zaman “zihinsel otomatizm” denir; Séglas’nın tanımladığı, De Clérambault’nun ayrıntılandırdığı bir kavramdır bu. Hastaneye kaldırılan bir kadın, “İnsanlar benim <span class="CharOverride-2">için</span> bir şey yapmıyor, <span class="CharOverride-2">bana</span> bir şeyler yapıyorlar,” dermiştir. Bir başka hastanın söyledikleri ise şöyledir: “Bana düşünce atıyorlar.” İç ve dış faaliyetler artık kişinin kontrolünde değildir; psikotik özne yabancı bir gücün insafına kalmış olduğunu hissedebilir. “Kollarım ve bacaklarım kendi başlarına çalışıyor… düşünce bana geliyor, nereden geliyor bilmiyorum, ama düşünen ben değilim.Yaptığım her şey bir makine gibi kendi başına çalışıyor, bensiz.” Kişi üzerinde iş görüldüğünü, hakkında konuşulduğunu, düşünüldüğünü, ama kendi eylemlerinin efendisi olmadığını hisseder. Düşündürülüyor, hissettiriliyor, hatırlaması, anlaması sağlanıyordur. Düşüncelerinin kendisinin olmadığını, bir şekilde zihnine yerleştirilmiş olduğunu, dolayısıyla dışsal bir merciiin kontrolünde bulunduğunu hissedebilir.   </p>
			<p class="paragraf">Burada can alıcı nokta, dışarıdan bir kuvvet ya da basınç fikridir. Kişi düşüncelerinin yüksek sesle tekrarlandığını ya da yorumlandığını, niyetinin herkese ilan edildiğini hissedebilir. Bleuler’in bir hastalası “Bir şey söylediğimde, uzakta tekrarlandığını duyuyor gibiyim,” demişti. “Konuşmayı kestiğimde de, sesler demin söylediğim şeyi tekrar ediyor.” Séglas “düşünce yankısı”nı, kişinin düşüncelerinin başkaları tarafından duyulduğuna inanması olarak tanımlamıştır; düşünce ve seslerin deneyimlenmesinin birçok farklı yolu vardır, ama ortak nokta dışsallık hissidir. Kişinin kendi düşünüşü yabancılaşıp ondan ayrılır. Dışarıdan etki hissi belki en saf ve yoğun haliyle, kişinin zihni ve bedeninin dış bir failin kontrolüne girdiğine inandığı ele geçirilme [<span class="CharOverride-2">possession</span>] fenomeninde ortaya çıkar.   </p>
			<p class="paragraf">Bu durum psikozun en uç tezahürü gibi görünebilir, ama önceki araştırmacıların birçoğu bunu normallikle ilişkilendirmiştir. Pierre Janet ve Henri Ey zihinsel otomatizmin, biz pek farkında olmasak da, günlük hayatın parçası olduğuna işaret etmiş, egonun buyruklarına uymayan ve bilinçli denetimin dışında kalan yönlerimizi anımsatmışlardır. Otomatizm herkesin bir şekilde deneyimlediği bir şeydir ve Charles-Henry Nodet’nin gözlemlediği gibi, “Patolojik olan otomatizm değil, öznenin buna verdiği anlamdır”. Bir kez daha, önemli olan fenomenin kendisi değil, ona nasıl bir yer verdiğimizdir.   </p>
			<p class="paragraf">Mesela sözel otomatizm günlük hayatta sürekli iş başındadır. George Dumas, kelimelerin adeta kendi başlarına, birdenbire aklına düşüverdiği anlardan örnekler toplamıştır. Bir sabah tıraş olurken, “Rio’da ne söyler insan?” diye bir soru, başka bir sefer de ayakkabılarını giyerken, “Avukatların sayısı sınırlı” cümlesini işitmişti. Hepsi son derece kısa, anlamlı ama görünüşteki bağlamlarıyla hiç alakası olmayan bu tür altmış deyiş listelemiştir. Dumas’ya göre sahici zihinsel otomatizm budur ve psikotik özneyle psikotik olmayanı ayıran şey, kendini dayatan bu kelimelerin ne ölçüde ciddiye alındığıdır.  </p>
			<p class="paragraf">Daha sonra Lacan’ın diyeceği gibi, böyle şeyleri fazla ciddiye almamız gerekmediğinde hayat haliyle daha kolay olur, ancak psikotik özne tam da bunları ciddiye alan biridir. Komşumuzdan duyduğumuz aksi bir “merhaba”, patronumuzun gösterdiği soğukluk, arkadaşımızın ses tonundaki ufak bir değişim, tüm bunlar günlük hayatın bir parçasıdır. Bütün bunları ciddiye alacak olsak, günler geçmez. Nitekim bazı psikotik özneler için durum böyledir. Bu tür ayrıntılara getirilen yorumlar pekâlâ doğru olabilir, fakat günlük işaretlerin böylesine kabarması kişi için dayanılmaz olabilmekte, kuşkulara, kavgalara ya da çevresiyle sürekli sürtüşme haline yol açabilmektedir.   </p>
			<p class="paragraf">Bu ayrıntılar çoğu zaman sırf imgesel açıdan anlaşılır; dünya o kişi ve karşısındakinden ibaretmiş gibidir. Komşunun aksiliği onun yaptığı bir şeyin, patronun soğukluğu onun hatalarının sonucu olarak yorumlanır. Sebebin üçüncü bir taraf olabileceği, diğer kişinin kafasının hastayla ilgisi olmayan kendi hayatına ait olaylar yüzünden dağınık olduğu gibi ihtimallere yer yoktur. İlginçtir, üçüncü bir taraf düşüncesi ortaya çıktığında da, hezeyanlı bir düşünce oluşabilir: “Birisi hakkımda ona kötü şeyler söylediği için soğuktu.” Üçüncü taraf dolayımlayıcı, yatıştırıcı değil, kötü niyetli bir varlık olarak tezahür eder.   </p>
			<p class="paragraf">Psikotiğin bu ayrıntı hassasiyeti sık sık bir gerçeği ortaya çıkarır. Komşunun aksiliğinde o kişinin hiçbir kabahati olmayabilir, ama yine de aksilik saptanmıştır. Terapi esnasında psikotik özneler klinisyenin ruh halini fark etmekte ustadırlar; yani psikotik kişi çoğu zaman, günlük gerçeklik diye kabul edilen manzaranın iç yüzünü görebilmektedir. Eski psikiyatride bundan “psikotiğin ironisi” deyişiyle bahsedilirdi. Terapistten “benim için önemlisin” gibi bir laf geldiğinde, terapistlerin böyle söylemesinin adetten olduğunu gayet iyi bilen bir psikotik, haklı olarak şüphelenebilir. Bunun farkına varılmasıyla birlikte, 1950’lerde Amerika’da gerçekleştirilen en dikkat çekici deneysel psikoz tedavilerinin bazılarında, tam bir açıksözlülük hedeflenmiştir: terapist hastaya hakaret edecek, cinsel fantazilerini dile dökecek, hatta yorgunsa seans sırasında uykuya dalacaktır.    </p>
			<p class="paragraf">Psikotik ironi, olağan toplumsal dünyanın dayandığı dil oyunları ve yapmacıklıklar konusunda bir anlayışın işaretidir. Bu dünyanın içine gömülü olmaktansa, belli bir mesafede durmak daha isabetli bir perspektif sağlar; çığır açan keşiflerin bunca sıklıkla psikotik özneler tarafından yapılıyor olmasının sebeplerinden biri de budur şüphesiz. Başkalarının kör kaldığı şeyleri görebilirler. Genç, psikotik bir adam çocukluğunda yaşadığı bir “ayma” ânını anlatmıştır. Bir gün “Tanrı” kelimesinin aslında başka herhangi bir sözcük de olabileceğini fark eder: bu beş harfin seçilmiş olması tamamen keyfidir. Bu an önemli olur, çünkü o zamana kadarki dünya deneyimini billurlaştırmıştır: mesela okuldaki toplanmalarda, tüm çocukların sessizce oturup baş öğretmeni dinlediği manzaranın “sahte” olduğunu anlamıştır. Otorite atfının “herhangi bir dayanağı” yoktur.  </p>
			<p class="paragraf">Bu noktada, 2011 Ocak’ında kongre üyesi Gabrielle Giffords’a yakın mesafeden ateş edip şaşkınlık yaratan Jared Lee Lougner’ı da düşünebiliriz. Giffords’ın hangi noktada olası bir zulmedici haline geldiğini belirleme çabasında öne çıkan bir olay vardır. Üç yıl önce Loughner iki yıllık eğitim veren bir üniversiteye yazılmış ve Giffords’ın seçmenlerle gerçekleştirdiği bir toplantıya katılmıştı. “Kelimelerin hiçbir anlamı yoksa, hükümet nedir?” şeklinde yazılı bir soru sordu. Yanıt alamaması zulüm gerilimini doğurduysa şayet, sorunun kendisi Loughner için asıl meselenin ne olduğuna işaret etmektedir: simgesel düzen hiçbir şeye dayanmıyorsa, meşru bir otorite iddiasında bulunmak nasıl mümkün olabilir? Yakasını bırakmayan, her biri temelsiz bir güç suistimalini temsil eden komplo teorilerinden oluşan kabus buradan doğmuştur.  </p>
			<p class="paragraf">Psikotiğin adetlerin iç yüzünü görme becerisi çoğu zaman yanlış yorumlanmış, zeka geriliği olarak görülmüştür. Yirminci yüzyıl başlarında hastaların zihin becerilerini ölçmek için en sık kullanılan testlerden birinde, bir hikâye anlatılıp sonra bu hikâye hakkında sorular sorulurmuş. Burghölzli kliniğinde de, “Bir Yığın Tuz Taşıyan Eşek” hikâyesi kullanılıyormuş. Tuz çuvallarıyla yüklü bir eşeğin bir nehri geçmesi gerekir. Düştükten sonra tuzun suda erimesiyle birlikte, yükünün ne kadar hafiflediğini fark eder eşek. Ertesi gün yükü bir çuval süngerdir ve eşek bilerek düşer, ancak süngerlerin suyu çektiğini ve daha da ağırlaştığını fark eder: hatta öyle ağırlaşırlar ki, eşek boğulup ölür. Hikâyede ne olduğu sorulan hastalardan biri, “eşek kendini boğmak istiyordu” diye yanıtlar. Bunu bir kavrayış hatası ya da kendi zihin durumunu yansıtma olarak görmektense, masalın örtük hakikatinin açığa çıkarılması olarak anlamak mümkündür: başkalarına kölelik yapmaktan bitap düşen zavallı eşek, süngerlerin özelliğini hatırlayamamış, psikiyatrinin de bir zamanlar incelediği o “kazara intiharlardan” birine kurban gitmiştir.    </p>
			<p class="yildiz"><span class="CharOverride-10">~</span>  </p>
			<p class="paragraf">Psikoza ilişkin fenomenlerin ksenopatik karakteri muhtelif tepkilere yol açabilir. Kişi kendisine saldıran kuvvete karşı savaşmayı da deneyebilir, sadece gözlemlemeyi, kayda geçirmeyi ya da kabullenmeyi de. Savaşıyor olduğunda klinisyen bunu hemen anlayacaktır, zira bu durumda çoğu zaman terapi ya da ilaç isteği söz konusudur. Daha edilgen bir yanıt olduğunda, ne olup bittiğini anlamak güç olabilir. Kişinin bu edilgenliği nasıl üstlendiği, önemli bir ipucudur. Kendisine söyleneni daima yapan, buna belki içerleyen, belki efendisinin sevgisini kaybetme korkusu yüzünden itaat eden birisiyle, itaatin herhangi bir çatışma doğurmadığı vaka arasında fark vardır. İkincisinde emirlere uymak konusunda herhangi bir suçluluk duygusu ya da itiraz görülmez, herhangi bir utanç ya da kararsızlık yoktur, öznel etkileri olmayan bir itaat vardır sadece; bize ne yapacağımızı söyleyen sözcüklerle aramızda neredeyse refleks türünden bir ilişki mevcut gibidir.   </p>
			<p class="paragraf">Dile karşı bu geçirgenlik bilhassa şizofrenide ortaya çıkar. Kelimeler sık sık kişiyi doğrudan etkiler, ona ne yapması veya ne olması söyleniyorsa onunla kişi arasında herhangi bir bariyer yok gibidir. Tabii bu belli bir toplumsal uyumlulşukla gayet iyi bağdaşabilecektir: bize her söyleneni yaptığımızda, hayat sarsıntısız akıp gidebilir. Gregory Bateson ve ekibinin geliştirdiği o meşhur çifte-açmaz teorisinin bir yönünü böylece anlayabiliriz. Kişi etraftan sürekli birbiriyle çelişen mesajlar alarak yetiştirildiğinde, deliliğin temelleri atılabilir. Bir şeyi yapmaması söylenirken, aynı anda bu şeyi yapması gerektiği mesajını da alması mümkündür. Dile karşı geçirgenliğe odaklanmak, bu yaklaşımı hafifçe değiştirecektir: Sorun çelişik mesajlar alıyor olmaktan ziyade, işittiklerine itaat etme mecburiyetidir. Açmazı yaratan, kişiyi her iki mesaja da uymak zorunda bırakan bu itaattir.  </p>
			<p class="paragraf">Geçirgenlik kimi vakalarda göze çarparken, kimilerinde gözden uzak kalır. Mesela bir hastanın hafifmeşrep davranışı, histeri belirtisi olarak yorumlanabilir. Bir dizi erkekle buluşma, kontrolsüz cinsel davranış ve peşi sıra doğru erkeği bulmanın imkânsız olduğuna dair şikâyetler, dişilik hakkında soru sormanın bir yolu olarak anlaşılabilir: Erkek için kadın nedir? Bir kadın nasıl olur da sevilir ya da arzulanır? Fakat ayrıntılara daha yakından bakıp tanışma anlarında öznel olyların yer almadığını görmemiz de mmkündür: Erkek teklifte bulunduğunda, kadın sanki o sözlere uyulması gerekiyormuş gibi öylece onunla gidiyor olabilir. Kişi kimseyle ilişkisi olmadığından yakınıyor olabilir, ama o ilk anda herhangi bir gerçek itiraz, direniş ya da şüphe yoktur belki de. Bu itaat psikotik bir yapıya işaret eder.  </p>
			<p class="paragraf">Önemli tanı göstergelerinden bir diğeri, kişinin gerçekliğini nasıl bölümlemiş olduğudur; bu da, ne kadar merkezi olduğunu gördüğümüz şüphe ve katiyet hususuyla bağlantılıdır. Simgesel düzenin temel özelliği, dünyamızı kesip biçen ayrımlar ve zıtlıklardan oluşan bir sistemin tesisidir. Bu tür sistemler daima ikili karşıtlıklardan başlar: erkek-dişi, canlı-cansız, insan-hayvan, vb. Sistem karmaşıklaştıkça, karşıtlığın her iki terimi de başka terimleri kendine çeker ve bu yeni ilaveler başlangıçtaki sistemi tadil eder, şüphe ve belli bir akışkanlık doğmasına yol açarlar. Çocuk edebiyatı tam da bu kaymayı içeren hikâyelerle doludur: iyi bir şeyin içinden kötü bir şey –leziz bir elmanın içinden zehir– ya da kötü bir şeyin içinden iyi bir şey –arkadaş olunan dev, canavarın ardındaki müşfik sihirbaz– çıkar.   </p>
			<p class="paragraf">Psikozda, nevrozda olduğu gibi neşredilmiş olmayan simgesel, hiçbir esneklik veya hareket olmaksızın başlangıçtaki asgari ikiliye indirgenmiş halde kalabilir. Piera Aulagnier’nin ele aldığı bir vakada, iki ırktan doğmuş bir adam için dünya “siyah” ve “beyaz” şeklinde bölünmüştür. Beyaz olan ne varsa zulmedicilerle, siyah olan ne varsa intikamı alınacak kurbanlarla özdeşleştiriliyordur. Dünyanın bu tür katı ikili karşıtlıklar şeklinde bölünmesi, nevrozda gördüğümüzün tam aksidir: nevrozda terimler arasında kayma vardır ve dünyayı düşünme tarzına içkin bir şüphe bulunur. Psikotik bir özne dünyayı “erkekler” ve “kadınlar”, yahut “iyi insanlar” ve “kötü insanlar” şeklinde bölebiliyorken, nevrotik asla tam emin değildir: bir erkeğin fazla kadınsı, bir kadının fazla erkeksi ya da aynı insanın insanın aynı anda hem iyi hem de kötü olması mmkündür. İkili karşıtlıklar üzerindeki bu vurgu birçok psikoz vakasında bariz olmasa da, belli bir sıklıkla karşılaştığımız bir şeydir.   </p>
			<p class="paragraf">Morel’in anlattığı bir vakada, hasta dünyayı iyi-kötü karşıtlığı şeklinde bölmüştür. Bu genç kadın ortaokul bitirme sınavlarını verdikten sonra sorunlar yaşamaya başlamıştı. O zamana dek, babası gibi ablası da “kötü” addedilirken, kendisi, annesi gibi “iyi” ve dişi/kadınsı addedilmekteydi. Babanın “kötülüğü” ona kendi babasından geçmiş, oradan da ablaya aktarılmış ırsi bir özellik gibiydi. Bu basit ayrım, hezeyanlı bir soy zinciri oluşturmuş ve o sınavlara kadar genç kadının dünyasını düzene koymasını sağlamıştı. Şimdiyse “kötü bir koku” yaydığını ve etrafındaki insanların üstü kapalı bir şekilde bundan bahsettiklerini hissediyordur. Psikoz tanısının ilk emaresi, bu iyi-kötü karşıtlığının sabitliğinde, hiçbir diyalektiğe veya değişime izin vermemesindedir.  </p>
			<p class="paragraf">Katı ikili karşıtlıklar kişinin konuşmasından çıkarsanabilir ve kimi zaman hemen kendilerini gösterirler. Karşıtlığı oluşturan terimler, mesela iyi-kötü, öyle sık geçerler ki önemleri aşikardır; onlar olmadığında kişinin dünya deneyimi çözülecek gibidir. Bu karşıtlıklar Öteki’nin arzusuna ilişkin temel bir yorum olabilir ve bu halleriyle kişi için hayati bir koruma işlevi görürler. Schreber’in Tanrı’yı Yukarı ve Aşağı Tanrı şeklinde bölmesi, hezeyanının inşasında önemli bir an olmuş, yaşantısını istila ettiklerini hissettiği kötücül kuvvetleri daha iyicil kuvvetlerden ayırmasını sağlamıştır.   </p>
			<p class="paragraf">Bir ikili karşıtlığın terimleri öznenin söyleminde özel bir ağırlık taşıyabileceği gibi, tek tek sözcük veya deyişler de, anlamı oturtmak için şart olan eklemler ya da raptiyeler misali özel bir değer taşımaya başlayabilirler. Önceki bölümde gördüğümüz gibi, sözel tuhaflıklar psikozun yaygın bir özelliğidir; bir anıştırma, bir kelime oyunu, hatta belli bir sözcüğün yankısı, orada bir hezeyan bulunduğuna işaret edebilir. Eski bir terimin yeni bir şekilde kullanılması, yeni terimler türetilmesi ya da dinleyicinin yeni bir sözcüğün ne demek olduğunu anladığı varsayımı, tüm bunlar klasikleşmiş psikoz emareleridir. Önemli olan belli bir sözcüğün, deyişin ya da formülün sabitliğidir. Gramatik bir yapı bile bu görevi görebilir: kişinin konuşmasında sorunlu bir anlama çağrı yapılan tüm noktalarda tekrar tekrar bu yapının kullanılması, bir neolojizmle aynı işlevi görüyor olabilir. Simgelleştirilemeyen bir noktaya yaklaşıldığında sözcükler veya gramatik yapılar pıhtılaşır, deliğin yakınlığına karşı koruma oluştururlar.   </p>
			<p class="paragraf">Burada duyguları ve etkilenmeleri de ele almamız gerekiyor, zira psikoz tanısı koyarken sık başvurulan kaynaklardır bunlar. Geçmişte etrafından fazlasıyla kopuk, duygusuz ya da uyuşukluk içinde görünen kişilerde şizofreniden şüphelenilirdi. Günümüzde klinisyenlerin çoğu daha ihtiyatlıdır, ama duyguyu tanı aracı olarak kullanma eğilimi hâlâ mevcuttur. Bunun neden güvenilir olmadığı son derece aşikardır. Katatonik görünen birisinin aslında dışa vurmamayı tercih ettiği yoğun duygular yaşadığı, keza aşırı duygusal tepkiler gösteren birinin de sırf bunu ondan bekleyen bir başkasını memnun etmek için böyle yaptığı ortaya çıkabilir. Edith Jacobson’ın 1950’lerdeki tavsiyesi hâlâ son derece isabetlidir: tanı koymada duygunun asla yeterli olmadığını, ancak duygu niteliği ve yoğunluğunun altta yatan düşünce süreçleri konusunda ipucu sunabildiğini söylemiştir. Nihayetinde tanı meselesini bu düşünce süreçleri karara bağlayacaktır.   </p>
			<p class="paragraf">Duygu ve heyecanları dikkatle bir bağlama oturtmak gerekirken, bununla ilgili bir alanda, libidonun konumlandırılması alanında tanı için ipuçları bulmak mümkündür. Nevrotik kişide libido neredeyse tümüyle erojen bölgelerde, bilhassa cinsel organlarda konumlandırılır ve genellikle olumsuzluk işareti altındadır: istediğimizi alamayız, doyum çok kısa sürer, vb. Haz anlarının peşinde koşarız, ancak bu anlar çok kısadır ve çoğunlukla beklentilerimizi karşılayamazlar. Keza doyum kaynakları bedenin dışında, arzuladığımız ve canımızın çektiği insanlarda bulunur. Oysa psikozda işler farklıdır.   </p>
			<p class="paragraf">Psikozda libido olumsuzluktan ziyade olumlulukla bağlantılıdır: fazlasıyla vardır ve psikotiğin çoğu zaman kendisini savunması gerekir. Ya şizofrenide olduğu gibi bedende konumlanır ya da paranoyada olduğu gibi Öteki’nde Şizofrenide kendine zarar vermek libidoyu bedenden çıkarmaya çalışmanın bir yolu, paranoyada ise Öteki’ne vurmak libidoyu olumsuzlama çabası olabilir. Simgesel, nevrotiklerdeki gibi içselleştirilmiş olmadığı için, tüm psikoz türlerinde atipik libido konumlandırmaları olacaktır. Her vaka bu konuda bize bir şeyler öğretebilir.    </p>
			<p class="paragraf">Fenomenler kimi zaman çarpıcıdır: Oscar Bumke’nin yirminci yüzyıl başlarında listelediği o esrime ya da neşe halleri gibi. Bu hallerin tipik özelliği, uyarımın kişiye dışarıdan vurmasıdır. Çoğunlukla hazırlanılmış bir şey değildir, ezici gücüyle birden ortaya çıkar; kendi bedensel uyarımımız dışsal bir fenomen gibidir. Nevrotikte olduğu gibi aranan ya da peşinden koşulan bir şey değildir, habersiz bir şekilde zuhur eder. Bu tür uyarılma anları ya da halleri keşiflerle, aymalarla ya da ilhamlarla bağlantılı olabilir. Daha az göze batan biçimlerinde, kişi dışa vurmamayı tercih ettiği ve haz, acı ya da fiziksel rahatsızlık olarak yaşadığı bedensel duyumlar hissedebilir. Bunlar bazen evhamlara ve afallamaya yol açabilmektedir.  </p>
			<p class="paragraf">Duyguların saklanmayıp doğrudan ifade edilmesi de bazen psikoz emaresidir. Kişi kontrol edemediği aşırı tepkiler hissedebilir, gülebilir, ağlayabilir. Kişinin hissettiklerini erişilmez ya da karışık hale getiren bastırma olmadığında, bu hisler tüm berraklıklarıyla zuhur eder; kişinin bahsettiği olay ya da deneyimle verdiği tepki arasında bir süreklilik var gibidir. Belli bir çocukluk hatırasına bağlı duygular yıllar sonra o zamanki halleriyle mevcuttur. Yaşanmış duygular, bilinçli niyetlerden bağımsız bir şekilde, onları şifreleyecek düşünce ağını pas geçerek kişinin bedeninde geri dönerler.   </p>
			<p class="paragraf">Bu bölümde tartıştığımız mevzulara dikkat gösterilmesi, klinik çalışma için esas olan bir ayrımın, nevroz ile psikoz arasındaki ayrımın yapılmasını sağlayabilir. Bu olmadığında, ruh sağlığı etiketlerinin o gittikçe genişleyen sahasına, her yüzey belirtisinin yeni bir tanıya dönüştürüldüğü sahaya mahkum kalırız. Bu çoğalma, ürünlerine yeni hedefler bulmak için uğraşan ilaç şirketleri için ve kendilerini etiketlerle özdeşleştirmeye çalışan bazı hastalar için faydalı olabilir. Ancak psikozla çalışırken gerçek tedavi stratejileri geliştirmek için farkında olmamız gereken altta yatan temel yapılar ihmal edilmektedir.  </p>
		</div>
	</body>
</html>