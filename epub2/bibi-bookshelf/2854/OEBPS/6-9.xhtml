<html xmlns="http://www.w3.org/1999/xhtml">
	<head>
		<title>6-9</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:dbad7b6b-244c-45e6-9cd2-ece8b7dcb6ca" name="Adept.expected.resource"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-10">9. Aimée  </p>
			<p class="paragraf">18 Nisan 1931’de <span class="CharOverride-2">Everything is </span><span class="CharOverride-2">Going Well</span> (Her Şey Yolunda) adlı oyunun sahnelendiği Paris’teki Théâtre St-Georges’un kapısında tanınmış aktris Huguette Duflos’nun yanına genç bir kadın yaklaşır. “Siz Madam Duflos musunuz?” diye sorar ve olumlu yanıt alınca, el çantasından büyük bir av bıçağı çıkarıp Duflos’a savurur. Darbe Duflos’nun el tendonlarını keser; saldırgan, sahne görevlileri ve yoldan geçenler tarafından hemen etkisiz hale getirilir. Önce iki ay boyunca St-Lazare’da bir hücreye, sonra Ste-Anne’daki hastaneye kapatılan genç kadın dikkat çekecek ölçüde sakinleşir. Ne diye böyle bir şey yaptım, diye sorar. Duflos’ya saldırmayı nasıl düşünebilmiştir? Öldürme ihtirası tükenmiş, yerini tuhaf bir sükunet almış gibidir. Gözle görülür korkunç bir delilik nasıl olup da böylesine tersine dönmüş, huzur ve itidale dönüşmüş olabilir?    </p>
			<p class="paragraf">Yazdığı romanlardan birinin kahramanının adıyla “Aimée” diye bilinen Marguerite Anzieu vakası sayesinde, psikozun tetiklenmesi kadar, görünüşte “ruh sağlığı”na dönüşümünü de ayrıntısıyla inceleyebiliriz. Bu mesele önümüzdeki iki bölümde de konu olacak; inceleyeceğimiz vakalarda, altta yatan psikozun varlığına rağmen, dışarıdan bakıldığında belli bir istikrar, hatta topluma uyum hali göreceğiz. Böyle bir başkalaşım nasıl olabilir? Bunu süreğen bir kış uykusu gibi mi düşünmeliyiz, yoksa tam aksine, ele aldığımız stabilizasyon ve yaratım işlemlerinden birinin sonucu olarak mı?   </p>
			<p class="paragraf">Ste-Anne’da genç bir psikiyatristin, Jacques Lacan’ın dikkatini çekmiştir Anzieu. Lacan o sırada otuz bir yaşındadır ve “kendi kendini cezalandırma paranoyası”nı konu alan tıp tezi üzerine çalışmaktadır. Fransız psikiyatrisi o yıllarda ayrımları dikkate alan bir çalışmayla psikoz çeşitlerini ve bu çeşitlere ait farklı semptomları, klinik görünümleri ve teşhisleri tanımlamakla meşguldür. Freudçu teori Lacan’ı çoktan cezbetmiştir, bu teoriyi zamanın psikiyatrik tasnif tartışmasına yeni bir yaklaşım yolu olarak kullanıyordur. Lacan, psikanalizde tarif edilen o nevrotiklerde, önceden var olan bir suçluluk duygusu yüzünden, cezalandırılmak amacıyla suç işlemiş olan nevrotiklerde olduğu gibi, psikozun belli bir biçiminin de cezalandırılma arayışıyla tanımlanabileceğini düşünmüştür.   </p>
			<p class="paragraf">Haziran 1931’de Anzieu ile tanıştığında, aradığı klinik vakayı bulmuş gibiydi. Karşısında hezeyanlı olduğuna şüphe edilemeyecek, cinayet teşebbüsünde bile bulunmuş, fakat bu eylemden kısa bir süre sonra tevazu ve pişmanlık içine girmiş bir psikotik özne vardı. Almış olduğu cezanın deliliği üzerinde güçlü bir etkisi olmuşa benziyordu; sanki bir düzeyde, kalkıştığı eylemler yoluyla tam da suçlu olduğunun kabul edilmesini istemişti. Tezini dayandırdığı kırk vakadan sadece bir tanesi olmasına rağmen, Lacan bir buçuk yıl boyunca onunla hemen her gün görüşmüş, tezin aslan payını Anzieu’nün hayatına ilişkin ayrıntılı bir incelemeye ayırmıştır. Odaklandığı klinik ayrıntı, değişim anı olmuştur: Anzieu’nün hezeyanının ortadan kaybolmuş göründüğü nokta.   </p>
			<p class="paragraf">Bu örenk buradaki delilik tartışmamız için de hayati önem taşımaktadır; zira gözle görülür, gürültülü bir psikoz görüntüsünün ne gibi süreçler yoluyla daha sarmalanmış ve zaptedilmiş bir şeye dönüşebildiğini aydınlatır. Marguerite tutuklandıktan sonra hastanede yıllarca kalmış, şiddet içeren başka herhangi bir eylemde ya da toplumsal açıdan kabul görmediği söylenebilecek bir davranışta bulunmamıştır. Yakınlarda açığa çıkan belgelerde, kapatıldığı dönemde sık sık salıverilmesini talep eden, “sıkı çalışan”, “sakin” biri olarak tarif edilmektedir. 1938’de Ste-Anne’dan Ville-Évrard’a nakledilir, orada 1943’te serbest bırakıldıktan sonra kahya ve temizlikçi olarak bir dizi işte çalışır ve bir daha da ne psikiyatrinin ne kanunun dikkatini çeker. 1981’de ölmüştür.    </p>
			<p class="paragraf">Marguerite Pantaine, Temmuz 1892’de, Fransa’nın Cantal bölgesinde, köylü bir anne babanın çocuğu olarak dünyaya gelmişti. Ailenin dördüncü çocuğuydu ve peşinden üç erkek kardeş daha geldi. Çocukların en büyüğü Aralık 1890’da beş yaşındayken ölmüş, Ağustos 1891’de de ölü doğan bir çocuk olmuştu. Marguerite’in ilk yılları büyük ölçüde kendisinden beş yaş büyük olan ablası Élise’in bakımında geçer; ta ki Élise amcalarının yanında çalışmaya gidinceye kadar. Marguerite çocukluğunu tarif ederken kendisini bir “garsoniyer”, bir tür erkek fatma olarak görür; çoğunlukla erkek kardeşleriyle oynuyor ya da “tek başına hayallere” dalıp gidiyordur. Annesiyle arasında özel bir bağ – kendi tabiriyle “seçkin bir bağlılık” – olmuştur ve yıllar sonra şöyle diyecektir: “Onunla kalmalıydım.” Ne yaparsa yapsın, annesi onu hep sevmiştir. Annesinin yanından ayrıldığı için ne kadar pişman olduğunu açıklarken, “İki arkadaş gibiydik,” der Lacan’a.   </p>
			<p class="paragraf">Marguerite “gaddar” babası karşısında sık sık haylazlık yapıyordur; babanın otoritesine karşı çıkan tek çocuk odur. Saç kesimi ya da kemerinin fiyongu gibi ayrıntıların kendi istediği gibi olmasında inat eder. Çocuklar arasında ona özel bir konum verilmiştir, mesela annesi kendi özel çarşafının olması gibi imtiyazlar tanımıştır; kızkardeşlerinde kıskançlık uyandırmıştır bu durum, yaklaşık otuz yıl sonra Lacan’la gerçekleştirdikleri söyleşilerde bu gerçeği hâlâ acıyla hatırlayacaklardır. Annenin ümitlerini bağladığı çocuktur o, başarılı olması en muhtemel çocuk. Burada şimdiden üzerine bir ağırlık yüklendiği fikriyle karşılaşıyoruz ki bunun boyutları daha sonra aydınlanacak.   </p>
			<p class="paragraf">Aile mitine bakılırsa, Marguerite asla zamanında hazır olamıyor, bir şey yapması gerektiğinde daima ya ağır ya da geç kalıyordur. Okulda başarılı olur ve on üç yaşındayken laik eğitim veren [<span class="CharOverride-2">lay school</span>] yakınlardaki bir okula giden ilk çocuk olur; öğretmen olacağı düşünülmektedir. Bir öğretmen okuluna kabul edilir, ancak on altı yaşında herkesi şaşırtıp sınavları geçemez ve ilerleyişi sekteye uğrar. Bu başarısızlık, yakın arkadaşının ölümünün yol açtığı “drama” bağlanır; daha sonra hazırladığı “Le Détracteur” [Kötüleyici] adlı bir kitap taslağında bu dramı konu edecektir.    </p>
			<p class="paragraf">Lacan, Marguerite’in yaşadığı güçlüklerin ilk işaretlerini geçmişindeki bu âna yerleştirir. Bu noktadan itibaren, Lacan’ın tabiriyle “ahlak kılavuzluğuna,” öğretmenlerinde bulamadığı bir kılavuzluğa ihtiyaç duymaya başladığından bahsetmiştir. Ailesi onun için endişelenmektedir ve en geç bu noktadan itibaren daha yüce bir misyon fikriyle meşgul olduğu anlaşılmaktadır. Posta idaresinde iş bulur ve artık evlenmiş olan ablası Élise ve Guillaume Amca ile birlikte yaşamak için ufak bir taşra kasabasına gider. Bu kısa dönemde ilk aşk deneyimini yaşar. Serseri bir şairle –kendi deyişiyle bir “poétereau”[adi şair]– tanışıp ilişkiye girer. Yörenin donjuanı gibidir bu adam; Renée daha sonra acı gerçeği, bu ilk cinsel ilişkinin, adamın arkadaşlarıyla girdiği bir bahisten ibaret olduğunu öğrenir.  </p>
			<p class="paragraf">Marguerite işinde iyi gidiyordur ve idari bir sınavı başarıyla geçtikten sonra başka bir kasabaya atanır; burada geçirdiği üç yıl boyunca şairle mektuplaşır, adam “düşüncelerinin yegane nesnesi” haline gelmiştir. Kendini gitgide yalıtan Marguerite, bu dönemde adamı hiç görmeden devam ettiği anlaşılan bu kuvvetli aşktan kimseye bahsetmez. Sonrasında Melun’a taşınır ve burada çok önemli iki şey olur: şaire duyduğu aşk nefrete dönüşür – “Gebersin gitsin, umrumda bile değil,” der. “Aşktan nefrete geçivermiştim.” Ve güçlü bir çekim hissettiği C de la N adında bir kadınla tanışır.   </p>
			<p class="paragraf">C de la N, zora düşmüş aristokratik bir soya mensuptur. Mağrur ve buyurgandır, sık sık asil ailesinden bahseder ve ofiste çalışanları zorlayan bir etkisi vardır. Marguerite içinse farklıdır, özeldir, “klon gibi kızlar”a [toutes ces filles faites en série] benzemiyordur. C etrafındaki herkese toplumsal ve ahlaki açıdan onlardan üstünmüş gibi davranır, onun yanındayken Marguerite kendini “erkeksi” hisseder, kendi cinsiyetini küçümseme eğilimi duyar. Yeni arkadaşına çok yakın olmasına ve onun gölgesinde kalmasına rağmen, tümüyle hakimiyeti altına girmemiştir. C ile birlikteyken “bir parçasını kendine saklamaktadır”; ne kadar yakın olurlarsa olsunlar, “hep gizli bir bahçem vardı,” der. Yani Marguerite’in hayatında iki ayrı çizgi vardır: bir yanda erkek kimliği fikriyle birlikte erkek fatma-“garçonnière” çizgisi; diğer yanda gizli bahçe, tek başına dalınan düşler, kendine sakladığı parçası. Bu dönemde “erkek ruhuna duyduğu meraktan” bahseder Marguerite.   </p>
			<p class="paragraf">Yirmi beş yaşında iş yerinden arkadaşı René Anzieu ile evlenir; “doğrudan faydası olmayan, süsleme amaçlı veya yaratıcı her şeye tümüyle karşı olan” bir adamdır Anzieu, Lacan’ın tabiriyle, “ahlaki muvazene ve sağduyulu bir emniyet” sergiliyordur. C’nin bu evlilik üzerinde etkisi olduğu kesindir, ancak onun da başka bir kasabaya tayin olmasıyla birlikte bu etki kesilmiştir. Koca olarak neden René, diye sorar Lacan. “Onu ben almasam, başkası alırdı,” der Marguerite. Bu dönem onun için sorunlarla doludur: gitgide suskunlaşır, bu kimi zaman haftalar sürer ve kıskançlıktan kıvranıp durur. Tuhaf kahkaha patlamaları olur, cinsel soğukluk yaşar ve zorlantılı bir şekilde ellerini yıkar. Çok okuduğu bir dönemdir bu aynı zamanda. Sekiz ay kadar sonra, yeni dul kalmış olan ablası Élise’in onların yanına taşınmasıyla birlikte bu kasvetli durum daha da güçleşir; Lacan “hayatının muhtemelen en belirleyici olayı” diye tarif eder bu taşınmayı.  </p>
			<p class="paragraf">Élise her konuda nasihatlerde bulunmaktadır; çok geçmeden evin başat üyesi haline gelir. Bilhassa annelik yapamayacağına yanıyordur. Rahmi alınmıştır ve kızkardeşine göre, “derin bir annelik ihtiyacı” içindedir. Élise Marguerite’e “sürekli karşı çıkar”; aşağılanan ve yerini kaybeden Marguerite buna rağmen büyük ablasının özelliklerini ve erdemlerini över. Etraflarında bulunan insanların da daha sonra onaylayacağı gibi, düpedüz yerinden olmuştur. Ablanın evin içine böyle sokulması Lacan’ın özellikle ilgisini çeker: niye bu kadar rıza gösteren bir tutum içinde olmuştur Marguerite?   </p>
			<p class="paragraf">Şartlar öyle gerektirmiş olsa bile, Marguerite’in kendi yerini işgal eden Élise’e açıktan sitem etmek konusunda güçlük çekmesi, hatta bunun imkânsız olması Lacan’a çarpıcı gelmiştir. Bu işgali öylece kabullenmiş, şikâyetlerini bir kenara bırakıp ablasıyla -Lacan’ın tabiriyle- “suskun bir mücadele” içine girmiştir. Élise’in elindeki en güçlü silahın kendi otoritesinden ziyade, kızkardeşinin vicdanı olduğunu gözlemler Lacan. Élise’in otoritesiyle girdiği mücadelenin, ablasının vasıflarını takdir edişinin ve kendi yaşadığı aşağılanmanın bir araya gelmesiyle Marguerite’in psikozu ayırıcı karakterini kazanmıştır.  </p>
			<p class="paragraf">Marguerite yirmi sekiz yaşında hamile kalır; evliliğin ardından işlerin onun için zorlaşmaya başladığından kuşkulanabiliriz, ancak ilk gerçek psikoz tetiklenmesi hamilelikle birlikte karşımıza çıkar. Artık insanların ona çamur attığına, arkasından fısıltılar döndüğüne inanıyordur; iş arkadaşları ona komplo kuruyor, sokaktan geçenler onun hakkında dedikodu yapıyor, gazetelerde ona dair anıştırmalar yer alıyordur. Marguerite bu fenomenlere yorum getirir: “çocuğumun ölümünü istiyorlar.” “Çocuk yaşamazsa,” der, “sorumlusu onlar olacak.” Tabutlar hakkında kabuslar görür, bir defasında iş yerinden bir arkadaşının bisiklet lastiklerini keser, kocasına sürahi ve ütü fırlatıp onu başka biriyle birlikte olmakla suçlar. Bu dönemki davranışına değinirken, yaşadığı “melankoliler”den bahseder.   </p>
			<p class="paragraf">Doğum trajiktir: Marguerite’in kız çocuğu ölü doğar; göbek bağıyla boğulmuştur. Bu noktada yeni bir hezeyanlı fikir billurlaşır: çocuğun ölümünden C de la N sorumludur; böylece eski arkadaşı zulmedici bir figür haline gelir. C doğumdan kısa süre sonra nasıl olduğunu sormak için onu aramış, Marguerite de bunu bir işaret olarak yorumlamıştır. O zaman tuhaf gelmiştir, ama şimdi anlıyordur. Derhal C ile haberleşmeyi keser, bir zamanlar öylesine hayran olduğu bu kadına özel bir suç atfetmektedir şimdi. Dinî faaliyetlerine de son verir. Tam bu noktada, Marguerite’in annesi hezeyana kapılır: çiftlik hayvanlarından bir tanesinin ölümünün, komşulardan birinin kötü dileklerinden kaynaklandığına emindir.  </p>
			<p class="paragraf">Marguerite otuz yaşında yeniden hamile kalır; bu sefer bunalımlıdır, kaygılıdır, yorum yapıp duruyor, etrafındaki dünyada kötücül niyetler görüyordur. Bebek Didier doğduğunda, kendini ona adar, ama hâlâ aksi ve şikâyetçidir. Her şeyin çocuğu için tehlike olduğunu hissediyordur; bir defasında bebek arabasının çok yakınından geçen bir arabanın sürücüsüyle tartışmaya girer. Bundan beş ay sonra ev halkının yönetimi Élise’e geçer; yeni üstlendiği annelik rolünün tadını çıkaranÉlise sonradan Lacan’a, Marguerite’in oğluna annelik yaparak kısırlığına teselli bulduğunu söyleyecektir. Kısa bir süre sonra René, karısının Birleşik Devletler’e iltica etmek için pasaport başvurusunda bulunduğunu öğrenir.   </p>
			<p class="paragraf">Marguerite işinden istifa etmiş ve romancı olarak şansını denemek üzere Amerika’ya gitme planları yapmıştır. Bunu çocuğu için yaptığını söyler. Durumu giderek kötüleşmektedir; otuz iki yaşındayken ilk defa hastaneye yatırılır. Altı ay süren bu ilk yatırılma esnasında, kendisinin büyük bir romancı olduğu, oğlunun ise büyükelçi olacağı fikrine kapılır. Hastane kayıtlarına göre “iyileşmeden” ayrılmıştır; hezeyanlı fikirleri devam eder: insanlar onunla alay ediyor, hakaretler ediyor, onu “ahlaksızlık”la, “ahlakı bozuk” olmakla suçluyorlardır. Çocuğunu ondan almak istediklerine emindir, fakat sebebi ve ayrıntısı belirsizdir. Düşmanlarının kim olduğu konusunda kafası karışıktır; yazgısının daha «yükseklerde” olduğuna inanıyordur, ama burası da tam belirgin değildir.   </p>
			<p class="paragraf">Bu zor dönemde, hastaneye yatırılmasındaki “haksızlığı” duyurmak için bir romancıya başvurur; bunun, onu çocuğundan ayırmak amacıyla tasarlandığına inanıyordur. Yazgı ya da çağrılma fikri kafasını meşgul etmeye devam eder; kendisine verilmiş olan özel konum hakkında daha fazlasını öğrenmesi gerektiğine karar verir. Bu amaçla Paris’e taşınır ve burada yoğun iş günlerinin ardından araştırmalar yapar, kütüphanelerde saatler geçirir, bakalorya//lisans sınavlarına girer, bol bol kahve içer ve kocası ve ablasıyla birlikte kalan oğlunu görmek için düzenli aralıklarla evine gidip gelir. Hezeyanı bu noktada iyice şekillenmeye başlar.   </p>
			<p class="paragraf">Marguerite büyük bir yazar olacağını biliyordur; savaştan, cinayetten ve ahlakın çürümesinden sorumlu tuttuğu “sanatçı, şair ve gazetecilerin işledikleri günahları ayıplamaktadır.” Sarah Bernhard ve Colette gibi şan şöhret, haz ve bencil amaçlar peşinde koşan sanatçı ve yazarlar toplumu yozlaştırıyordur ona göre.. Marguerite “hoppa annelerin umursamazlığını” ayıplar ve kendisine düşen misyonun, “halklar ve ırklar arası bir kardeşlik” yaratmak olduğunu anlar; “insanlık sevgisi”nin yeşereceği bu kardeşlikte, “kadın ve çocuklar hüküm sürecek” ve “fenalığın sonu” gelecektir. Herkes beyaz giyecek, artık savaş olmayacaktır. Bunu yazıları sayesinde, saflık ve adanmışlık yayan bir “femme de lettres et de sciences” [edebiyat ve bilim kadını] olarak başaracaktır. Peşinden, “iyi niyetin saltanatı” gelecektir.   </p>
			<p class="paragraf">O halde Marguerite’in hezeyanlı sisteminde hem zulüm teması – çocuğu tehdit altındadır – hem de büyüklük teması – toplumsal reformun amilidir o – iş başındadır. Lacan’ın Marguerite ile her gün bir araya geldiğini, dikkatli görüşmeler yaptığını, fakat Marguerite’in hezeyanının içeriğini ona ancak bir yıl sonra, göz teması olmasın diye odadaki sandalyelerin yerlerini değiştirttikten sonra söylediğine dikkat etmeliyiz. Bu sakınganlık bizi, uzun, ayrıntılı diyalog yerine çoğu zaman sormaca usulüyle konulan çabuk psikiyatrik tanılar konusunda tedbirli olmaya itmelidir şüphesiz. Hezeyanlı insanların çoğu inanç sistemlerinin ne olduğunu öylece söylemezler; bunu öğrenmek aylar, hatta yıllar süren dikkatli bir inceleme gerektirebilir.   </p>
			<p class="paragraf">Marguerite’in hedef listesinde en yukarılarda olan isimlerden biri Huguette Duflos olmuştur; onun kitaplarında Marguerite’in özel hayatının ayrıntılarını ifşa etmiş olan tanınmış yazar Pierre Benoît için çalıştığına inanıyordur. Benoît ona yardımcı olabilecek müşfik bir figürden tehditkar bir figüre dönüşmüştür; yazılarında ona anıştırmalarda bulunmakla kalmayıp, Marguerite’in çalışmalarını çalmaları, yayımlanmamış romanlarını ve not defterlerini kopyalamaları için casuslar gönderiyordur. Hatta doğrudan kendisini hedef alan <span class="CharOverride-2">L’Œuvre</span> adlı bir dergi bulunduğuna inanır Marguerite. Duflos-Benoît bağlantısının nasıl kurulduğu kesin olmasa da, Benoît’nın kitabından uyarlanan, Marguerite’in de görmüş olduğu bir filmde, karakterlerden birini Duflos canlandırmıştır.  </p>
			<p class="paragraf">Marguerite’in burada hissettiği tehdit, doğrudan kendisine değil, daha ziyade oğluna yöneliktir. Onun başına bir şey gelecek olursa, sorumlusu kendisi olacaktır: zulmedicileri vaktinde durduramadığı için, “suç işlemiş bir anne”. Lacan bu inançta söz konusu olan tuhaf mantığa işaret eder: tüm zulüm düşünceleri oğlunun zarar görmesi tehdidine dayanıyorken, oğlu gerçekten rahatsız veya tehlikede olduğunda, pek de endişeli görünmüyordu. İki defa oğlanın apandisit olduğu sanılmış, fakat Marguerite bundan pek etkilenmemiş gibiydi. Dolayısıyla, Marguerite için önemli olanın gerçek oğlu Didier’nin zarar görmesi şeklindeki ampirik olgu değil de, bir çocuğa zarar gelebileceği <span class="CharOverride-2">dü</span>şü<span class="CharOverride-2">ncesi</span> olduğu düşünülebilir; bu tuhaflık hezeyanlarda sık karşılaştığımız bir özelliktir. Başka bir vaka aktaralım. Çocukları kurtarmakla yükümlü bir anne olduğuna inanan bir kadın, “Önce çocukları düşün, sen iyi olacaksın,” diyen bir ses duyuyordur. Gelgelelim, “Kendi çocuklarımı pek düşünmüyordum aslında,” der. Hezeyan, kadının hayatında bulunan gerçek, ampirik karakterler düzeyinde değil, temsiller, fikirler düzeyinde yapılandırılmıştır.   </p>
			<p class="paragraf">Peki neden Duflos? Lacan bu soruyu ona belki yüz defa sormuştu. Marguerite ile arkadaş oldukları dönemde C de la N’in, söz konusu aktrisin teyzesiyle komşu olduğundan bahsettiğini ve böylece onu, C’nin bir bakıma cisimleştirdiği toplum içinde yükselmiş varlıklar alanına yerleştirmiş olduğunu biliyordu. Ama niye tehdit olmuştur? Bu soru en sonunda bir yanıt bulmuş gibidir. Bir gün işyerinde oğluna yönelik tehditlerin nereden geldiğini merak ederken, birisinin ağzından Duflos’nun adını işitir Marguerite. Şimdi anlamıştır. Bir önceki işinde ofiste birlikte çalıştığı arkadaşları bir defasında Duflos’yu methederlerken, kendisinin ona “orospu” demiş olduğunu hatırlar. Duflos öç almak istiyor olmalıdır. Üstelik Marguerite Paris’e geldiği sırada, bir oyun sözleşmesine ilişkin bir davaya adı karıştığı için, bütün gazetelerde Duflos’dan bahsediliyordur. Bunu gören Marguerite, “sanatçılar”ın hayatına bu kadar önem verilmesine öfkelenmiştir.    </p>
			<p class="paragraf">Duflos’nun sahne performanslarında kendisiyle alay ettiğine, dalga geçtiğine inanıyordur artık; ancak aktrisin tek başına çalıştığına inanmaz: arkasında daha güçlü birinin “desteği” olmalıdır ve bu kişi, kendisini kurtarması ve edebi kıymetini fark etmesi için başvurmuş olduğu Pierre Benoît’dan başkası değildir. İkisinin sevgili olduklarını düşünmüyor, ama aralarında kuvvetli bir bağ olduğunu hayal ediyordur. Bu noktada Marguerite’in başvurularının iki doğrultusu olduğuna dikkat çekebiliriz: önce Benoît, sonra her hafta bir sone gönderdiği Galler Prensi. Müşfik bir otorite saydığı Prens’e Platonik bir aşk duyuyordur. İlginçtir, zulmedici motifine oranla hezeyanlardaki yardımcı figürü çok daha az ilgi görür; müşfik ve destekleyici etkilerini tehlikeye atmaktan korkan psikotik öznenin, kendisini koruyanlardan pek bahsetmek istememesinden dolayı belki de.   </p>
			<p class="paragraf">Marguerite’in odası prensin fotoğraflarıyla doludur; düzenli olarak prense mektuplar ve şiirler göndermiştir. Ona kendisine destek olup, dünyayı yozlaşmanın tehlikelerine karşı uyarması için başvurmuştur. Psikiyatrist Maurice Dide, bu tür bir platonik hürmeti çok güzel tarif etmiştir; süreğen bir sadakat ve bağlılık söz konusudur, ancak herhangi bir buluşma veya cinsel ilişki talebi yoktur. Burada, onu görmek için hiçbir çaba göstermemesine rağmen “düşüncelerinin yegane nesnesi” haline gelmiş serseri şaire duyduğu üç yıllık hayranlığın yankısı vardır. Marguerite, Duflos’ya saldırmadan hemen öncesine dek, prense gönderdiği mektuplara isim yazmamıştır; Lacan bu hezeyanlı yapının kronolojisini dikkatle inceler.   </p>
			<p class="paragraf">Didier’ye yönelik tehdit hezeyanı beş yıllık bir dönemde geliştirilmiş, ancak saldırıdan önceki birkaç yıla kadar “bir şeyler yapma” ihtiyacı hissetmemiştir Marguerite. Yazdığı romanlar kaderini gerçekleştirmesi için yeterli değildir: yayımlanmaları gerekir, düşmanları bu sayede geri çekilecektir. İki roman yazar: biri Aimée adlı kadın kahramanıyla “Le Détracteur”, diğeriyse “Sauf votre respect” []; ancak yayın dünyası Marguerite’e kucak açmaz. O dönemde yaşanan birkaç hadise, bu edebi projenin onun için ne kadar hayati olduğunu göstermektedir. Duflos olayından yaklaşık altı ay önce, Colette üzerine bir makale yayımlatmak amacıyla bir gazeteciyi taciz ettiği için polise şikâyet edilmiş; gönderdiği dosyanın reddedilmesi üzerine Gallimard yayınevi çalışanlarından birine saldırmıştır. Ayrıca Pierre Benoît hakkında polise bir dizi resmî şikâyette bulunmuştur. Bu dönemde çocuğunun emniyetine ilişkin kaygıları büyüyor, oğlunun boğulduğu, öldürüldüğü ya da elinden alındığı rüyalar görüyordur. En sonunda, yazdığı romanları nihai kurtarıcısına, Galler Prensi’ne gönderir.  </p>
			<p class="paragraf">Her an oğlunun hayatına kastedileceği hissinin doğurduğu dehşet gitgide büyür. Onun başına bir şey gelecek olursa, bunun sorumlusunun kendisi olacağını tekrarlıyordur: “Suç işlemiş bir anne olurum.” O günlerde fırtına bulutlarının toplandığını söylemştir. Paris çevresine yapıştırılmış afişlerde Benoît’ya uyarılar vardır; Marguerite’i tehdit etmeye devam ederse, cezalandırılacaktır. Mart ayında büyük bir avcı bıçağı satın alır ve düşmanıyla yüzleşmeye karar verir: “Çocuğumu korumaya çalışmasaydım, benim için neler düşünürdü [<span class="CharOverride-2">she</span>]?” der.  </p>
			<p class="paragraf">Duflos’ya Nisan 1931’de, oğlunu ziyarete gideceği bir anda saldırmıştır. Zulüm girdabı uç noktasına varmış gibidir; fakat hapse girdikten kısa bir süre sonra hezeyanı söner. Hayretle, “Buna nasıl inanabildim?” diye sorar. Erotomani ve megalomani motifleri saçma görünüyordur artık. Duflos’nun ona zarar vermek istediğini nasıl düşünebilmiştir? Kızının hastaneye yatırılmasıyla birlikte yine annenin psikozu tetiklenir: komşularının kötü niyetli olduğuna ve Marguerite’in yaşadıklarından onların sorumlu olduğuna inanıyordur artık.   </p>
			<p class="yildiz"><span class="CharOverride-10">~</span>  </p>
			<p class="paragraf">Peki Lacan 1932’de bu vakayı nasıl anlamıştır? Yeni bir tanı kategorisi oluşturma fikri kadar, hezeyanın billurlaşmasıyla da ilgilenmiştir Lacan. Her bir unsur tam olarak hangi anda ilave edilmiş veya sistematikleştirilmişti? Marguerite’in düşüncelerini bir araya getiren ya da zora sokan ne olmuştu? Hezeyanlı düşünceleriyle tutarlılık sağlamak için geçmişini nasıl yeniden yazmıştı? Bellek konusunda ne tür fenomenler iş başındaydı? Mesela kilit zulmedici figürlerin hezeyanlı inançlara dahil olduğu anlara dair hatıraları niye bu kadar sınırlıydı? Kılı kırk yaran bir özenle bu ayrıntıların izini sürmüştür Lacan.    </p>
			<p class="paragraf">Ona göre etiyolojik anahtar, Marguerite’in annesi ve ablasıyla ilişkisinde yatıyordu. Abla, Marguerite için annenin yerini almıştı - ama sokulgan ve, katlanılmaz bir şekilde. Genç Marguerite’e o göz kulak oldu, daha sonra da yanına taşınıp evinin ve çocuğunun sorumluluğunu üstüne aldı. Bu korkunç yakınlık Marguerite’in bilincinden içeri alınamıyor, hezeyanının merkezkaç meyili bundan kaynaklanıyordu: tehdit, hep aile dışındaki insanlardan gelmekteydi. Élise’e edilemeyen sitem, hezeyandaki zulüm motifinde geri dönmüştü. Marguerite’in deliliği, yansıtma mekanizmasının idaresi altındaydı: tahammül edemediği fikirlerin dışarıdan geldiğine inanıyordu artık. Élise’i hedef alan saldırı, kendisine zulmedenlerin Marguerite’i hedef alan saldırıları haline gelmişti.   </p>
			<p class="paragraf">Bu güçlü abla, Marguerite’in olmayı beceremediği ve düpedüz kendi yerini alan kadın imgesini sunuyordu. Êlise René’yle ikisinin yanına taşındığında, Marguerite kendisinin evden ayrılıp, René’nin “başka biriyle hayatını kurmasına” izin vermesi gerektiğini söylemiştir: o başka biri Élise’dir, şüphesiz. Ondan nefret ediyor, fakat Lacan’ın öne sürdüğü gibi, onun gibi olmak istiyordur; bu öfke, Élise’e iltifat ederken buz kesilmesinde kendini gösterir. Kendi yerini almış olan bu ablaya duyduğu hiddeti öznel olarak üstlenemiyordur. Élise onun “en mahrem düşmanıydı,” der Lacan.   </p>
			<p class="paragraf">Vakanın yayımlanmasından yaklaşık bir yıl sonraki yazısında, şunları ilave etmiştir: “Ablasına karşı hissettiği duygu karmaşası [<span class="CharOverride-2">affective ambivalence</span>], Aimée vakasında gördüğümüz kendi kendini cezalandırma davranışlarının tümünü düzenleyen unsurdu. Hezeyanı esnasında bu sevgi dolu nefretinden doğan suçlamaları bir dizi farklı figüre aktaran Aimée, kendisini bu ilk saplantıdan kurtarma çabası içindeydi. Ama bu çaba başarısızlığa uğrayacaktı: zulmedici figürlerin her biri, hastamızın kendisi için ideal haline getirmiş olduğu bu ablanın yeni bir imgesinden, her defasında tümüyle onun narsisizmine tutsak olan yeni bir imgeden başka bir şey değildi aslında.”    </p>
			<p class="paragraf">Dolayısıyla hezeyanı, kendi saldırgan ve cinai eğilimlerinden kaçma biçimi, kendisini “sevgi dolu nefretin” zincirlerinden kurtarma girişimi olmuştu. Lacan’a göre önemli olan, Marguerite ile zulmedicileri arasındaki mesafenin ta kendisiydi. Onları iyi seçmişti: kendisinden ayrı ve erişimi dışında olan bir dünyada yaşıyorlardı ve bu mesafe, dürtülerinin bir ölçüde “gerçekleşmemesini” sağlıyordu. Dolayısıyla ilk gerçek zulmedici figür olan C de la N, tam da “diğer kızlardan” farklı olduğu için seçilmişti: o özeldi, seçkindi, biricikti. Ablasına sitemde bulunamayan Marguerite onun yerine C de la N’yi seçmişti. Çocuğunun kaybı için ablasını değil, C’yi suçlamıştı. Élise bir düzeyde bunu fark etmiştir; zira Lacan’a kendi güvenliğinden endişe ettiğini söylemiştir. Marguerite hiçbir zaman onu tehdit etmemiş yahut zulmedici yerine koymamış olsa da, Élise kızkardeşinin saldırısının hedefinde kendisinin bulunduğunu sezmiştir.  </p>
			<p class="paragraf">Ne var ki, tüm bu zulmediciler nihayetinde Marguerite’in kendi imgesinin izdüşümlerinden farksızlardı. Élise’e – ve onun ötesinde, anneye – yönelik öfkesinin ötesinde, onlara duyduğu eşcinsel sevgi yatıyordu. Onları kendi işlediği suçun ta kendisiyle itham ediyordu. Dolayısıyla saldırdığı imge, bu idealize edilmiş kadın imgesi, kendi imgesiydi. Duflos, Marguerite’in özlemini çektiği toplumsal prestij ve güç idealini temsil ediyordu. Bu kadınlara yozluk atfediyor, ama aynı şöhreti kendisi de istiyor, “grande vie” [ışıltılı yaşam] hayalleri kuruyor ve dünyayı etkilemek istiyordu. Nitekim dünyadaki kötülüklerden sorumlu tuttuğu şairlere “les amateurs de la gloire” [görkem amatörleri] derken, “amateurs” terimi kendi adı olan “Marguerite”in neredeyse anagramıydı. Duflos’ya saldırırken kendi kendisine saldırdığını, başka bir kadında dışsallaştırılmış olan kendi ideal imgesine saldırdığını savunur Lacan.   </p>
			<p class="paragraf">Peki bu hezeyan, saldırıdan yirmi gün sonra niye aniden tepe taklak olmuştur? Duflos’ya saldırdığı için mi, yoksa Lacan’ın iddia etmiş olduğu gibi, sonrasında tutuklandığı için mi? Eylemin hemen ertesinde hâlâ nefret ve sitem doludur. Ama sonra hepsi birden “kesilir”: erotomani, kıskançlık, zulüm teması ve diğerkam idealizm. Bunlar artık gerekli değildir, zira gerçek bir cezalandırmaya kavuşmuştur: artık suçlular ve kabahatliler arasındadır, ailesinden ayrıdır. Nihayetinde yasa önünde suçlu durumuna düşerek kendi kendisine vurmuş olduğunu fark eder. Lacan bundan uzun yıllar sonra, 1975’te fikrini değiştirir: Marguerite’in gerçek arzusunun cezalandırılmak olduğu fikrinin, “[vakanın] mantığını biraz fazla zorlamak” olduğunu belirtir.  </p>
			<p class="paragraf">Kendi kendini cezalandırma paranoyası kavramını sorgulamak bir yana, Lacan’ın 1932 yorumunda zaten hayati bir sorun vardır. Marguerite madem ablasının hayatına sokulmasından ve oğlunun elinden alınmasından bu kadar endişeleniyordu, hezeyanın merkezi niye tam olarak bu değildi – yani kendisine zulmedenlerin Didier’yi ondan çalmak istedikleri düşüncesi değildi? Niye vurgu Didier’yi elinden alma ve ondan kurtulma çabaları üzerinde değildi? Bir defasında Stalin için çalışan gizli polisin oğlunu alıp götüreceğini düşünmüştür; ama hezeyanlı düşünceleri çalma fikrinden ziyade zarar fikrine yönelmiştir.   </p>
			<p class="paragraf">Bu sorunun belli belirsiz bir yanıtı dipnotlardan birinde kendini gösterir; Marguerite’te oğluna dönük bir öldürme dürtüsü bulunmasının muhtemel olduğundan bahseder Lacan. Marguerite’in hezeyanındaki “merkezkaç” eğilimin ve çocuğundan köşe buçak kaçmasının bu sayede açıklanabileceğini öne sürer. Vakanın Lacan’ın fena halde ilgisini çekmiş olan özelliği de bu sayede açıklanır: Marguerite’in aniden “iyileşmesi”. Hapse girmesiyle birlikte “çocuğunu kesinkes kaybetmiştir”, ne de olsa. O halde kendisini, zulmedicisine itham ettiği suçtan dolayı cezalandırıyordu. Öte yandan, hastaneye yatırılmasının ardından onunla görüşmelere başlayan Lacan, Marguerite’in Didier’den ayrılması demek olan muhtemel bir boşanmanın sonuçlarından duyduğu korkulara dikkat çeker. Bu düşüncelerin dipnota indirilmiş olması ve Lacan’ın bunları ana metinde hiç mi hiç geliştirmemiş olması, sorunlu olduklarına işaret ediyor olabilir. Gelgelelim malzemede kendini gösteren o büyük “çelişki” – çocuğuna zarar geleceği tehlikesi – başka türlü nasıl açıklanabilir?    </p>
			<p class="yildiz"><span class="CharOverride-10">~</span>  </p>
			<p class="paragraf">Bu vaka üzerine dikkate değer bir okuma sunan ve tarihsel veriler toplayan Jean Allouch, Lacan’ın üzerinde durduğu temaların birçoğunu bir araya getiren başka bir yorum önermiştir. Anneyle kızın tetiklenmelerinin birbirine denk düşmesi noktasından yola çıkar. Kızı ne zaman gözle görülür psikoz emareleri gösterip hastaneye kaldırılsa, annenin deliliği körükleniyordur: önce Marguerite ilk çocuğunu kaybettikten sonra, ikincisinde Duflos’ya saldırının ardından. Lacan bunun üzerinde pek durmaz ve anneyi tuhaf bir şekilde konumlandırır: Marguerite’in Élise’e olan saplantısında anneden ablaya kaydırma olduğunu varsayar, ama bunu hemen hiç geliştirmez. Bunun klinik bir çıkarımdan ziyade, Freudçu teorinin gereği olduğunu hissediyor insan. Oysa, hiç değilse hezeyanlı düşüncelerinde yer alan temaların iç içeliği, annenin konumunun daha ayrıntılı incelenmesi gerektiğini düşündürmektedir.    </p>
			<p class="paragraf">Lacan’ın izahatında, annenin vaka için ne kadar önemli olduğuna işaret eden birçok ayrıntı mevcuttur. Hezeyanının ana motifinden –oğlunun zarar görmesi– bahsederken, Marguerite’in gözleri hiçbir zaman dolmuyor, bir tek annesinden bahsederken yaşlanıyordu. Annesinden –oğlundan değil– ayrılma düşüncesi onu ağlatıyor, tekrar tekrar “Ondan uzaklaşmamalıydım,” diyordu. Lacan, Marguerite için annesinin “yas” tutması fikrinden daha hayati bir şey olmadığını gözlemler Marguerite’in tezine dahil ettiği yazılar içinde yer alan romanlardan biri , çocuğunun ölümünün bir anneye neler hissettirdiğine ilişkin bir betimlemeyle sona eriyordu. Duflos’ya saldırıdan önceki aylarda yazılmıştı ve Galler Prensi’ne gönderilen metinlerdendi. Saldırıya daha yakın bir tarihte yazılmış olan bir diğerinde, ölen çocuğunun yasını tutan bir ebeveyn vardır. Keza ilkgençlik zamanında, öğretmen okulu sınavlarına girdiği dönemde arkadaşının ölmesinin, en iyi yazılarına ilham kaynağı olduğunu söyleyecektir Marguerite.    </p>
			<p class="paragraf">Bu noktada, büyük ablasının Marguerite’in doğumundan yaklaşık bir buçuk yıl sonra, beş yaşındayken ölmüş olduğunu hatırlayabiliriz. Ocağın ızgarasına fazla yaklaşmış ve annesinin gözleri önünde (Lacan versiyonu) ya da annesi ortada yokken (Didier Anzieu versiyonu) yanarak ölmüştür. Onun da adı Marguerite’tir ve Lacan’ın bu ayrıntıya vaka anlatısında yer vermemesi çok tuhaftır. Allouch’la birlikte metni yeniden okuduğumuzda, ölü çocuk ve suçlu annenin her yerde karşımıza çıktığını görürüz. İlk tetiklenmede, Marguerite’in paranoid düşünceleri, çocuğu ölecek olursa bundan başkalarının sorumlu olacağı fikrine dayanıyordu. O dönemde kocasına hem su, hem de kızgın bir ütü fırlatmıştı. Daha sonra, yayınevi çalışanına saldırısının ardından para cezası aldığında, ailesine, “kazara yangına” sebep olduğu için ceza aldığını söylemişti. Yazdığı hikâyelerden birinde, “ormanda alevler patlak verdiğinde [hayvanları nasıl] uyardığını” anlatır.   </p>
			<p class="paragraf">Hezeyanlı yapının tamamında, tehlikede olan bir çocuk ve suçlu bir anne vardır; hezeyanın amacı bir çocuğun kurtarılmasıdır aslında. Hezeyanın mantığı budur; en yüksek hedefte, anne ve çocukların hep birlikte huzur ve mutluluk içinde yaşadıkları bir dünya hedefinde bile. Allouch, mahkeme kayıtlarının asıllarından, Marguerite’in hakime oğlu değil kızı olduğunu söylemiş olduğunu ve kendi adı yerine annesinin adı olan Jeanne’i kullanmış olduğunu öğrenmiştir. Oğlunun niye tehlikede olduğunu soran Lacan’a sadece bir defa cevap vermiş, hiç düşünmeden “Beni cezalandırmak için,” demiştir. Niye peki, diye sormuştur Lacan. Çünkü o “suç işlemiş bir annedir.” Duflos’ya karşı koyması gerekmiştir, aksi halde “korkak bir anne” olacaktır. “Çocuğumu korumaya çalışmasaydım, benim için neler düşünürdü [<span class="CharOverride-2">she</span>]?” diye sorar Marguerite.   </p>
			<p class="paragraf">Oğlunun gerçek sağlık durumunun, onun için bir çocuğun zarar görmesi fikri kadar önemli olmamasında da bunun yankısı vardır. Annenin yaşadığı trajedi, kızının hezeyanında geri dönmüş gibidir. Nitekim ilk tetiklenme esnasında annesi, bir komşusunu çiftlik hayvanlarından birinin ölümünden sorumlu tutmuştur. Yani ölüm ve sorumluluk motifleri bir araya gelmektedir; Marguerite’in deliliğinde annesine dönük bir mesaj, kendi adını taşıyan ablanın ölümünün sorumluluğunu almasını talep eden bir mesaj söz konusudur sanki. Allouch’a göre, çocukla cinselliğin mevcudiyeti arasında bağlantı söz konusudur: bir cinsel münasebetin işaretidir çocuk; dolayısıyla Marguerite’in diğer kadınlara saldırılarında hedefte cinsellik vardır. Hezeyanlı düşünceleri “ahlakı bozuk” ve “hovarda” kadınlara ilişkindir ne de olsa. Ve ilk tetiklenme Élise’in gelmesiyle değil, hamileliği esnasında, insanların kendisine “ahlakı bozuk” dediğini düşündüğü dönemde meydana gelir. O halde Duflos’ya vururken sırf ablasına değil, annesine de vuruyordur. Bir gün, Lacan’ın Duflos’ya neden saldırdığını yüzüncü kez sormasının ardından, annesinde ortaya çıkmamış olan itiraf boyutunun altını çizercesine “İtiraf etsin diye” yanıtını verir:– “Je l’ai frappé pour la faire avouer.” [İtiraf almak için vurdum.]    </p>
			<p class="paragraf">Dolayısıyla Marguerite’in dişi zulmedicilerinde gördüğü yozluk ve hovardalığı anlamanın birkaç yolu vardır. Bir çocuğun ölümünün ardından cinsel ilişkiye girmek, cezalandırılması gereken bir suç olabilir. Ama ilk Marguerite’in elbisesi alev aldığı esnada annenin orada olmayışı da bağışlanmaz bir hata olarak, tüm o “hoppalık”, “hovardalık” ve “kötülük” imleyenlerinin etrafında döndüğü nokta olarak yorumlanmış olabilir. Bu durumda, hezeyan yoluyla, annenin sembolize edilemeyen parçasını, “ilgisizliğiyle” bir çocuğun ölmesine izin verebilen parçasını adlandırma yönünde bir girişim olmuştur. Annenin hoppalığı çocuğun ölümüne yol açmış, Marguerite de kendisine annelerde hoppalığın kökünü kazımak gibi bir misyon biçmiştir.   </p>
			<p class="paragraf">Demek ki kilit motif, bir annenin bir çocuğun ölümünden sorumlu olmasına ilişkindir. Bu noktada, büyüme döneminde Marguerite’in yanlış bir şey yapmasının imkânsız olduğunu hatırlayabiliriz: ne kadar yaramazlık yaparsa yapsın, annesi onu yine de seviyordu. Lacan’ın Marguerite için “Aimée” (“Sevilen”) adını seçmesi, bu yükün önemini yansıtıyor olabilir. Ne yaparsa yapsın yanlış bir şey yapmayan bir çocuk nasıl sağ olabilir ki: sanki başka biriymiş ya da başka bir şeymiş gibi, onu insanlıktan çıkaran bir durumdur bu. Marguerite’ın ölmüş çocuğun imgesinin ağırlığı altında kalması demektir; aynı adın verilmesi de bu atanmanın altını çizmiştir. Allouch’un belirttiği gibi, Marguerite için katlanılmaz bir konum olmuştur bu; zulüm hissinin de (sizin aracılığınızla başka birinin sevilmesinden daha zulmedici ne olabilir?), hayatta bir misyonu olduğu hissinin de (ölmüş ablanın yerini alma misyonu) kaynağı buradadır.   </p>
			<p class="paragraf">Yanarak ölmüş bir kız çocuğun yedeği olma fikri, Marguerite’in içinde yetiştiği uzamın karakteristik özelliği olmuş ve çocuk sahibi olmasıyla birlikte hezeyanlı motifler infilak etmiş olabilir. Élise Marguerite ve kocasıyla birlikte yaşamaya başladığında, Marguerite’in evi ve çocuğu ona teslim etmiş olması Lacan’ı şaşırtmıştır; ama böylece Marguerite’in hem ablasına sahip olmadığı bir çocuk verdiğini, hem de imkânsız bir konum olan annelikten vazgeçtiğini fark ettiğimizde, bu seçim biraz daha anlam kazanır. Yükümlülüğünü ona teslim eden Marguerite, Élise’in mahrum kaldığı çocuğun yerine yenisini koymuştur; Élise de Marguerite’e Didier’nin onun için avuntu olduğunu, başka bir deyişle yedek bir çocuk olduğunu söylemiştir. O halde, ilk hamilelikte psikozun tetiklenmesine katkıda bulunan unsurlardan biri de, bilinçdışında başka birisi için bebek doğurduğunun kabulü değil midir?   </p>
			<p class="paragraf">Allouch’a göre Marguerite’in deliliği, ölü kardeşin yerini almanın imkânsızlığını temsil ediyordur; zira beraberinde annenin ölümden sorumlu olduğunun yadsınmasını getirecektir bu. Nitekim bu ailede tüm çocukların neredeyse peşi sıra doğmuş olduğuna, ölen çocuk için yas tutulacak zaman bırakılmadığına dikkat edelim. İlk Marguerite 1890 Aralık’ında ölmüş, 1891 Ağustosu’nda bir çocuk ölü doğmuş, Marguerite ise 1892 Temmuz’unda doğmuştur. Lacan ilk çocuğun ölüm tarihini yanlışlıkla annenin Marguerite’e hamile olduğu zamana yerleştirir ve bu hatanın kendisi manidardır; adaşının yaşadığı trajedinin Marguerite için ne kadar önemli olduğuna işaret eder. Burada deliliğin hedefi kısmen anneden gelecek bir ifşaat, bir itiraftır yahut annenin yas tutamayışına dönük bir suçlamadır. Nitekim yas bu vakada hem anne hem de kızı için sadece yakınsanan bir nokta olarak mevcut gibidir.  </p>
			<p class="paragraf">İfşaata dönük bu hareket vakanın tamamında mevcuttur. Marguerite’in çocuğuna kurulan kumpası ve Duflos gibi kadınların yozlaşmışlığını duyurması gerekiyordur. Halkın ve otoritelerin olup biteni öğrenmesi gerektiği için siyasetçilere, yayıncılara, polise ve sivil otoritelere başvurur. Allouch’a göre bu başvuruların ufkunda bir protesto vardır: suçlu bir anne nasıl olur da çocuk sahibi olabilir? Dolayısıyla psikoz, annenin kabul etmediği şeyi ifşa eder ve anne bir düzeyde kızının mesajını almış gibidir: kendi hezeyanlı patlamalarının zamanlaması buna işaret eder. Hatta kapatılmanın ardından ortaya çıkan “iyileşme”yi, Allouch’un belirttiği gibi, hapsedilmekten ziyade, kızına onu işitmiş olduğunu gösterircesine annede beliren tetiklenmenin bir sonucu olarak düşünemez miyiz?   </p>
			<p class="yildiz"><span class="CharOverride-10">~</span>  </p>
			<p class="paragraf">Marguerite’in hastanede kaldığı dönemde, Joan (Jean) Dark’ın hayat hikâyesini ve Ophelia’nın ağzından Hamlet’e yazılmış mektuplar yazmak istediğini öğreniyoruz. “Jeanne” annesinin adıdır elbette; <span class="CharOverride-2">Hamlet </span>ise suçlu bir annenin ve annenin görmezden geldiği ölümün öcünü alma yüküyle yüz yüze kalan bir çocuğun bulunduğu bir oyundur. Bu edebiyat projeleri hakkında daha fazla ayrıntı yok maalesef; ama Lacan’ın, Marguerite’i yazmaya teşvik ettiğini biliyoruz. Marguerite’in çocukluk duygularına dair anlayışının, doğa coşkusunun, romantik platonizminin ve toplumsal idealizminin, yaratıcı faaliyetlerinin motoru olduğunu ve psikozu tarafından üretildiğini düşünmüştür Lacan. Marguerite’te öyle bir “jouissance” vardır ki, “quasi sensible que lui donnent les mots de sa langue”; kendisine “une amoureuse des mots” diyordur nitekim. Eserlerinin başarı kazanması için sadece “toplumsal yardım”a ihtiyacı vardır; fakat Lacan’ın belirttiğine göre, Ste-Anne’da durumu iyiye gittikçe yazılarının kötüye gitmiştir.    </p>
			<p class="paragraf">Lacan’ın çalışması şaşırtıcı zenginlikte bir klinik belgedir; hem geleneksel psikanalitik biyografinin, hem de yapısal psikoz teorisinin araçlarıyla okunma davetinde bulunur. Mesela Marguerite’in hamileliklerine bakalım. Yapısal bir bakış açısı uygulayıp, bu hamileliklerin onun için babalık sorusunu doğurmuş olduğunu düşünebiliriz. Bunun sembolize edilememesiyle birlikte, psikoz tetiklenmiştir. Ya da her hamileliğin onun için annenin hamilelikleri ve bunların ne anlama geldiği sorusunu doğurmuş olduğunu, bir çocuğun zarar görmesinden dolayı anneye yöneltilen suçlamayı yeniden canlandırdığını düşünebiliriz. Bir ölçüde uyuştukları için, bu iki –ve diğer– perspektifler arasında seçim yapmamız gerekmez aslında. Marguerite’in hamileliklerle birlikte aciliyet kazanan temel sembolizasyon sorunu, hezeyanlı yapının yerleştirildiği deliği açmıştır.    </p>
			<p class="paragraf">Burada her iki perspektifi de bir araya getiren tuhaf bir ayrıntıya dikkat çekebiliriz. Marguerite’in çocukluğuna ilişkin sayılı anekdottan bir tanesinde, bir boğa (“taureau”) tarafından kovalanması söz konusudur. Aile üyeleri, Marguerite’in, onlara yetişmek için bir tarlanın içinden geçen kestirme bir yoldan giderken, bu ürkütücü yaratık tarafından kovalandığı talihsiz maceradan sık sık bahsetmişlerdir. Allouch, serseri şaire verilen “poétereau” adında, “taureau”nun tekrarlandığına dikkat çeker ve bunu baba figürüyle bağlantılandırır. Daha sonra Lacan’a anlatacağı rüyalarında boğa kadar engerek (“vipère”) de görür sık sık – “père” (“baba”) sözcüğünü içeren bir sözcük. Bu motifleri birbirine bağladığımızda, “eau” fonemiyle baba arasında bağlantı kuran bir zincir ortaya çıkar.   </p>
			<p class="paragraf">Peki yazdıklarında, ölmüş veya tehlike altındaki bir çocuk imgesiyle su imgesinin neredeyse sistematik bir şekilde yan yana getirildiğini görmüyor muyuz? Ne zaman çocuk motifinden bahsetse, ya aynı cümle içinde ya bir sonrakinde bir su (“eau”) tasviri geliyordur peşinden. Dolayısıyla “eau” imleyeni ve “taşkın” gibi türevleri, hem babaya yapılan bir başvuru olarak, hem de yangın söndüren bir şeyin akla gelmesi olarak anlaşılabilir. Her iki düzeyde de, annenin denetimsiz arzusuyla meşguliyet söz konusudur. Amerika’ya kaçış projesinde bile aynı mantığın geliştirilmesinin söz konusu olduğu tahmininde bulunabiliriz: ailesiyle arasına su konulması demek olacaktır bu, ne de olsa. Oğlu Didier, yıllar sonra psikanaliz eğitimi aldıktan sonra, bilinçdışı bir bedensel sınıra ilişkin “deri ego” kavramını ortaya atmasıyla tanınacaktır. Bu annenin aşırı koruyucu bakımıyla bağlantılandırılmıştır; ancak “moi peau” sözcüğünde, anne için öylesine önemli olmuş olan “eau”yla da karşılaşmaz mıyız?   </p>
			<p class="paragraf">Annenin arzusunu düzenleme gayreti, adaşın ölümünün doğurduğu travmaya karşı oluşan “saplantının” kendisinde önemli bir unsurdur. Bir düzeyde bunu sırf biyografik açıdan anlayabiliriz –üzerine bindirilen yük, aynı ismin seçilmesi, vs.–, ancak ilk Marguerite’in ölümünün taşıdığı önemin annenin arzusunu yorumlamanın bir yolu olması ihtimali de vardır. Fallik anlamlandırma olmadığında onun yerini ölmüş çocuğun imgesi almış, öyle ki annenin ruh halleri ve davranışlarını anlamlandırma sorusuyla yüz yüze kaldığında, açıklama olarak geçmişteki o konuşulmayan olaya başvurmuş olabilir Marguerite. Bu durumda o travmatik sahne merkezî, tanımlayıcı bir anlamlandırma olarak tesis edilmiş, kendi hamileliklerinin bir tür anlam nakli gerektirdiği anlarda yeniden canlandırılmıştır.   </p>
			<p class="paragraf">Bu vaka bize muhatap konumunun psikozda ne kadar önemli olduğunu da göstermektedir. Marguerite’in gösterdiği gayretin büyük bir kısmında iletişim kanalları oluşturmak söz konusudur: Pierre Benoît’yla, yayınevleriyle, Galler Prensi’yle ve şüphesiz Lacan’la. Bu genç psikiyatristin, kapatılmasının ardından bir buçuk yıl boyunca hemen her gün ziyaretine gelmiş olması kuşkusuz onun için anlamlıydı; keza Lacan’ın daha sonra geri vermesi gereken yazılarını bulamadığını itiraf etmiş olmasının da bir etkisi olmuş olmalıdır. Süreğen bir muhatabı olması Marguerite için hayati önemdedir; şiddet içeren eylemlerine baktığımızda, hepsinin iletişim hattının aksadığı anlarda, ürettiklerini Öteki’ne aktarmayı başaramadığında meydana geldiklerini görürüz.   </p>
			<p class="paragraf">Sonrasında en kalıcı muhatabı Tanrı olmuştur belki de. 1975’te, hayatının sonlarına doğru, “dua etmek beni her şeyden koruyor” (“la prière me sauve de tout”) demiştir. Ölülerin ruhları için dualar okuyordur ve bir gün Didier’ye sırrını açar: “Tanrı’nın seçtiği kişi” (“l’élue de Dieu”) olmuştur. Bu annesinin kızlık soyadını –Donnadieu– anımsattığı gibi, bir zamanlar Kıta psikiyatrisinde büyük tartışmalar doğurmuş, Marguerite’i sınıflandırmak için de kullanılmış bir tanı kategorisi olan erotomani üzerine yeni bir perspektife de işaret etmez mi? Erotomanide hakim motif sevgi –kendisinin başka birinin sevgi nesnesi olduğu inancı– olsa da, iletişim teması da bir o kadar önemli değil midir? Nihayetinde erotomanide özne sevgiye inandığı gibi, bu sevginin iletilmekte olduğuna, kendisine belli edildiğine de inanmaz mı? Bu manada sevgi deneyiminin merkezine bir iletişim kanalı kurulur. Ve bu hitap edilme fikri erotomaninin, özel bir statü verilmesi gerekmeden, klasik psikozlar arasına yerleştirilmesini sağlar.    </p>
			<p class="paragraf">Marguerite’in görece stabil olduğu dönemler, bu iletişim kanalının açık kalmasının sonucu olmuş olabilir: serseri şaire gönderilen mektuplar, dergilere gönderilen makaleler, Galler Prensi’ne gönderilen soneler. Yazma faaliyetinin kendisi blli ki çok önemliydi; yazmanın onun için istisnai bir konum alma fikriyle bağlantısı olduğunu da düşünebiliriz. Duflos’ya saldırıdan önceki yıllarda, her şeyi değiştirecek bir edebiyat kadını olduğuna inanıyordur. Nitekim Ste-Anne’dan sonra da, aile içinde veya onlardan öte bir yerde duran bir muhataba mektuplar yazmaya devam etmiş olduğunu tahmin edebiliriz.   </p>
			<p class="paragraf">Marguerite çocukken de imtiyazlı, özel bir çocuk olmuştur; fakat tetiklenmeler ölmüş çocuğun yerine atanmanın onun için katlanılmaz olduğunu gösteriyorsa şayet, hayatının sonunda aldığı konum, “seçilmiş kişi” konumu da yine istisnai bir yere işaret etmektedir. Artık annesi için değil, Tanrı için biriciktir; Lacan’la diyaloglarında “gizli bahçe” olarak bahsettiği, paylaşmamayı tercih ettiği, ama onun için esas olan parçası, bu biricik yer miydi acaba?   </p>
		</div>
	</body>
</html>