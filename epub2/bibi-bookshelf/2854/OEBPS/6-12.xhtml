<html xmlns="http://www.w3.org/1999/xhtml">
	<head>
		<title>6-12</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:dbad7b6b-244c-45e6-9cd2-ece8b7dcb6ca" name="Adept.expected.resource"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-13">12. Psikozla Çalışmak  </p>
			<p class="paragraf">Psikanalitik bir psikoz teorisi, psikotik öznelerin psikanalizi anlamına gelmez. Sadece psikanalitik araştırmadan çıkan kavramların, klinik psikoz vakalarını düşünmek ve klinik çalışma için stratejiler geliştirmek konusunda bize nasıl yardımcı olabileceğini gösterir. Yıllar içinde bu tür bir çalışma için –tıpkı nevrotiklerde ortaya konulduğu gibi –kurallar belirlemeye kalkan muhtelif çabalar hep başarısızlığa uğramış, teknik konusundaki kafa karışıklıklarının artmasına yol açmıştır. Aksi yönde bazı örnekler olsa bile, bu tür bir çalışmanın formülü yoktur. Psikanalist Colette Sepel’in belirttiği gibi, psikotiklerin psikanalizi diye bir şey yoktur: sadece bir psikanalist ve bir psikotik vardır. Aralarındaki ilişkide olup bitenlerin her vakada yeniden düşünülmesi ve icat edilmesi gerekir. 1950’lerde bu gayet iyi biliniyordu, ama günümüzde tek bir doğru yol bulunduğu yönündeki baskılar giderek artmaktadır.   </p>
			<p class="paragraf">Ne var ki, psikanalitik olsun olmasın her tür klinik çalışmanın birçok farklı unsura duyarlı olması gerektiğini önceki bölümlerden öğrenmiş olmalıyız. Psikoz, bir baba figürüyle veya üçüncü tarafla karşılaşmayla tetiklenebiliyorsa, klinisyenin bu konumdan kaçınması ihtiyatlı olacaktır: otorite figürü ya da efendi konumundan, uzman konumundan. Psikanaliz tarihinde erkenden farkına varılmış gerçeklerden biri, bazı insanların analize veya terapiye başladıktan sonra delirdikleridir; bilhassa klinisyen guru benzeri bir konum benimsediğinde. Analistin suskunluğunu koruması, öznenin hiç anlam veremediği esrarengiz yorumlar, serbest çağrışıma koşulsuz davet, tüm bunlar örtük bir psikozu tetikleyebilir; literatür bu tür örneklerle doludur. Analist bilgili uzman konumuyla ne kadar özdeşleşirse, hasta için tehlike de o kadar artmaktadır.   </p>
			<p class="paragraf">Bunun tam zıddı olan pozisyon, 1960 ve 70’lerdeki bazı terapi topluluklarının [<span class="CharOverride-2">therapeutic community</span>] gösterdiği başarıları açıklamaktadır. Buralarda klinisyenler kasten otorite rolünden kaçınmış, ruh sağlığının geleneksel hiyerarşileri çökertilmiştir. Psikiyatrist veya terapist hastayla aynı düzeydedir; aynı yaşam alanlarını, yemek zamanlarında aynı masayı, aynı gazeteleri ve sigaraları paylaşırlar. Böylece özne sembolik ilişkilerle yüz yüze kalmaya zorlanmaz, bunun yerine imgesel ilişkilere ayrıcalık tanınmış olur. “Doktorlar” ile “hastalar”, “biz” ve “onlar” arasında katı bir asimetri bulunduran yapı ve durumlardan uzaklaşma çabası vardır. Bu tür toplulukların hepsinde kurallar olmuştur, ama klinisyenler ders veren otoriter tavırlar içine girmemeye çalışmışlardır. Ebeveyn değil, akran olacaklardır.    </p>
			<p class="paragraf">Bugün faaliyet gösteren hemen her terapist veya analist psikotik öznelerle çalışacak, ama daha önce savunduğumuz gibi, dengelenmiş psikoz biçimlerinin ağırlığı yüzünden, genellikle ne klinisyen ne de hasta bunun farkında olacaktır. Günümüzde birçok klinisyen, 5. Bölüm’de anahatlarını çizmeye çalıştığımız geleneksel anlamda tanı koymayı öğrenmeden,gittikçe genişleyen etiket labirentinde kaybolup gitmektedir: kişilik bozuklukları ve karakter tipleri, bağımlılıklar, sosyal fobiler, mevsimsel duygulanım bozukluğu, vs. Bugünlerde hiyerarşiden kaçınan terapi ortamının gayet gevşek ve destekleyici olması, bu vakaların birçoğunun hiç tetiklenmeden kalmasının açıklamasıdır; klinisyen de neyle çalıştığını adlandırmak için çoğu zaman bu etiketlere başvurmaktadır.   </p>
			<p class="paragraf">Terapi ortamında efendilik konumlarından kaçınmak, kimi zaman söylemesi yapmaktan kolay bir şeydir. İyi niyetli bir klinisyen, terapide bilinçli bir şekilde arkadaşça ve destekleyici bir tutum benimsemesine rağmen, hastaya belli bir dünya görüşü dayatan yorumlarda bulunabilir. Bu dünya görüşü kendi teorik dogmalarından da kaynaklanıyor olabilir, kişisel önyargılarından da. Pierre Aulagnier’nin uyardığı gibi, başka birini onun olmayan bir hakikati paylaşmaya zorlamak, şiddet içerir. Bunu bazen iş işten geçtikten sonra fark ederiz; hastanın verdiği tepkiler ona deneyimine sadık olmayan bir şeyler dayatmış olduğumuzu gösterir: hasta bizim gibi düşünmeye başladığında kendi kaygımızın azalacağı hissine kapılabiliriz ne de olsa. Psikoz terapisinde, hastaya “nasıl düşünmesi” gerektiği konusunda modeller dayatan kılavuz mahiyetinde programlara her zaman büyük bir iştah duyulmasının bir sebebi budur. Bunların bazıları kullanma kılavuzu gibidir; terapi sanki edilgen bir alıcı üzerinde uygulanan bir doğru düşünme tekniğinden ibaretmiş gibidir.   </p>
			<p class="paragraf">Her hasta için başka bir tedavi icat edilmesi gerektiğini kabul etmektense, mekanik bir yöntem uygulanabileceğine inanmak çok daha kolaydır elbette; psikoza ilişkin terapi yaklaşımlarının tarihi de birbirinden temizce ayrılan akımlar gösterir: bir yanda hastayla araya mesafe koymayı hedefleyen, teknik prosedür ve kurallara vurgu yapan akımlar, diğer yanda psikozla karşılaşmada terapistin varlığını bahis konusu yapan akımlar. Marguerite Sechehaye’in belirttiğine göre, terapide “varoluşsal bir bahis” söz konusudur. Her iki gelenekte de kolayca alaya alınabilecek aşırı uçlar bulunur; bir bakıma, birinin terapistin güvenliğini sağlama almak etrafında oluşturulmuş olduğunu, diğerinin ise daha çok hasta odaklı olduğunu söyleyebiliriz. Bu ikinci gelenekteki terapistler, hastayı doğrudan veya alttan alta kendi dünya görüşümüze uyumlandırmaya çalışmanın tehlikelerine karşı sık sık uyarılarda bulunmaktadır.    </p>
			<p class="paragraf">Hastaları “normalleştirme”ye ve ortak saydığımız bir gerçekliğe uyumlandırmaya çalışmanın her zaman büyük bir tehlikesi vardır. Frieda Fromm-Reichmann’ın ifade ettiği gibi: “Şizofrenlerle psikoterapide olumlu sonuçların önünde duran ve doğrudan terapisti sorumlu tutabileceğimiz belki en büyük tehdit, birçok terapistin şizofren hastaların topluma uyarlanması denilen mesele karşısında takınmaya alışık olduğu tutumdur. Birçok şizofren hastanın iyileşmesi, psikoterapistin alışıldık tavır ve önyargılardan muaf olmasına bağlıdır. Bu hastalardan, kültürümüzde adet olan gereklere alışıldık bir şekilde uyum sağlamaları yönünde bir rehberliği kabul etmeleri istenemez, istenmemelidir. Bu insanlar, komşularının, ailelerinin ve kamuoyunun onayından bağımsız bir şekilde, komşularına zarar vermeden, kendi doyum ve emniyet kaynaklarını bulabilir hale gelirlerse, terapist ancak o zaman şizofreniyi tedavi konusunda görevini yerine getirdiğini hissetmelidir.”   </p>
			<p class="paragraf">Bu sözler, yazıldıkları 1940 yılında ne ölçüde doğruysa, bugün de bir o kadar doğrudur. Nitekim, bazı terapi geleneklerinde tam da bu önyargıları besleme tehlikesi doğuran bir modele doğru ilerleme vardır. Bu gelenekler için terapi geri beslemeyle ilgilidir; psikotik özne terapiste duygu ve düşüncelerini ifade ettikçe, terapist de bir tür hazne gibi iş görmelidir, öznenin düzensiz görünen iletişimlerinin işitilebildiğini göstermeli ve bu iletişimleri işlenmiş halleriyle hastaya geri göndermelidir. Bu ilişkideki insan teması faydalı olabilir elbette, ama hastaya belli bir anlamın, hastanın geçmişinden ziyade pekala “hazne”nin geçmişiyle ilgisi olabilecek bir anlamın dayatılması tehlikesi vardır. Bu tür terapileri karikatürize etmediğimi umuyorum. Yardım sağlayan ve beceriyle yürütülen vakalar mutlaka vardır; ama terapistin dili ve dünya görüşüne vantrolokluk yapan “robotlar” üretmeleri de mümkündür.   </p>
			<p class="paragraf">Topluma uyarlanma vurgusunun taşıdığı başka tehlikeler de söz konusudur; mesela birçok psikotik öznenin geliştirmiş olduğu eşsiz ve kendilerine özgü formüllerin göz ardı edilmesi. Önemli olan, birine nasıl yaşaması gerektiğini söylemek değil, geçmişinde ona nelerin, ne gibi özdeşleşme veya idealizasyon noktalarının, ne gibi faaliyet ve projelerin yardımcı olduğunu bulmaktır: Hezeyanlarında yahut aile geçmişlerinde güvenilir ve sağlam olan nedir, teşvik edilip destek olunacak ne gibi “iyi nesneler” vardır orada? Terapist, özneyi toplum tarafından değer verilen, ama sembolik bir pozisyonu devreye soktuğu için hiçbir desteği bulunmayan bir takım faaliyetlere veya ilişkilere zorlarsa, topluma uyarlamanın sonuçları sahiden felaket olabilir.   </p>
			<p class="paragraf">Birine mesela bir işe girmesini veya biriyle çıkmasını önermek kimi vakalarda sorun yaratmayabilir, ama kimilerinde psikoz tetikleyebilir veya psikozu şiddetlendirebilir. Bu durumlarda özne ya sembolik bir pozisyona ya da Öteki’nin arzusuyla karşılaşmaya itilir (çalışanları için patron olmak, bir kadın için erkek olmak gibi) ve bunun beraberinde getirdiği simgeselleştirmeyle baş edemeyebilir. Keza “başarıyı yakala” ya da “harekete geç” gibi toplumsal buyruklar da terapistin özneyi, özne için hiç gerçekleşmeden kalması, daima gelecekte konumlandırılması elzem olan bir faaliyete teşvik etmesine yol açabilir. Burada Schreber’in gelecekte yaratacağı yeni ırkı ya da Aimée’nin, yazma faaliyetinde bulunmasına rağmen, başlıca edebi eserlerini müstakbel projeler olarak konumlandırmasını düşünebiliriz. Freud buna psikotik fenomenlerin asimptotik boyutu olarak değinmiş, 1950’lerin Amerikalı psikiyatristleri de, gerçekleşmeden kalan ideallere dönük ilgi sayesinde tetiklenmemiş psikozların dengede kalabildiği fikriyle yine bu boyutu tanımışlardır. Gelecek boyutuna daima yer ayrılmalıdır. Mesela platonik bir aşk, kişinin yıllarca dengede kalmasını sağlayabilir ve gerçekleşmemesine saygı gösterilmelidir.   </p>
			<p class="paragraf">Burada gerçek bir diyaloğa açık olmak çok önemlidir; terapistin özneye “yanlış” düşündüğünü veya dünyayı doğru algılayamadığını gösterme girişimlerinden kaçınması gerekir. Böylece psikoz tedavisi, paradoksal bir şekilde, klinisyenin özne için en iyisinin ne olduğunu önceden bildiği fikrine yaslanan “ruh sağlığı”anlayışının geleneksel parametrelerinin dışına yerleşir. Kurt Eissler’in yıllar önce belirttiği gibi, “Şizofren hastayla ilişkisinde terapi kaygılarıyla meşgul olan bir psikiyatristin yaklaşımı başarısızlığa mahkumdur, zira terapi bir şeylerin mutlaka ‘iyi’ ya da ‘kötü’ olması demektir.”    </p>
			<p class="paragraf">Keza, bu tür bir çalışmaya kalkışan herkesin, yardımcı olma veya başkalarını iyileştirme konusunda kendi fantazilerini sorgulaması yerinde olacaktır. Lewis Hill’in belirttiği gibi, “‘İnsanlara yardım etme’ lafında, kendini üstün, hastaları küçük gören bir konuma yerleştirme güdüleri, tahakküm ve denetim güdüleri, hastaları önceden belirlenmiş davranış kalıplarına zorlama güdüleri, hatta marazi bir fedakarlık ve kendini cezalandırma yoluyla saygınlık kazanma güdüleri saklanıyor ve dışavuruluyor olabilir.” Psikotik özne bunu çok çabuk anlayabilir ve haklı olarak kuşkuya kapılır. İlk görüşmenin ardından terapistine itiraz eden şizofren bir kadının dediği gibi: “Beni önemsediğinizi nasıl söylersiniz, daha yeni tanıştık?” Hem terapist sıkıntı yaşayan tüm insanları önemsiyorsa şayet, önündeki hastanın özgüllüğünü nasıl fark edebilir ki? Bu durumda çalışmasının arkasında, hastalarını işitmesini önleyecek bir kurtarma fantazisi yatıyor olacaktır.   </p>
			<p class="paragraf">Bu bağlamda, hastayı işlerin düzeleceği konusunda rahatlatmak, kendi kendini rahatlatmanın bir yolundan ibaret olabilir. Psikotiklerle yapılan terapi çalışmalarında yaygın bir durumdur bu; günümüzdeki genel eğilimin, bir analistin tabiriyle, “doktor-hasta ilişkisinin tahrif edilmesinin” çoğu zaman üzücü sonuçları olacaktır. Hastaların çabucak farkına vardığı bu samimiyetsizlik, çevrelerine duydukları güvensizliğin onaylanmasına yol açacaktır olsa olsa. Freud’un meslektaşı Johan van Ophuijsen’e yazdığı bir mektupta bu hassasiyetin yankısı vardır: “Sana tavsiyem, terapiye ilişkin hırslarını bir kenara bırakarak ne olup bittiğini anlamaya çalışman. Bunu yaptığında terapi kısmı kendiliğinden çözülecektir.” Hastayı kurtarma arzusu insana önemli ve değerli olduğu hissi verebilir, ama nihayetinde terapiyi tehlikeye atar. Lewis Hill’in belirttiği gibi, terapist “yardım etme itkisinin hastanın işine yarama isteği kadar verimli olmadığının” farkında olmalıdır.  </p>
			<p class="yildiz"><span class="CharOverride-10">~</span>  </p>
			<p class="paragraf">Psikotik öznelerle çalışmanın formülü veya reçetesi olmasa bile, denge bulma ihtiyacına, telafi ihtiyacına ve simgesel, imgesel ve gerçeği birbirlerine bağlamanın biricik, bireysel yollarını bulma ihtiyacına saygı gösteren stratejiler geliştirmeyi umabiliriz. Kendi anlamımızı dayatmadan kişinin anlam yaratmasına ve ona eziyet eden zihinsel veya fiziksel uyarımlarla baş etmenin yeni yollarını oluşturmasına yardımcı olabiliriz. İncelediğimiz üç vaka öyküsünü yeniden düşünürsek, hayatlarına ilişkin diyalog yoluyla ortaya çıkabilecek ayrıntılı bilginin bu noktada bize nasıl ipuçları verebileceğini hayal edebiliriz. Mesela mektup ilişkisinin büyük önem taşıdığı Aimée’yle çalışırken, buna bir şekilde devam etmesini teşvik etmek söz konusu olabilirdi: kariyer yapmak yoluyla ya da belki her gün veya her hafta analiste yazmasını isteyerek. Yazılı iletişim kanalı kapandığında neler olduğunu hatırlıyoruz: mektuplarını muhatap alacak kimse kalmadığında, Madam Duflos’ya saldırmıştı.  </p>
			<p class="paragraf">Aimée’nin bulduğu çözümde, istisnai bir konum, Tanrı tarafından “seçilmiş kişi” olma konumu üstlenmenin de söz konusu olduğu hipotezinde bulunmuştuk. Bunu dünyaya ilan etmemiş, büyük ölçüde kendine saklamıştı. Analistin de, onun kendi konumunu eşsiz olarak görmesine izin veren bir yolla, bu konumu onaylayıp desteklemesi mümkündür. Burada onun kendisini analistin özel öğretmeni olarak görmesini teşvik etmek söz konusu olabilirdi ki bir bakıma kesinlikle doğrudur bu. Her hasta analiste bir şeyler öğretir; bunu nevrotiğe söylemenin gereği olmayabilir, ama kimi zaman psikotik kişiye söylemek için iyi nedenler vardır. Analist öznenin, bu öğretme ve öğrenme boyutunu fark etmesini sağlayacak yollar bulmasına yardımcı olabilir.    </p>
			<p class="paragraf">Sergei Pankejeff vakasında hem dengelenme hem de aktarım konusunda bir ipucumuz var. En dengeli olduğu dönem, kaşif Freud’un meslektaşı konumunda olduğu dönemdir. Bu onun simgeselleştirilemeyen o sorudan, bir babanın oğlu olmanın ne demek olduğu sorusundan kaçınmasını sağlamıştır; dolayısıyla klinisyenin baba konumundan kaçınıp, psişik hayat üzerine birlikte giriştikleri araştırma çalışmasını vurgulaması çok daha iyi olurdu şüphesiz. Bu imgesel konumun, yaşadığı bedensel sorunlar üzerinde bir etkisi olacağı ve fiziksel semptomlarının onu bu kadar meşgul etmeyeceği öne sürülebilir. Dolayısıyla özneyle analist arasındaki terapi ilişkisi, bir özdeşleşme pozisyonunun oluşturulabileceği bir uzam haline gelecektir: meslektaş pozisyonunun.    </p>
			<p class="paragraf">Fiziksel gövdeden bir tür bilgi gövdesine kayma ihtimali de vardır burada. Pankejeff psikanaliz ve edebiyata hayrandı ve her iki alanda da kapsamlı bilgiye sahipti. Meslektaş konumu muhafaza edilebilmiş olsaydı, fiziksel gövdesine ilişkin bitmek tükenmek bilmeyen –ve ona onca acı çektiren– sorgulamalarının başka türlü bir bilginin sorgulanmasına doğru kayması mümkün olabilirdi belki: gövdeye ilişkin tıbbi bilgi yerine, psikanalitik, edebi ya da felsefi bilgi gövdesi mesela. Böyle bir incelemede soruların kapatılmaması, anlamı sınırlandıracak sembolik işlemin yokluğunda Pankejeff’in dünyasında daima bir soru işareti bulunacağının bilinmesi önemli olurdu. Bunun zulmedici olmayan verimli yollardan işlenmesi, terapinin hedeflerinden birini oluşturabilirdi.   </p>
			<p class="paragraf">Shipman’a gelince, malzeme terapinin pek mümkün olmayacağını gösteriyor olsa bile, vakadan yalıtabileceğimiz birçok ayrıntı var yine de. Anne tarafındaki bir özdeşleşmenin bir ölçüde dengelenme sağlamış olabileceğini ve “Doktor” rolünün onun için istisnai bir konum üstlenme yolu olduğunu tahmin edebiliriz: annesinin mahrum kaldığı Doktor olma konumudur bu belki de. Shipman vakası, psikozun “normal” hayatla, iş ve aile sahibi olmakla, cemiyette saygınlık kazanmakla ne kadar uyum içinde olabildiğini göstermektedir:. Cinayetlere gelince, burada asıl soru şudur: Shipman’ın işlediği suçlar psikozunun asıl biçimi miydi, yoksa aksine, dış olaylarla parçalanan bu biçimi yeniden bulma amaçlı çaresiz girişimler mi? Bu vakadan, mesleki bir rolün psikozu nasıl dengede tutabildiğini öğreniyoruz; dolayısıyla dış semptomların görünmediği bir hastayla diyalog kurarken dikkatli düşünmemiz gerekir.   </p>
			<p class="paragraf">Mesleki bir rol, istisna konumunu ayakta tutarak veya bir grup ya da soyut bir davayla bağ kurarak bir fonksiyon formülünün muhafaza edilmesini sağlayabilir. Belçika’daki Courtil Merkezinde psikotik öznelerle yapılan çalışmaları tartışan Alfredo Zenoni, eğitici ve iyileştirici girişimlerin bir kenara bırakıldığını ve yerine, hastaların çoğu zaman kendileri için roller oluşturdukları “kendini-geliştirme” projelerine ağırlık verildiğini anlatır: emekli işçi, sanatçı, gönüllü terapist, mucit veya ruh sağlığı tesislerinin gediklisi gibi roller. Bu özdeşleşmeler, kendilerini halihazırda kurulmuş toplumsal bağlar açısından görebilmelerini, bu bağlar içinde yaşamalarını değilse bile, belki kenarlarında veya o bağlara asılı bir konum almalarını sağlayabilir. Daha önce gördüğümüz gibi, böyle roller o kişinin psikozunun mantığıyla uyum içinde olacaktır ve onu farklı türde projelere çekebilir.   </p>
			<p class="paragraf">Bu projeleri, önceden belirlenmiş amaç ve sonuçları olan standartlaşmış ıslah çabalarıyla karıştırmamak gerekir. Ellen Corin’in belirttiği gibi, her psikotik öznenin dünyasını yeniden yapılandırma projesi ciddiye alınmalıdır. Hastanın bu projenin parçası olarak geliştirdiği strateji ve anlamları göz ardı edip de “ıslah” doğrultusunda çalışmak, abesle iştigal olacaktır. Böyle bir projede, toplumsal sahanın hem “içinde” hem “dışında” yer almak, başka insanlarla etkileşime girme veya etkileşime şahsen kendini vakfetme mecburiyeti olmaksızın belli bir ağa bağlı bulunmak söz konusu olabilir. Psikotik öznelerin eleştirel tespitleri saygıyla karşılanmalı ve her tür terapi sürecinin bir parçası kılınmalıdır ki, Corin’in gözlemlediği gibi, sadece terapistin zihninde var olan bir ideal toplum yerine, çelişkilerini algıladıkları gerçek bir dünyanın içinde kendilerine yer bulabilsinler.   </p>
			<p class="paragraf">Daha 1932’deki tezinde Lacan, psikotik öznelerin çoğunlukla dinî kurumlara, siyasal kurumlara veya hayır kurumlarına, bilhassa toplumsal reform veya kamusal bir iyiliğin desteklenmesi gibi tanımlanmış bir davası bulunan kurumlara yöneldikleri gözleminde bulunmuştur. Öğretmenlik ve hemşirelik de popülerdir, tarikatlar ve silahlı kuvvetler de: bu meslekler, eksik olan simgesel boyutun yerini alabilen bir yapı yahut bakım veya eğitim gibi soyut bir vazifeye bağlılık duygusu sunuyordur. Bilhassa orduda karşılaşılan kural ve düzenlemeler çoğu zaman faydalı olur; zira özneye, tesis edilmemiş içsel sistemin telafisi olan dışsal bir yapı verirler. Nitekim birçok terapi topluluğunda belirgin bir kural sistemi vurgulanmış, bu kuralların protez bir simgesel düzen biçiminde iş görebileceği düşünülmüştür - ama kuralların asla belli bir kişinin isteği veya icadı olarak görülmemesi, içi boş bir “İşler böyle yürüyor” anlayışına dayanarak herkese uygulanması şartıyla.    </p>
			<p class="paragraf">O halde her bir vakada terapi stratejilerinin geliştirilmesi, kişinin geçmişinde ne gibi çareler bulduğunun anlaşılmasına derinden bağlıdır: kilit sorular, daha önce delirmelerini önleyen şeyin ve tetiklenme şartlarının neler olduğudur. Bu soruların yanıtı konusunda bir fikrimiz varsa, bu fikir şimdiki zamanda terapi stratejilerinin oluşturulmasına yardımcı olacaktır. Tetiklenme konusunda ne kadar çok şey öğrenirsek, o kişi için neyin simgeselleştirilemediği konusunda daha çok fikrimiz olacak, bu da onları yanlış yöne itmekten kaçınmamızı sağlayacaktır.   </p>
			<p class="paragraf">Daha önce dengeyi sağlayanın ne olduğunu öğrenmek –bir ideal oluşturulması mı, bir imgeye uyum göstermek mi, işe yarayan bir fonksiyon formülü mü, protez bir simgesel sistem yaratılması mı, bir istisna mantığı oluşturulması mı, libidoyu sınırlandırıp isimlendirmeyi sağlayan faaliyetlerde bulunmak mı ya da kişinin gerçek, simgesel ve imgeseli birbirine tutturmasını sağlamış başka bir yol mu– gelecekteki ihtimalleri düşünürken önemlidir. Bu konuda bir fikrimiz olduğunda terapinin yönü aydınlığa kavuşabilir; ama bu tür bir terapi nasıl bir biçim alacaktır? Katı sınırları var mıdır? Programatik midir, yoksa prosedüre mi dayalıdır?    </p>
			<p class="yildiz"><span class="CharOverride-10">~</span>  </p>
			<p class="paragraf">İlginçtir, tetiklenme şartlarını ve öncesinde denge sağlamış süreçleri bulma çalışması, kendi başına bir terapi oluşturur. Veri toplamak –büyük ihtimalle bilimsel bir değeri olmayacak, ama yayınlar yoluyla başka birinin kurumsal kariyerine fayda sağlayacak veriler toplamak– için hastayı bir sormacadan geçirmek yerine gerçek bir diyalog, öznenin bir tarih hissi oluşturmasına yardımcı olabilir: belki de daha önce hiç bulunmayan bir tarih.  </p>
			<p class="paragraf">Bazı psikotik öznelerde hiç tarih olmadığını daha önce görmüştük: “mutlu bir çocukluk”, olaysız bir iş ve aile hayatı vb. İşlerin değiştiği noktalara, insan hayatını karakterize eden o süreksizlik anlarına işaret eden hiçbir ayraç yoktur. Bazı psikotik özneler bu değişim anları konusunda çok nettir; ama bu anlar olmadığında, dikkatli ve nazik bir çalışmayla öznenin onları inşa etmesini sağlamak çok faydalı olabilir. Bir zamansallık oluşturan, sembolik koordinatlar olarak iş görebilen “öncesi” ve “sonrası” anlarını ortaya çıkaran böyle bir sürecin tedavi etkisi yaratması, kişinin kendisini ve yaşadığı güçlükleri konumlandırmasını sağlaması mümkündür. Tarihi olmayan bir nesne olmak yerine, bir tarihin öznesi haline gelebilir kişi.   </p>
			<p class="paragraf">Bu çalışma büyük miktarda ayrıntı içermeli, klinisyen özneyi hayatındaki dönemleri ve olayları adlandırmaya, tarihlendirmeye ve yalıtmaya davet etmelidir. Kesintisiz bir deneyim akışı veya yığın gibi görünen şeyin içinde ayrımlar yaratmak çok önemlidir. Simgesele tanımını veren özelliğin tam da bu olduğunu anımsayabiliriz: ayrışmamış bir malzeme bütünü içinde ayrımlar ve karşıtlıklar oluşturmak. Psikotik bir öznenin ikinci bir imleyen yaratabildiği, hayatında yıkıcı, sokulgan veya dayanılmaz bir kuvvete işaret eden ilk imleyenle ilişkili ama ondan farklı yeni bir terim yaratabildiği an, her zaman çok önemlidir. Üzerinde ağırlık yapan bir “hiçlik”ten bahsedip duran melankolik bir öznenin, “hiçlik” ile “boşluk” arasında ayrım yapabildiği an, ilerleme ânıdır. Sözcüklerin içeriği ne olursa olsun, önemli olan sembolik işleyişin temel hücresinin, asgari bir ikiliğin oluşturulmasıdır.    </p>
			<p class="paragraf">Hastanın “Ben ölüyüm” diye tekrarlayıp durduğu başka bir vakada, “ölü” ile “âtıl” arasındaki karşıtlık, söyleminin açılmasını, ilk defa başka şeylerden bahsedebilmesini sağlamıştır. Böyle bir durumda klinisyen, konuşmada karşıtlığın ikinci terimi olma işlevini üstlenebilecek sözcüğü dikkatle vurgulayarak özneye yardımcı olabilir, hastayı bu sözcüğü yekpare görünen ilk imleyenden ayrıştırmaya çağırabilir. Diğer bir örnekte “boşluk” ile “anafor” arasında ayrım yapan bir hasta, bir melankoli vakasında ise “Onu bıraktım” [<span class="CharOverride-2">I’ve let him </span><span class="CharOverride-2">go</span>] cümlesiyle “Onu serbest bıraktım” (<span class="CharOverride-2">I’ve let </span><span class="CharOverride-2">go of him</span>) cümlesinin birbirinden ayrılması söz konusudur. Bunlar önemsiz dil oyunları gibi görünebilir, ama psikotik özneyle çalışmada hayati bir önem taşıyabilirler.   </p>
			<p class="paragraf">Bu fark kümelerinin kaydedilmesi kişinin deneyimini düzene koymasını, çerçevelemesini ve anlamlandırmasını sağlayacak bir sistem geliştirmesini sağlayabilir. Yavaş yavaş bir tür tarih oluşturulabilir; ayrıca özel adlar ve tarihlere gösterilen dikkat, psikozda öylesine önemli olduğunu gördüğümüz adlandırma ve iliştirme [<span class="CharOverride-2">pinning down</span>] boyutunu ön plana taşıyabilir. Bilhassa anlamın çoğu zaman sabitlenmemiş ve tehditkar olabildiği şizofrenide adlandırma, anlamın sürüklenmesini ve kaymasını önlemeye yardımcı olabilir. Bu adlandırma çalışmasında hastanın hayatının belli yönlerini terapistin adlandırması da mümkündür. Amaç bir dünya görüşü dayatmak değildir, bazen genellikle hastanın kendi sözlerinden alınan birkaç sözcük önermek de yeterlidir.   </p>
			<p class="paragraf">Adlandırma pratiği, psikotiğin kendisinin neolojizm kullanma mantığına uygun olabilir: Tanzi ve meslektaşlarının fark ettikleri gibi, uydurma sözcükler genellikle zulüm deneyimine ve zulmedicinin uyguladığı farklı saldırı türlerine gönderme yaparlar. Analitik terimlerle söylersek, gönderme Öteki’nin dolayımlanmamış arzusuna yöneliktir: Özneyi yeni bir sözcük yaratmaya, bir tür sınır oluşturmak için dilin imkânlarını kullanmaya iten nokta tam burasıdır. Bundan ders çıkaran bir terapist, hastayı o deneyimleri adlandırmaya teşvik edip tam da o anlarda ortaya sözcükler atabilir, hastanın kendi söyleminden çıkan isimler önerebilir.  </p>
			<p class="paragraf">Keza, aile üyelerinden birinden kaynaklanan zulüm deneyiminin adlandırılması belirleyici olabilir. Belli bir sözcüğün mesela hastanın annesi veya babasıyla ilişkilendirilmesiyle birlikte, zulüm hissini hafifleten bir sabitleme meydana gelebilir. Bu tür –etkilerinin korunması için terapide mecburen nadir olan– anlar, sezdirmek ve öneride bulunmaktan ziyade, açıktan adlandırma eylemine ilişkindir. Odak noktasında Öteki’nin arzusunun tezahürleri bulunur: ebeveynlerden birinin, bir partnerin, bir arkadaşın veya meslektaşın eylemleri veya sözleri gibi, öznede muamma veya tehdit hissi yaratan herhangi bir şey. Klinisyenin adlandırma eylemi istilacı tehdidi zayıflatabilir, ama tabii ender bir olay olmalıdır bu; aksi takdirde terapinin tersine çevirmeyi hedeflediği zulüm durumu yeniden oluşacaktır.   </p>
			<p class="paragraf">Bu süreç kasıtsız da meydana gelebilir. Bir gün seans esnasında çalan kapıya bakıp mektuplarımı almıştım. Hasta benim “Merhaba Postacı” dediğimi duymuştu ve yıllar sonra, bunun terapinin en önemli ânı olduğunu söyledi. Yıllar içinde doğrudan denediğim müdahalelerden ziyade bu an, onun için gerçekten her şeyi değiştirmişti. Çocukluğunda çiftlik sahnelerinin resmedildiği kitaplar karıştırdığını, bu sahnelerde yer alan unsurların adlandırılabilir ve sayılabilir olmasının onu çok rahatlattığını anımsıyordu. Sonluydu bu unsurlar; o da “Merhaba Kazlar, Merhaba Ördekler, Merhaba Koyunlar” diyebiliyordu. Postacıya ad verdiğim an onun için önemli olmuştu, çünkü kelimeyle şey, imleyenle nesne arasında bir bağ kurulmasını sahnelemişti. O andan itibaren dünya daha dengeli hale gelmişti.    </p>
			<p class="paragraf">Bu noktada psikoza ilişkin bazı yaklaşımların, tam farkında olmadan bu ilkeden yararlandığını gözlemlemek ilginç olabilir. <span class="CharOverride-2">DSM</span>’in ve bilişsel terapilerin birçoğunun yaklaşımlarında, psikotik özneler ve aileleri, psikoz semptomlarınıbiyolojik olarak belirlenmiş ya da öğrenme hatalarının sonucu olan –dışsal hastalıklar olarak görmeye teşvik edilmektedir. Bu perspektifi eleştirmek kolaydır, ama semptomların adlandırılma ve “nesnelleştirme” hamlesi bazı psikotik özneler için faydalı olabilmektedir. Daha önce tartıştığımız o anlam-oturtma işlevine sahiptir. Bundan dolayı bilişsel terapiler bu tür vakalarda kimi zaman işe yarar: özneye bir dil verirler, yaşadıklarını adlandırıp düzene koymanın bir yolunu sunarlar.    </p>
			<p class="paragraf">Harry Stack Sullivan’ın altını çizmiş olduğu gibi, adlandırma, tarihlendirme, yalıtma ve ayrıntılandırma yoluyla psikotik öznenin tarih oluşturmasına yardımcı olma çalışması, kimi yönleriyle bir tür sekreterlik görevidir. Hatta Lacan psikotiklerle çalışmada analistin konumunu tanımlarken eski bir psikiyatrik deyime başvurur: “yabancılaşmış öznenin sekreteri”. Nefis bir ifadedir bu. Sekreter işe fazla karışmaz (ya da karışmamalıdır) ne de olsa: notlar alır; kontrol eder, onaylar ve ayrıntıları sorar; gerektiğinde size bir şeyler hatırlatır; programların ve hayatın güç yönlerinin düzenlenmesine yardımcı olur; güvenilirdir (öyle olduğu umulur en azından); genelde aynı sabit uzamda kalır; not alırken, tıpkı klinisyen gibi, geliştirmenizi, tarih ve ayrıntı vermenizi, adlandırmanızı ve yalıtmanızı isteyebilir; size bir dünya görüşü dayatmaya çalışmaz veya yanıldığınızı söylemez; kimi zaman da kuvvetli bir fikir belirtmek gibi sıradışı bir şey yapabilir. Ve elbette, sekreter olmak demek, patron olmamak demektir.   </p>
			<p class="yildiz"><span class="CharOverride-10">~</span>  </p>
			<p class="paragraf">Sekreterlik vazifeleriyle birlikte, psikotik öznelerle terapi çalışmasına önemli bir başka faktör dahil olur. Sekreterler patronlarından sık sık yavaşlamalarını, yakalayamadıkları bir sözcüğü tekrar etmelerini ister ya da onlara bir şeyler hatırlatırlar. Bu bir noktalama çalışmasıdır ve bu çalışmayla oluşan noktalar, virgüller ve tireler, bir tarih oluşmasını sağlayacaktır. Noktalama işaretleri olmasaydı, hiçbirimizin tarihi olmazdı. Ne var ki, bu semantik boyutun da çok ötesine geçer noktalama. Seansların ritmi, sıklığı, zamanlaması yoluyla farklı türde bir noktalama, anlam ve tarih konusu kadar libidoyu da etkileyen bir noktalama meydana gelir.  </p>
			<p class="paragraf">Psikoza ilişkin fenomenler çoğu zaman aralıksız yaşanır. Schreber, vücudunun bitmek bilmeyen ıstıraplarından ve seslerin daimi yorumlarından yakınmıştır. Akut dehşet hissinde, fiziksel duyumlarda, seslerde, tehlike ve tehdit hissinde hiç yatışma olmaz. Özne kendisine hücum eden şeyin durabileceğini hayal bile edemiyor olabilir. Klinisyenler, keyifsiz haldeki manik-depresif bir özneye işlerin yakında düzeleceğini söylemenin faydası olmadığını bilirler mesela. Psikoza ilişkin istilacı fenomenler, onları daha da katlanılmaz kılan bir devamlılık taşır ve buna karşı çalışmanın bir yolu noktalamadır. Noktalama temel bir varlık-yokluk ritmi, bir tür seri negatiflik getirir; Joey’nin tarif ettiği mekanik aygıtların yaptığı gibi belki: “Makineler,” der Joey, “insanlardan daha iyi. Makineler durabiliyor. İnsanlar gerektiğinden daha ileri gidiyor.” Seansların içeriği çok önemli değilse bile, seansların ritmi söz konusu fenomenlerin devamlılığına sembolik bir kesik atmanın bir yoludur. Mesela manik haldeki bir özne, aynı gün içinde tekrar tekrar değişken süreli seanslara girdiğinde bazen sakinleşebilmektedir; hatta seanslar sadece birkaç dakika sürse bile.   </p>
			<p class="paragraf">Elbette terapistin bu şekilde, esnek bir programla ve süresi belirlenmiş olmayan seanslar kullanarak çalışma olanağına sahip olması gerekir. Krizde olan bir hasta, bir gün içinde bir ila on iki seansa girebilir; önemli olan, psikozun dayattığı o korkunç devamlılık hissinin kırılmasıdır. Psikozla çalışırken kıymetli bir araç oluşturan seansların sıklık ve uzunluğu konusunu dikkatle düşünmek gerekir. Klinisyenin bunu elbette ihtiyatla kullanması, hastanın da değişken süreli seans pratiğiyle tanışmış olması gerekir. Mesela sürekli reddedilmekten şikâyet eden birisiyle, öncesinde hiçbir açıklama yapmadan, seansı beş dakika içinde bitirmenin pek bir anlamı olmayacaktır. Ama hasta buradaki ilkenin farkına vardıktan sonra, tam da bu konu üzerine çarpıcı bir şey söylediğinde, seansı tam o an bitirmek iyi bir fikir olabilir. Bitirmek bir noktalama getirir ne de olsa, birçok farklı düzeyde etkiler doğurur.   </p>
			<p class="paragraf">Noktalamanın doğurduğu etkiler fikrini, terapinin amacının içgörü sağlamak olduğunu söyleyen klasikleşmiş dogmanın karşısına koyabiliriz. Burada terapistin hastayı dinleyip, dediklerinin anlamını ona aktarması beklenir. Psikoza ilişkin fenomenlerin gizli bir anlamı olduğunun fark edilmesi, Freud’un birinci ve ikinci kuşak öğrencileri için heyecan verici olmuş, fakat tedavinin de benzer bir anlam açıklama sürecinden oluştuğu gibi yanlış bir fikre yol açmıştır. İronik bir şekilde, birçok yazarın psikotik öznelerle terapinin işe yaramadığına karar vermesine yol açan da bu fikrin ta kendisi olmuştur. İçgörü kimi zaman faydalı olabilir, ancak terapi çalışması için bir program olarak hızla istila edici ve zulmedici hale gelebilir.    </p>
			<p class="paragraf">Bu noktada birçok psikotik özne için dünyanın zaten fazla anlamlı olduğunu anımsamalıyız. Her şeyden mesaj alıyorlarsa, bir mesaj daha almak, isteyecekleri son şey olabilir. Ve çocukluklarında bakımlarını üstlenen kişiler daima “çok şey” bilmiş, durmaksızın onları izlemiş ya da düşünce ve niyetlerini bildiklerini iddia etmişlerse şayet, klinisyenin çok farklı bir konum üstlenmesi, bilgi ve anlam bölgesinden değil, aksine bilmeme noktasından müdahale etmesi gerekir: bir öğretmenden çok bir öğrenci gibi.   </p>
			<p class="paragraf">Aralarında Frieda Fromm-Reichmann’ın da bulunduğu Amerikalı mülteci analist ve psikiyatristler 1940 ve 50’lerde bu gerçeğin farkına varmış, hastanın söylediklerinin “içeriğinin” yorumlanmasından çok iletişimin dinamiğinin değişim getirdiğini savunmuşlardır. Burada terapistin aktarmaya çalıştığı anlamdan ziyade, belki anlama çabasının kendisi etkili oluyordur. Noktalama bunun bir yönüdür ve hem anlam yoluyla hem de anlam dışında iş görür: klinik açıdan avantajı tam da budur. Bazı şizofreni türlerinde olduğu gibi anlamın sürekli kayar göründüğü bir psikozda, terapistin anlamın kendisi dışında araçlar kullanması gerekir.    </p>
			<p class="paragraf">Psikanalist Jean-Max Gaudillière, Alaska’ya seyahat etmesi gerektiğinde, psikotik hastalarından bir tanesine her gün telefon etmeyi kabul ettiğini anlatır. Ciddi bir intihar tehlikesi bulunduğu için onu endişelendiren bir vakadır bu. Alaska’ya vardığında, hastasını arayıp saatin sabahın dokuzu olduğunu, Çarşamba günü olduğunu ve ertesi gün aynı saatte tekrar arayacağını söyler. Bu hikâyede aydınlatıcı olan şey, Gaudillière’in hastaya kendisini nasıl hissettiğini özellikle sormamış olmasıdır. Bunun yerine, asgari sembolik koordinatı vermekle yetinmiştir: nerede olduğunu, saatin kaç olduğunu, hangi gün olduğunu ve ertesi gün tekrar arayacağını. Sanatçı On Kawara’nın onyıllar boyunca her gün gönderdiği, üzerinde sadece tarihin ve hâlâ hayatta olduğunun belirtildiği meşhur kartpostalları hatırlatır bu. Kawara’nın kartları gibi bu telefonlar da basit, sade bir noktalama biçimidir; sadece hâlâ Alaska’da olduğunu imlemekle kalmaz, öznenin yaşantı sürekliliğine bir kesik atar, bir koordinat getirir ki, bazı vakalarda ölümle yaşam arasındaki fark olabilir bu.   </p>
			<p class="paragraf">Varoluşçu psikiyatristler, psikotik öznenin “tarihselleştirme” yapmasına yardımcı olmanın önemini kavramış ve vurgulamışlardı. Bu, hem kişinin biyografisinin geliştirilmesi ve hayatındaki önemli olayların haritalanması, hem de gündelik bir iş olan zamanda noktalama çalışması anlamına geliyordu. Werner Mendel’in belirttiği gibi, sırf “Yarın saat onda görüşürüz” demek bile, terapistin yapabileceği en önemli müdahale olabilir. Bu asgari eylem, geçmişle geleceği ayıran ve tarihsellik kurma imkânı doğuran eylem olabilir. Psikotik bir öznenin dediği gibi: “Varolmanın bir yolunu bulmak, muayenehanede birlikte olmamızla değil, seanslar arasındaki ritimlerle ilgili. Böylece giderek bir ayrılış oluyor” – hastanın sağ kalması için hayati önemi olan bir ayrılış.   </p>
			<p class="paragraf">Kısa mesaj da psikotik öznelerle terapide yaygın bir araç haline gelmiştir artık. Çağırma güçlerini kendisinden uzaklaştırmak için, işitsel halüsinasyonlarında geçen sözcükleri mesajla bana gönderen, böylece bu sözcüklerin yegane muhatabı olma konumundan kaçınabilen adamın vakasından daha önce bahsetmiştim. Kısa mesaj kullanımı, özneyi iletişime, yazmaya ve asgari biçimde kayıt tutmaya teşvik edebilir. Ne var ki, bu tür pratiklerin öncelikli amacının iletişim olmadığının anlaşılması çok önemlidir. Zenoni’nin dediği gibi, psikoza ilişkin fenomenler söz konusu olduğunda asıl klinik soru, “Bu ne demek?” veya “Ne ifade ediliyor?” değil, daha ziyade “Bunun ne gibi bir işlevi var?”, “Neyle uğraşılıyor?”, “Bu kişi için ne iş görüyor bu?” gibi sorulardır.   </p>
			<p class="paragraf">Kendi hastalarımdan biri, günde bir iki defa bana mesaj atıp hâlâ hayatta olup olmadığımı sormaktadır; farklı şekillerde yorumlanabilir bu şüphesiz. İngiliz nesne-ilişkileri geleneğinden bir analist, bunun aslında bana dönük bir saldırganlığın emaresi olduğunu varsayabilir: hayatta olup olmadığımı sormaktadır, çünkü bana zarar vermiş olabileceğinden korkuyordur. Yahut geçmişinin bir yönünün yankılanmasıyla, birinin ölmesinden duyulan korku olarak yorumlanabilir. Bu yorumların her birinde doğruluk payı olabilir, ama günlük mesaj-yanıt ritminde, aynı zamanda belli bir sembolik, noktalayıcı faaliyet olduğu kesindir: belki anlam boyutunun ötesine geçen, anlamdan çok sözdizimiyle ilgili bir faaliyet. Bu hastaya ben de asgari yanıtlar veriyorum, sadece “Evet, hâlâ hayattayım” diyen yanıtlar.   </p>
			<p class="paragraf">Başka bir hasta günde defalarca mesaj atıyor, cümleler değil sadece yalıtılmış sözcükler ve rakamlar gönderiyordu. Bu sayede zihninde ve bedenindeki “uyarımdan kurtulduğunu” söylüyordu. Mesaj atmaya başlamadan önce, bu marazi uyarımın bir kısmını kurutabilmek için evden çıkmadan önce defalarca mastürbasyon yapması gerekiyordu. Burada yine libido fikrinin bir örneğiyle karşılaşıyoruz: hoş bir histen ziyade, ortadan kaldırılması veya uzak tutulması gereken rahatsız edici bir sokulma. Kısa mesajlar ve sonrasında yazmak, hastanın bu uyarım hallerini akıtabilmesini, kendisini istila eden istenmeyen akut duyumların hafiflemesini sağlamıştı.   </p>
			<p class="paragraf">Mesaj atma sayesinde muhatap işlevinin yeniden yönlendirilmesi, aktarımın psikozda karşılaştığımız bazı klinik özelliklerine de ışık düşürür. Schreber’in kitabını, “ahrete ilişkin sorularla ilgilenen tüm eğitimli insanların” dikkatine ithaf etmiş olması, bir muhataba çağrıda bulunmanın örneği olarak, dengelenme sürecinde olumlu bir işaret olarak sık sık zikredilir. Bir muhatap yaratmak yoluyla çağırma işlevini ehlileştirircesine doldurulmuş oyuncağına emirler ve çağrılar gönderen küçük Anthony gibi, Schreber de kendisini hedef alan vektörlerin doğrultusunu değiştirmeye çalışmıştır. Bir hastamın bana “Seni bir işitken haline getirmeliyim” demesini de aynı şekilde anlamak mümkündür: işiten olma halini dağıtmak ve kendini buna karşı korumak. Hem zaten kendini hitap edilen <span class="CharOverride-2">haline getirmek</span>, hitap edilme gerçeğine verilen bir yanıt değil midir?    </p>
			<p class="paragraf">Harold Searles’ün aktardığı bir vakada, Chestnut Lodge’da kalan çok rahatsız ve saldırgan bir hasta hızla etrafını kolaçan ediyordur; terapist sesler mi duyuyorsun diye sorar. “Ses duymuyorum,” diye yanıtlar hasta, “Evcil sineklerim Lum ve Abner’a bakıyorum.” Nitekim pencerenin etrafında vızıldayan iki sinek görür terapist. Bir yıl boyunca bu karakterlerin hiç adı geçmemiştir, ta ki o dönem zihnini işgal etmekte olan korkunç sesler hakkında konuşabilmeye başlayıncaya kadar. Dişi sesler ona kendisini asmasını, gözlerini çıkarmasını ve kafatasını bir duvara vurmasını söylüyordur. Bu seslerin önceleri kınayıcı olduklarını söyler; ama ondan Lum ve Abner’a memleketindeki bir fabrikaya uçup orada duran bir makinenin üzerine konmalarını söylemesini istemeleri ilk umut işareti olmuştur. Sesler, bunun tek umudu olduğunu söylemiştir. “Kulağa tuhaf gelebilir ama,” der, “o zamana kadar hiç umudum yoktu ve bunun gerçekten tek şansım olduğunu hissettim.” Sineklerle konuşmak için yalnız kalmayı beklemiştir; aksi takdirde insanların onu deli sanacağını düşünmüştür.   </p>
			<p class="paragraf">Sineklerin, memleketin ve makinenin anlamı üzerine daha fazla yorumda bulunabiliriz şüphesiz, ama bu hikâyedeki kilit ayrıntı muhatap işlevinin düzenlenmesi olabilir. Seslerin yegane muhatabı o değildir artık: artık sırf ona bir şey söylemiyor,<span class="CharOverride-2"> sineklere bir </span>ş<span class="CharOverride-2">ey söylemesini söylüyorlard</span>ı<span class="CharOverride-2">r</span>. Seslerin nesnesi olma deneyiminin geçirdiği bu basit ama son derece önemli dönüşüm, klinik açıdan iyileşmesine denk düşmüştür. Artık kendisi nesne değildir; sesler için aktarıcılık yapmak, röle görevi görmek gibi bir işi vardır. Dehşetli, zulmedici dünyasında umudun ortaya çıkmasını sağlayan da bu işlem olmuştur şüphesiz. Artık ona söylenmiyor, <span class="CharOverride-2">söylemesi söyleniyordur</span>.   </p>
			<p class="paragraf">Terapide çağırma işlevinin düzenlenmesi ve yeniden yönlendirilmesi psikotik özne için hayati olabilir. Terapist kimi zaman röle görevi görmenin ağırlığından bunalabilir; terapistin bu bölgeden uzak durmaya çalıştığı vakalar vardır. 7. Bölüm’de tartıştığımız vakada, hastanın “kara fikirlerini” dinlemek belki de güç olmuştur, ama bu fikirlerle iletilen çağırma vektörünün yoğunluğunun, hastanın yaşadığı zulüm hissiyle orantılı olduğu tahmininde bulunabiliriz. Muhatap işlevinin tadil edilmesiyle birlikte, sonunda hem hastanın hem de terapistin ötesine geçerek okurlar, dinleyiciler veya Searles’ün hastasında olduğu gibi sineklerden oluşan bir gruba uzanan devreler oluşturulması mümkündür.   </p>
			<p class="yildiz"><span class="CharOverride-10">~</span>  </p>
			<p class="paragraf">Terapist burada nasıl bir konum alır? Pek rahat değildir bu konum. İncelik, hassasiyet ve ara sıra eyleyici kuvvet kullanımı kolay bir araya gelen şeyler değildir; psikoz tedavisinde her klinisyen hatalar, ders alacağı umulan hatalar yapar. Bilhassa hastanın yansıtmalarının nesnesi olmayı kabullenmek birçok terapiste zor gelir. Ne var ki, adına yakışır her terapi bunu içerecek, sevgi, nefret ve zulüm hisleri klinisyende odaklanacaktır. Bazı terapi biçimlerinde bu hislerin ortaya çıktıkça analiz edilmesi ya da hastaya tam da yansıtmanın ürünü olduklarının açıklanması gerektiği üzerinde durulur. Bu strateji hastadan ziyade terapiste yardımcı olur, kendi kaygısıyla baş etmesinin bir yolunu sunar. Ama çeşitli nedenlerle hasta için felaket olabilir.   </p>
			<p class="paragraf">Her şeyden önce hastanın duygu ve düşüncelerinin meşruluğu yadsınmış olur. Hastaya hissettiklerinin doğru olmadığı söylenir; ki birçok psikoz teorisinde bize, öznenin çocukluğundaki sorunun tam da duygu ve düşüncelerinin yeterince işlenmemesi veya bakımını üstlenenler tarafından ciddiye alınmaması olduğunun söylendiğini düşününce tuhaf bir hamledir bu. Ama daha önemlisi, bu strateji yansıtma ve aktarımda mutlaka söz konusu olan libido seferberliğinin önüne geçmeye çalışır. Birinin dünyasını yeniden düzenlemesine yardımcı olmak için, terapistin uzun bir süre, belki yıllarca nefret edilen nesne olmayı kabullenmesi çok önemli olabilir. Takdir edilmek her zaman göründüğü kadar önemli olmayabilir; sevilip sevilmediğine önem veren birinin terapi uygulamaması gerekir. Edith Weigert’in yıllar önce belirttiği gibi, terapistin özgüveni terapi başarısının kanıtlanmasına bağlıysa, o işten vazgeçmeli ve hastayı terk edilme deneyiminden kurtarmalıdır.   </p>
			<p class="paragraf">Yaşadıkları hakkında yazan şizofren bir kadının dediğine göre, “Nefret etmek sıçmak gibi. Sıçıyorsanız hayattasınız demektir, ama doktor sıçtığınız şeyi kabul edemiyorsa, hayatta olmanızı istemiyor demektir.” Dolayısıyla nefreti kabul etmek ve ona katlanmak şarttır. “Doktor bu nefreti hissedebildiğini, ama incinmek yerine onu anlayabildiğini göstermeli. Hastalığın doktoru incitmesi korkunç olur.” Terapi çalışmasının bir parçası, istilacı libido için yaşanılır bir tür odak noktası yaratmak, libidoyu farklı bir şekilde konumlandırmak ise, terapistin kendisinin bu odak haline gelebileceğini kabul etmesi gerekir.   </p>
			<p class="paragraf">Aynısı güven için de geçerlidir. Hastayla terapist arasında temel bir güvenin şart olduğu, hatta tedavi için kilit faktör olduğu, ebeveynle kurulamayan güvenin burada oluşturulduğu düşünülür genelde. Ama hastanın dünyasının yeniden düzenlenmesinin, kusurlu veya güvenilmez unsurun terapist figüründe konumlandırılmasına bağlı olduğu vakalar vardır. Terapistin güvenilir olduğunu, kötücül olmadığını göstermesi gereken bir sürü vaka olacak, ama bunun aksinin geçerli olduğu vakalar da olacaktır. Burada kilit nokta, hastanın konuşmasına ve dünyasının mantığına duyarlı olmaktır. Dünyasının nefret edilen kötü parçası olmak, o duyguların başka bir yerden kaydırılmasını sağlayıp, uzun bir değişim sürecinin adımlarından birini oluşturabilir. Terapistin nefret edilmeyi kabullenmesi, tam da hastanın hayata dönemesini sağlayan şey olabilir bazen. İlginçtir, bazı terapistler – hemen hepsi erkektir – hastanın sevgisindense nefretine katlanmanın onlar için daha kolay olduğunu bildirmiştir.   </p>
			<p class="paragraf">Terapinin bu boyutlarını konumlandırabilmek için, klinisyenin, hastanın dünyasında nasıl bir yerde durduğunu çözmeye ve bunun sonuçlarını düşünmeye çalışması gerekir. Hastaya yardımcı olma isteği yahut şefkat ya da iyi niyet gösterisi, bu mevzu önceden hesaba katılmadığında son derece talihsiz olabilir. Psikiyatrist Yrjö Alanen ilk uzun süreli hastası olan Sarah ile çalışmasını anlatır. Bu genç kadın üniversitede hezeyanlandıktan sonra hastaneye kaldırılmıştı; üzerinde deneyler yapıldığına ve sırayla onun beyni aracılığıyla konuşan ruhlara ve uzaktaki insanlara aracılık yaptığına inanıyordu. İşittiği sesler nihayetinde tek bir seste, içinde yaşayan bir varlık olan Rehber’in sesinde birleşti. Terapi çalışması iyi gitmiş, Sarah taburcu edilmişti. Bir yıldan uzun süre terapiye devam etti. Ama muhtelif faktörler psikozunun yeniden şiddetlenmesine yol açacak ve Alanen yeniden hastaneye yatırılması gerektiğini düşünecekti. Canından bezmiş olan Sarah bir an gelip çaresizlik içinde kafasını masaya yasladığında,haline üzülen psikiyatrist hafifçe saçlarını okşamaya başladır Sarah aniden kafasını kaldırıp şimdi içinde psikiyatristin sesini duyduğunu söyleyiverdi: “Yrjö Alanen konuşuyor, Rehber’im o oldu.”   </p>
			<p class="paragraf">Alanen, aralarındaki ilişkide neler olup bittiğine karşı daha uyanık olması gerektiğini fark etmişti şimdi; zira bu olay öncesinde Sarah Alanen’le bağlantılı tıbbi ifadeler kullanmaya başlamıştı. Daha uyanık olmuş olsaydı, bu yeni ve riskli konumdan, etki eden fail konumundan kaçınabilirdi. Hastanın hezeyanında böyle bir yer atfedilen bir terapist nasıl yanıt vermelidir peki? Alanen kendisini Sarah için sekreter veya akran konumunda değil, Öteki konumunda bulmuş, yardım ve destek veren bir çalışmanın zulmedici hale gelmesi tehlikesi doğmuştur. Sarah’nın psişesinde Rehber konumuna yerleştirildiğinde, ne yapmalıydı peki?  </p>
			<p class="paragraf">Burada yine hazır yanıt yoktur, bu yanıt her vakanın özelliklerine bağlı olacaktır. Alanen o noktadan itibaren hastaları için Öteki konumundan kaçınması gerektiğini anlamıştır; fakat başka ne gibi makul konumlar söz konusudur? İmgesel bir ortak konumu tehditkar olabilen Öteki konumundan daha iyi bir seçenek gibi görünebilir; ama bu da kendine özgü sorunlar getirecektir. Terapist, özne için düpedüz ayna imgesi konumunda olursa, öznenin ya kendisinin yok olması ya da terapisti yok etmek dışında bir seçeneği olabilir mi? Hatırlayalım, nevrotiğin aksine psikotik öznede ayna evresi simgesel dolayımdan geçmez. Çoğu zaman paranoyayla ilişkilendirilen bir “Ya sen, ya ben” bölgesidir. Bu yüzden ayna durumları hem psikotik özne için, hem de etrafındakiler için çok tehlikeli olabilir.   </p>
			<p class="paragraf">Renée’nin terapisinde, hastanın kendisinin “ben” ve “sen” zamirlerinden kaçınma ısrarı, bu aynalama tehlikesine karşı koymuştur. Sechehaye’ın üçüncü tekil zamir kullanarak “harika bir iş” yaptığını söyler bize Renée. Sechehaye hastasına “Renée”, kendisine ise “Mama” (Anne) diyordur. Çalışmaları, “sen ve ben” arasında değil, “Mama ve Renée” arasında geçmiştir. “Tesadüfen aniden birinci şahıs kullandığında onu tanıyamaz oluyordum, bu hatasıyla onunla temasımı kopardığı için kızıyordum. Öyle ki, ‘Sistem’e karşı birlikte savaşacağız, göreceksin’ dediğinde (‘ben’ ve ‘sen’ neydi?), benim için bunun hiçbir gerçekliği yoktu.” Burada tam da bir üçgenleme doğmasıyla birlikte sorun çıktığına dikkat çekebiliriz: “sen ve ben” ile “Sistem” arasında kurulan bir üçgen doğduğunda – 7. Bölüm’de görmüş olduğumuz gibi, psikozun tetiklenmesi veya şiddetlenmesi tehlikesi doğuran konfigürasyondur bu tam da.    </p>
			<p class="paragraf">Gelgelelim, terapist ne yaparsa yapsın, hastanın inatla onu ya Öteki ya da ayna imgesi konumuna yerleştirmeye çalıştığı vakalar vardır. Terapist güçlü bir bilgi kaynağıyla veya bir tür ikizle özdeşleştirilir durmadan. Hasta terapistten sürekli onu eğitmesini ve ne yapacağını söylemesini isteyebilir –Sarah’nın Rehberi gibi belki– ya da terapisti taklit edip terapistin ne yaptığını hayal ediyorsa, onu yapamadığında veya terapistin sahip olduğuna inandığı şeylere sahip olmadığında korkunç bir dışlanma hissedebilir. Bu tür vakalarda terapist, aktarımın doğasını anladıktan sonra, o konumu işgal etmemek, daha doğrusu o konumu suistimal etmeden, mesela talimat vermeden yahut hastayla çok fazla paylaşımda bulunmadan işgal etmek için çaba gösterebilir.. Terapist kendi “anlayışını” dayatıp sonunda bir zulmediciye dönüşmek yerine, bir sorgulama sürecini teşvik etmeli, bir anlaşılmazlık noktasını kabul edip çok güçlü bir muamma veya gizem hissinden de kaçınmalıdır.   </p>
			<p class="paragraf">Burada terapistin konumunda kendi eksikliğinin aktarılması söz konusu olacaktır daima: bilgi, güç, içgörü, uzmanlık eksikliğinin. Psikotik öznenin çoğu zaman bir Öteki’nin –ebeveynin, bakıcının, zulmedicinin vs.– aşırı yakınlığından mustarip olduğu düşünüldüğünde, terapide başka bir uzamın açık olduğuna veya orada böyle bir uzam oluşturulabileceğine işaret etmek çok önemlidir. Daha önce aktardığımız bir vakayı, hastanın dükkan hırsızlığının, ilerleyişinin ilk aşamasını oluşturduğu vakayı düşünebiliriz: Öteki’nin her yere yayılmış bakışından kendini çıkarmayı başarmıştı o hasta. Öteki’nin sırnaşık varlığından muaf bir uzam yaratılması, psikotik özne için hayatidir; terapi de bu ihtiyaca uyum sağlamalı, boş bir uzam gerekliliğine saygı göstermelidir. Hastayı “öğrenme” veya ona “kim olduğunu” söyleme amacı taşıyan terapiler felaket yaratabilir; zira bilinmemek ya da en azından ufak bir bilinmezlik payı bırakmak, yaşamla ölüm arasındaki farkı oluşturur bazen. Birçok psikotik öznenin hayatında anonimlik aramasının nedeni budur.   </p>
			<p class="paragraf">Aynısı tesisler için de geçerlidir; buna uygun düşen bir mantıkla çalışabilirler: hastaya tam olmadığını, hastanın bir şeyler inşa edebileceği boş bir uzam barındırdığını imleyen bir ortam olmalıdır buralar. Terapistler ve personel için bu çok güç olabilir; ne de olsa uzman konumunda kendilerini çok daha güvende hissederler; ama nihayetinde psikotik özneler için faydalı değildir bu.  </p>
			<p class="yildiz"><span class="CharOverride-10">~</span>  </p>
			<p class="paragraf">Psikozla uzun süreli çalışma üzerine yazmış terapistler sık sık aktarımın “ikici”, “kaynaşımsal” ya da “simbiyotik” doğasına dikkat çekmişlerdir. Terapistle hasta sanki birbirlerine kenetlenmiştir, üçüncü bir tarafa giriş izni yoktur. Seans talepleri açgözlü görünebilir; terapistin varlığına duyulan iştah hiç kesilmiyor gibidir. Robert Knight’ın belirttiği gibi, psikotik öznelerle uzun süreli çalışmaya girişen bir terapistin, yoğun duygusal çalkantılar, doymak bilmez talepler, kışkırtıcı sınama hamleleri, nefret patlamaları ve elbette kafa karıştırıcı mesajlarla baş etmesi gerekecektir.  </p>
			<p class="paragraf">John Rosen gibi öncü isimler hastalarla on saatlik seanslar yapmış, Sechehaye sık sık bütün gününü Renée ile geçirmiştir. Böyle yoğun bir çalışma meşakkatli olacaktır: ilerleme dönemlerinin peşinden çoğu zaman sancı ve geri çekilmeden oluşan korkunç zamanlar gelir; oluşturulan yakınlık olsa olsa reddedilmenin müjdecisi gibidir. Sevginin sonu ancak karşılıklı yok etme olabilir. O yüzden hasta geri çekilir. Fazla yakınlık katlanılmazdır. İşler iyi giderken bile, hasta terapistin onu keyfiyen bırakabileceğini varsayar. Boğaz kuruluğu gibi ufak değişiklikler ret emareleri olarak, tatiller ve verilen aralar akıl almaz terk edişler veya ihanetler olarak anlaşılabilir.  </p>
			<p class="paragraf">Bu “simbiyotik” ilişki çoğu zaman kişinin çocukluk dönemiyle açıklanır. Anne, çocuğunun ona yanıt vermesini, belki onu anne olarak tanımasını ister. Dünyayı, bilhassa duygular, güdüler ve düşünceler dünyasını kendi deneyimlediği gibi deneyimlemesi için çocuğa baskı yapar. Bu talepler ya hep ya hiç niteliği kazanabilir; çocuk annenin ruh halleri ve düşünce süreçlerine fazlasıyla duyarlı hale gelir. Helm Stierlin’in gözlemlediği gibi, annenin sakatlayıcı gerçeklik tanımını kabul etmek ile onun sevgisini kaybetmek arasında kalır. Aktarımın çarpıcı yoğunluğu ve birçok psikotiğin terapistin ruh hallerini bu kadar isabetle tahmin edebilmesi bundan kaynaklanır. Stierlin’in deyişiyle “bilinçdışı iletişimleri anlama konusunda süper uzmanlardır” onlar. Ne yapmalı peki bununla? Bu verilere bir mana, bir kapsam, bir perspektif veremediklerinden, anlamın insafına kalırlar. Aktarım esnasında bunun şiddeti aynı zamanda tehdit olarak hissedilecek, terapistin müdahaleleri ve varlığı kimi zaman tehditkar ve istila edici hale gelecektir. Geri çekilme ve kindarlık dönemleri bundan kaynaklanır.   </p>
			<p class="paragraf">Hasta terapistin ilgisinin yegane nesnesi olduğunu varsayabilir ve başka bir hastayı gördüğünde bunu korkunç bir ihanet gibi yaşayabilir. Çoğu zaman yine anne-çocuk ilişkisi açısından kuramlaştırılır bu. Hasta, anneyle kaynaştığı önceki bir dönemi yeniden yaşıyor ya da mahrum kaldığı türde bir ebeveyn bakımı durumunu yeniden canlandırmaya çalışıyordur. Bazı terapistler bunun sonuna kadar gitmeyi ve hastanın hiç sahip olmadığı ebeveyn olmaya çalışmayı öğütler; diğerleriyse bunu yeniden canlandırmak yerine, analiz etmeye çalışacaktır. Ebeveyn rolünün seçilmesi bazı terapistlere göre hastanın karnını doyurmak ve duygusal açıdan olduğu gibi fiziksel olarak da ona göz kulak olmak anlamına gelebilir. Burada duygular olumlu kalsa bile, bu deneyim çok fazla gelebilir; Arieti’nin belirttiği gibi, bunalan bazı terapistler hastalarından birinin yutucu sevgisinden kaçmak için başka şehirlere, hatta başka ülkelere taşınmayı bile düşünmektedir.   </p>
			<p class="paragraf">Psikiyatri hemşireliği ve sonra analistlik yapmış olan Gertrud Schwing, 1940’ta, hastaya annelik yapmanın, çocukluğunda mahrum kaldıklarını vermenin önemi üzerine çığır açan bir kitap yayımlamıştır. Renée vakasında Sechehaye tam da bunu yapmış, Renée’nin kendi göğsünden elma yemesine izin vermiştir; ama Schwing’inkilerin aksine, müdahalelerinin temelini bir sembolizm teorisi oluşturur. Anne-çocuk modeline dayanan terapilerin birçoğunda sanki temel bir simgeselleştirme süreci deneniyormuş gibi sadece konuşmaya değil, maddi nesnelere de yer verilmesi önemlidir. Sechehaye bunun safhalarını saptamıştır: Renée onun vermediği besinleri yiyebilmeye, temsilî nesneler olarak maddi nesneler yerine oyuncak bebekleri kullanabilmeye başlar.   </p>
			<p class="paragraf">Bir hastam şöyle demişti: “İlgilenip geri vereceğim fiziksel bir şeye ihtiyacım var. Çok çok somut şeylere ihtiyacım var.” Besin isteklerinin açıklaması netti: “Beslenmek istiyor değilim. Ama bana besin verirseniz, o besini içerebilecek bir beden oluşturmamı sağlayacak.” Birçok terapist, göğsüne elmalar koyan Sechehaye kadar ileri gitmeden de olsa, şizofrenlerle çalışırken nesneler kullandıklarını anlatmaktadır; burada kilit faktör, nesnelerin işlevinin zamanla nasıl değiştiği olabilir. Bir nesne asla yalıtılmış halde değildir; hastamın da açıkça belirttiği gibi, bir etkileşimin, bir alışverişin parçasıdır. Bu noktada, Freud’un pamuk bobiniyle oynayan çocuk örneğinde, nesnenin atılıp tutulmasına eşlik eden sesler olduğunu hatırlayabiliriz: annenin yokluğunun simgeselleştirilmesini sağlayan sözcüklerdir bunlar. Dolayısıyla bazı vakalarda, maddi bir nesnenin sembolik sürecin desteği olarak iş görmesi, onu ayağa kaldırması şart olabilir.    </p>
			<p class="paragraf">Bu yakın ve yoğun terapi biçimlerinden öğreneceklerimiz çoktur; fakat Arthur Burton’ın belirttiği gibi, hasta terapisti aracılığıyla “yeniden doğum” yaşamak ile terapisti yok etmek arasında ince bir çizgide yürümek durumunda kalabilir. Bu seçenekleri terapinin ayrı neticeleri olarak görmek yerine, aynı sürecin parçaları olarak düşünebiliriz: yok etmek bir bakıma şarttır, ama yok edilmesi gereken nedir? Gerçek, fiziksel bir yok ediş midir bu, yoksa terapist hastanın libidosunun belli bir yönüyle özdeşleştirildiğinde söz konusu olan sembolik bir fesih mi? Gérard Pommier, bu “simbiyotik” terapilerde psikotik öznenin klinisyeni yutmaya çalışabileceğine, kısa seans pratiğinin buna yanıt olabileceğine ve terapistin “en azından bir sonraki seansa” kadar sağ kalmayı başardığını göstereceğine dikkat çeker. Gerçekten de, oral sevgi ve nefrete ilişkin denilebilecek bölgeyi hafife almamak gerekir. Hastalarımdan biri şöyle demişti: “Seninle romantik bir ilişki yaşamak ya da sikişmek istemiyorum. Sadece bir lokmada yutmak istiyorum seni. Ya bu, ya hiç.”   </p>
			<p class="paragraf">Yakın insan ilişkisinin tehlikelerinin gayet farkında olan psikotik bir kişinin kendi yapay mesafe biçimlerini oluşturması, sık görülen bir şeydir. Bu noktada 8. Bölüm’de ele aldığımız vakayı, yaşadığı binadaki komşularıyla baş edebilmek için bir tür ölçü sistemi icat eden genç adamı düşünebiliriz. Başka bir örnek verirsek, şizofren bir adam, terapistini nasıl seçtiğini şöyle anlatır: başvurabileceği muhtemel terapistler içinden, kendi alanında kamusal bir profile sahip olan, birçok makale yayımlamış ve literatürde sık değinilen terapisti seçmiştir. Gelgelelim terapiye başladıktan sonra, terapistin adı her geçtiğinde gözlerini kapatıyor, onun adının geçtiği dergileri ayrı bir dolapta saklıyordur. Terapisti seçerken bunun bilincindedir; sanki yapay bir mesafe yaratması, içine bariyer gömülü özel bir ilişki yaratması gerekmiştir. Bunun terapi sürecinde oluşan bir “fobi”değil, başlangıçtaki stratejisinin bir parçası olduğunu söyler: terapinin, ancak içinde önceden bir mesafe yaratabildiği sürece mümkün olacağını biliyordur.   </p>
			<p class="paragraf">Birçok terapi geleneğinde, tek bir terapist yerine terapi ekibi vardır,böylece tek kişiye aşırı bağımlılığın önüne geçme amaçlı faaliyetler, atölyeler ve gruplarla, salt ikili ilişkilerin doğurduğu tehlikeden daha baştan kaçınılmaya çalışılmaktadır. Bağlanma noktalarının bu şekilde çoğaltılması etkili olabilir; ama terapi süreçleri ne kadar çeşitli olursa olsun, bir kişinin başlıca aktarım nesnesi olarak seçildiği vakalar hep vardır. Lacan psikozdaki aktarımın bu boyutu için hem kapsamı geniş hem de teknik hassasiyeti olan bir ifade kullanır: “kahredici [<span class="CharOverride-2">mortifying</span>] erotomani”. Erotomanide başka birinin özel sevgi nesnesi olduğuna inanmak söz konusudur; aynı zamanda başka birine dönük biricik ve ısrarlı bir sevgiye de işaret edebilir. Burada tartıştığımız uzun süreli terapi çalışmasında çoğunlukla bu yapıya sahip bir ilişki olduğu doğrudur: hastanın farklı şekillerde anladığı özel bir bağ, belli bir negatiflik getirmesi anlamında yıkıcı etkileri olan bir bağ. Bu bağın bedeli atalet olabilir, fakat bir dengelilik ve yeni bir libidinal şekillenme yaratarak hasta için faydalı da olabilir. Bu tür vakalarda terapinin nasıl sona erebileceğini hayal etmek zordur – hatta hiç bitmeyeceğini düşünmek için güçlü nedenler bulunabilir.   </p>
			<p class="paragraf">Bazı terapiler “ömür boyu” devam edecek, deneyimli terapistlerin çoğunun onyıllardır çalıştıkları vakaları olacaktır. Hastalarımdan biri, seanslara gelmeyi bıraktıktan sonra bile “ay üzerindeki kabarcıklar” gibi yanında olacağımı söylemişti: “Siz sürekli orada olan bir şey gibisiniz; hayatınızda olaylar oluyorsa bile, bunlar daha ziyade fikirler ya da meydana geldiğini bildiğim ama kanıtım olmayan şeyler gibi – ay üzerindeki kabarcıklar gibisiniz.” Bu tuhaf ifade bana vermiş olduğu ayrıksı, garip konumu adlandırıyordu ve yıllar önce terapiye başladığında üstlendiğim daha zulmedici konumdan çok farklıydı. Seansların arasına ne kadar süre girerse girsin, o “şey” onun için yine oradaydı.    </p>
			<p class="paragraf">Klinik çalışmaya başladığım dönemde, hocalarım bu konuda çok net konuşuyorudu: psikotik bir hasta ömür boyu hastanızdır. Alanen, otuz sekiz yıl çalıştığı bir vakayı anlatır. Klinisyenin bu uzayıp giden, ileri ve geri adımlar içeren çalışmaya kendini hazırlaması ve klasik çalışma saatlerinin ötesinde de hasta için erişilebilir olması gerekir. Bir kriz durumunda ulaşılabilir olmalıdır. Aimée vakası ve diğer örneklerde iletişim hattının kapanmasının nasıl bir felaket olabileceğini gördük. Bir muhatap oluşması, dinleyici addedilen birinin mevcudiyeti, psikotik özneyle çalışmada pozitif bir uğraktır. Bunun mutlaka terapistin kendisi olması gerekmez, başka biri de olabilir: Pankejeff, Ruth Mack Brunswick’le konuşurken, muhatabı Freud’dur şüphesiz.   </p>
			<p class="paragraf">Bir muhatabının olması psikotik öznenin bir tarih inşa etmeye başlamasını, <span class="CharOverride-2">ba</span>ş<span class="CharOverride-2">ka bir yere dönük</span> olmasıyla kolaylaşan bir yazma veya yaratma çalışmasına başlamasını sağlayabilir. Schreber <span class="CharOverride-2">Hat</span>ı<span class="CharOverride-2">rat</span>’ında, belli bir kişiden ziyade zamanının bilimine ve insanlığın dinî aydınlanmasına hitap eder; bu muhatabın kimliği çok değişebilir. Birçok vakada terapist daha ziyade bir tanık gibi, başka bir yere dönük bir iş veya faaliyeti tasdik eden birisi gibi olabilir. Mesela hastaya bir hezeyanın yanlış olduğunu söylemek yerine, sadece ona tanıklık edebilir; tıpkı bazı belgeler için gerekli olan bir şahit gibi: nihai doğruluğunu değerlendirmek için değil, sadece teminat görevi görmek için. Ne de olsa hezeyan bir inşadır, bir şeyler kurmayı içeren bir onarım çalışmasıdır.    </p>
			<p class="paragraf">Bir terapide muhatap konumu oluşturulduğunda ve bu konumu terapist işgal ettiğinde, bu konumun kapsamı bazen genişleyip daha geniş veya soyut bir kitleye kayabilir – okurlar, izleyiciler, dinleyiciler, kendisi gibi olanlar vs. Ama terapistin bu muhatap konumunu işgal ettiği dönemde, tedaviye zaman sınırları koymanın doğurduğu tehlikeler vardır elbette. Çalışmanın ne kadar faydalı olduğuna aldırmadan, rastgele belirlenmiş azami seans sayısına erişildi diye, bu bürokratik kurallarda hiçbir değişiklik payı bırakmaksızın çalışmayı birden kesmek zalimlik olabilir. Bazı terapistler “bir sona doğru çalışmak”tan bahsederler; bunun geçerli olduğu vakalar vardır şüphesiz, ama aynı ölçüde, terapistin tedaviye son vermekten duyduğu kaygı veya suçluluk duygusuyla baş etmesinin bir yolu da olabilir bu.    </p>
			<p class="yildiz"><span class="CharOverride-10">~</span>  </p>
			<p class="paragraf">Nihayetinde psikoz terapisinde başarısızlığın en yaygın sebebi, klinisyenin düşüncesiz bir müdahalede bulunması veya gaf yapması değil, çalışmanın devam etmesine duyduğu ilgiyi kaybetmesidir. Bu birçok faktörün sonucu olabilir, ama hastada değişim olmamasının doğurduğu bir çaresizlik hissinden ve terapistin maruz kaldığı sevgi ve bağlılık sınamalarıyla baş etmesinin güçlüğünden bahsedildiğini tekrar tekrar duyarız. Bazı psikotik özneler belki bir zamanlar bakımlarını üstlenen kişilerden bekledikleri bir bağlılık talep edecek ve bunu tasdik etmek için kapsamlı bir sınama repertuarı geliştirecektir.   </p>
			<p class="paragraf">Hastanın terapistin alakasını sınadığı bu kilit anlarda, terapistin adanmışlığını yeniden vurgulaması gerekir. Sabrı, tahammülü, sevgisi ve nefreti sınırlarına kadar götürülebilir; birçok klinisyenin bu tür bir çalışmadan hazzetmemesi anlaşılabilir bir şeydir. Devam edecek olsalar, çoğu zaman “simbiyotik dolaşıklık” diye tarif edilen ve hem son derece ürkütücü hem de ilginç bir zevk olarak deneyimlenebilecek bir durumun içine çekilebilirler. Klinik çalışmada nasıl yanıt ve tepki vereceklerini, bunun kendi bilinçdışı hayatlarıyla nasıl bir ilişki kurduğu belirleyecektir şüphesiz; böyle zamanlarda birçok terapistin kendi terapilerine geri dönmesi tesadüf değildir.   </p>
			<p class="paragraf">Arthur Burton’ın gözlemlediği gibi, “Şizofren özne, yabancılaşmasına eşdeğer yoğunlukta bir iliişki ister – yani en cilasızından sevgi ister.” Beklenen bağlılığın düzeyi o kadar yüksektir ki, bunu sadece kariyerine yeni başlayan veya aziz mertebesindeki terapistler üstlenmeye razı olmaktadır. Burton ve diğerleri, alaycı bir şekilde, bu tür terapinin tıbbi müdahaleden çok, “ardında yatan tüm anlamlarla, ama cinsel boyutları fantaziyle sınırlanmış” bir evliliğe benzediğine dikkat çekmişlerdir - gerçi gerçek evliliklerin birçoğunda da cinsel boyutların fantaziyle sınırlanmış olduğu söylenebilir. Gerçek bir evlilikten kurtulmanın, bazı psikotik öznelerle geçici evlilikten kurtulmaktan daha kolay olduğunu söyler Burton; şizofren hastaları söz konusu olduğunda terapistlerin gösterdiği meşhur alınganlıkta bunun yansımasını görürüz. Meslektaşları tarafından kınanma korkusuyla, çalışmada neler olduğunu pek açık yüreklilikle bildirmezler.   </p>
			<p class="paragraf">Şizofren öznelerle çalışmaya ilişkin bu yorumlar bazı vakalar için doğru olabilir, ama bazıları için değildir. Simbiyotik dolaşıklığın tehlikeleri ve sınama hamlelerinden oluşan yaylım ateşi çoğu zaman yoktur; terapi bir vakadan diğerine büyük değişkenlikler gösterir. Fakat ne olursa olsun, terapistin sık sık birbirine karıştırılan psikozun nüve fenomenleri ile telafi girişimleri arasındaki farkı anımsaması çok önemlidir. Anlam oluşturma, fikirler arasında köprü kurma ya da yeni hayat tarzları icat etme çabaları hezeyanlı ve acayip görünebilir, ama sahici bir yaratım çalışmasına tanıklık ederler.   </p>
			<p class="paragraf">Günümüz ruh sağlığı hizmetlerinin büyük kısmında psikozun bu esas özelliği anlaşılmamaktadır. Tedavinin başarısı, bireysel hayat bağlamında değil, “hasta popülasyonlarına” uygulanabilen ortak ölçütler ve toplumsal işlevsellikle ölçülmektedir. Birisi için büyük bir açılım temsil eden şey bir diğerine hiçbir şey ifade etmeyebilir; bu ayrıntılar her zaman vakadan vakaya değişecektir. Françoise Davoine’in belirttiği gibi, önemli olan şey çok ufak, mütevazı bir haz bile olabilir – <span class="CharOverride-2">The Sound of </span><span class="CharOverride-2">Music</span> filmindeki “My Favourite Things” şarkısında dendiği gibi. Temelde havadan sudan şeylerden –kurdeleler, çikolatalar, yağmur damlaları ve güller– oluşan bir liste oluştursalar da, yatırımları temsil eder bunlar, hayatla duygusal bir ilişkinin emareleridir. Arkaplandaki uçurumu –filmde, yaklaşan Nazizm’i– ortadan kaldırmazlar, ama sınırlı bir umut ve neşe biçimine izin verirler.    </p>
			<p class="paragraf">Terapistin bu tür ufak şeylere duyduğu ilgi hasta için kimi zaman çok kıymetli olabilir. Lacan, analizanlarından birine Belçika’dan yeni gelmiş lezzetli çikolatalardan ikram ettiğinde, bu jestin gücü sadece armağan boyutunda değil, “bazı sevilen şeylerden” alınan hazzın aktarılmasında da yatıyordur. Bu bir hasta için, “mutluluğun” veya “başarının”, yani pek çok psikotik öznenin haklı olarak şüpheyle yaklaştığı soyutlamaların tadını çıkarmasını sağlama çabalarından çok daha önemli olacaktır şüphesiz. Psikotikler, tüketim kültürünün sahte cilasının içyüzünü gördükleri için, insan hayatında asıl önemli olanın ne olduğunu gayet iyi bilirler.    </p>
			<p class="paragraf">İşler zora girdiğinde, tüketiciliğin diğer yüzü önem kazanır: önceden tasarlanmış bir sağlık veya iyilik anlayışının sindirilmesi değil, yeni bir şey yaratılması. Arthur Burton’ın ifade ettiği gibi, psikotik öznelerin “bir şeylerin başlangıcı veya sonuyla meşgul olmak gibi bir ihtiyacı vardır”. Daha önce ele aldığımız teoriler ve klinik vakalar, burada bir üretim biçiminin söz konusu olduğunu göstermektedir. Başlangıçlar ve sonlar tam da önceden varolan bir anlam ızgarasıyla simgeselleştirilebilir şeyler olmadıklarından, psikotik öznenin yeniden icatta bulunması gerekir. Bu eylemde konuşma da söz konusu olabilir, ama daima maddi bir üretim de içerecektir: yazma, çizme, resim, heykel ya da başka bir biçim verme veya kaydetme pratiği. Bu türden bir faaliyetin, mutalaka ona ayrılan zaman açısından değilse bile, o kişinin dünyasında işgal ettiği konum itibariyle önemli rol oynamadığı bir psikoz vakasıyla ben hiç karşılaşmadım. Tedavi esnasında tek tük gönderilen kartpostallar bile hayati rol oynayabilir.    </p>
			<p class="paragraf">Bu tür eylemlerin teşvik edilmesi ve kolaylaştırılması, gerçek bir psikoz terapi çalışmasının parçasıdır. Psikotik özneye bir hastalığı olduğunu söyleyip bu konuda ne yapması gerektiğini bildiren o güncel terapiler kimilerine faydalı gelebilir, ama özneyi bu hayati boyuttan mahrum bırakmaktadırlar. Hasta bu teklifi kabul etsin veya etmesin, terapinin kendisine ister destek ister köstek olduğunu düşünsün, klinisyen psikoz fenomenlerinin birçoğunun bir kusur işareti değil, aksine yaratıma açılan bir yol olduğunun farkında olmalıdır.   </p>
		</div>
	</body>
</html>