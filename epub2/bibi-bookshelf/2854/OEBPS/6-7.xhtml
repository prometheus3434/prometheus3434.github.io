<html xmlns="http://www.w3.org/1999/xhtml">
	<head>
		<title>6-7</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:dbad7b6b-244c-45e6-9cd2-ece8b7dcb6ca" name="Adept.expected.resource"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-8">7. Tetiklenme  </p>
			<p class="paragraf">İlk kez paraşütle atladıktan sonra ayakları yere değen yirmi üç yaşında bir adamın psikozu patlak verir: “Ben Tanrı’yım,” der. Babasıyla yirmi yıl önce, hapisten çıktığında tanışmıştır. “Bu kim?” diye sormuştur annesine. Annesi, “Baban o senin,” demiştir. “Babalar gökten zembille inmiyor.”  </p>
			<p class="paragraf">Psikotik olan çoğu insanda psikoz hiçbir zaman tetiklenmeyecektir. Hayat devam edecek, çöküş veya çözülme anı gelmeyecektir. Ancak bazı vakalarda psikoz patlak verir; bu patlama çoğu zaman ürkütücü olur, başlangıçta felaket gibi gelir. Kişinin bu zorlu dönemi atlatmasına yardımcı olma çabası, tetiklenmeye yol açan olaylar dizisinin yeniden oluşturulmasını gölgede bırakabilmektedir. Oysa bu kronolojinin ayrıntıları üzerine dikkatli bir çalışma kendi başına sağaltıcıdır ve sadece kişinin neden delirdiği konusunda değil, o zamana kadar delirmesini önleyen şeyin ne olduğu konusunda da kıymetli bilgiler verecektir. Bu da, tedavi için gereken terapi stratejilerinin oluşturulmasında hayati bir rol oynayabilir.   </p>
			<p class="paragraf">İlgili ayrıntıların ortaya çıkması aylar, hatta yıllar alabilir, ancak bu ilk olay dizilerine dikkat göstermek daima sonuç verir. Billurlaştığı ve patlak verdiği anları inceledikçe, psikozun ne olduğunu anlayabiliriz. Gürültülü ve gözle görülür halüsinasyon fenomenlerinin ya da bariz hezeyanlı düşüncelerin ötesinde, her vakada açığa çıkarılması gereken mantıksal bir gelişim söz konusudur. Şizofreni üzerine klasikleşmiş çalışmasında Bleuler, psikozun tipik akışı diye bir şey olmasa da, paradigmatik bir dizilim oluşturmak sayesinde yeni perspektifler açılabileceğini belirtmiştir. Tek tek vakaların hiçbiri bu paradigmaya denk düşmediğinde bile, bizi görmeyi beklediğimiz dizilime yakınlaşan veya ondan uzaklaşan noktalar hakkında sorular sormaya itecektir bu.   </p>
			<p class="paragraf">Psikozun tetiklenmesi genellikle birkaç safhadan geçer. Her şeyden önce, bir şeylerin değiştiği hissi vardır. Bir terslik ya da farklılık olduğuna dair muğlak bir his diye tarif edilebilir. Kişi bunun tam olarak ne olduğunu kavrayamaz. Kaygı, hayret ya da şaşkınlık hissedebilir. Kimi zaman neşe veya açıklaması olmayan bir memnuniyet hissi yaşayabilir. Etrafındaki dünya anlamlılık kazanır; sanki olup bitenlerin manidar olduğunun farkındadır, ama bunun nasıl bir mana olduğu tanımlanmış değildir. Klasik psikiyatride bu hallere dair iyi tasvirler sunulmuştur, ama kişinin bu hallere erişebilmesi için çoğu zaman çok sayıda ayrıntılı diyalog gerekir. Sonrasında meydana gelen istilacı deneyimler kişinin önceki safhalarda ne olduğunu hatırlamasını güçleştiriyor, bu safhaların sırf şaşkınlık veya muamma hissiyle tanımlanmasına yol açıyor olabilir.    </p>
			<p class="paragraf">Bu noktada toplumsal ilişkilerden bir ölçüde kaçınma, uyku sorunları veya kimi evhamlı fikirler ortaya çıkabilir. Kişinin kafası meşguldür; bazı vakalarda her zamanki ilgilerine odaklanamaz hale gelir. Ayırt ettiği anlamlılık hissi ya hafif ya da gayet bariz bir sapma geçirebilir. Hissedebildiği anlamlar kendisine yöneliyordur, ama bunun nasıl ve ne şekilde olduğu belirsizdir. Bu anlamlarda, önceki deneyimlerinin sürekliliğinden farklı, “kişisel bir mana” olduğu hissi vardır. Yoldan geçen araba, hava durumundaki değişim veya gazetedeki haber bir şekilde onu ayırıyor gibidir. Günlük işaretler ona gönderme yapmaya başlar ve kendisine gönderme yapıldığına ilişkin fikirler ivme kazanabilir. Psikotik bir öznenin deyişiyle, “Her şeyin bir anlamı vardır”. Dünya değişmiştir, farklıdır artık: bir anlamı vardır, bir zorunluluk vardır, ama bunun ne olduğu belirgin değildir. Hakim olan his şaşkınlıktır, ancak dünyadaki bu değişimlerin <span class="CharOverride-2">kendisine ili</span>ş<span class="CharOverride-2">kin oldu</span>ğ<span class="CharOverride-2">u</span> hissiyle birliktedir. Belli sözcükler veya deyişler kişinin aklını kurcalamaya başlayabilir; anlamları karanlık olsa bile, aşırı bir ağırlıkları var gibidir.    </p>
			<p class="paragraf">Burada sık sık kendini gösteren o evhamlı huzursuzluğun tarifi güç olabilir. Kişi bir terslik olduğunu, vücudunda birtakım değişiklikler cereyan ettiğini söyler ve açıklama bulmak için tıbbi görüş arayabilir. Psikozun sonraki safhalarında ortaya çıkabilen beden kaygılarının aksine, burada tek bir sabit şikâyet yerine değişen bir dizi endişe söz konusudur. Kişi yaşadığı duyumlara ipucu bulmak için İnternet başında saatler geçirebilir. Paranoyak özne bu değişimin çoğu zaman etrafındaki dünyada meydana geldiğini hissederken, şizofren için bir değişim olduğu fikri ilk olarak bedende kendini belli edebilir.   </p>
			<p class="paragraf">Dünya işte bu dönemde konuşmaya başlar. Jaspers’ın anlattığı bir vakada, “hasta, mutfak masasının üstünde duran yatak örtülerini, gardırobun üstünde duran mumu ve sabun parçasını görmüş, feci rahatsız olmuştu. Çok korkmuştu, bütün bunların kendisiyle ilgili olduğuna emindi. Bu sonuca nasıl vardığını açıklayamıyordu. Birdenbire emin olmuştu; onunla ilgili olmalıydı. ‘Benimle ilgili olduğunu kesin olarak biliyorum’ diyordu.” Günlük nesne ve eylemler esrarengiz ama yeni anlamlar kazanmaya başlar. Şizofreni teşhisi konulan Norma MacDonald kendi yaşadıklarını şöyle anlatmıştır: “Yabancı birinin sokakta yürüyüşü, bana dönük, yorumlamam gereken bir ‘işaret’ olabiliyordu. Yoldan geçen bir tramvayın penceresinden görünen yüzlerin hepsi zihnime kazınıyordu; hepsi bana odaklanıyor ve bir tür mesaj vermeye çalışıyordu.” İnsanların, olayların, mekanların ve düşüncelerin hep bir anlamı vardı; hepsi onunla ilgiliydi ve başına gelenlerde “ezici bir mana” bulunduğunu hissediyordu.   </p>
			<p class="paragraf">Bir önceki bölümde gördüğümüz gibi, hedef alınma ve çağrılmanın ta kendisi kişinin deneyimini tehditkar hale getirir. Bu çoğu zaman doğrudan zulmeden bir şey olarak hissedilir. John Custance, psikozu tetiklendiğinde, buruşuk bir yastıktan yatağın kenarındaki kırışıklıklara, yüz havlusundan yerde duran havluya kadar, her şeyin onu hedef almaya başladığını anlatmıştır. “Korkuya saplanmış bir zihin bu şekillerde akıl almaz dehşetler görebiliyor. Gözlerim yavaş yavaş bu şekilleri seçmeye başlamıştı; en sonunda ne yana dönsem, bana eziyet etmeyi bekleyen ve üzerinde göründükleri maddi nesnelerden çok çok daha gerçek görünen zebanilerden başka bir şey göremez oldum.” Konuşmaya başlayan gerçeklik, özne için giderek meşum ve korkutucu hale gelmektedir.   </p>
			<p class="paragraf">Bu noktada kimi zaman dünyanın sonunun geldiği fikri ortaya çıkar. Kişi her şeyin nasıl farklı olduğunu anlatabilir; sanki gerçeklik artık boş, tekdüze geliyordur ona, insanlarsa uçucu şeylerdir, balmumu kuklalardan, kabuklardan ibarettirler. Şöyle der Renée: “Etrafta işlerine gömülmüş diğer çocuklar robot veya kuklalardı, görünmez bir mekanizma tarafından hareket ettiriliyorlardı.” Kendi hastalarımdan biri, “geriye hiçbir şey kalmadığını” hissetmiştir: “Sadece suretler var. Hiç kimse yok.” İnsanlık yok edilmiş, yerine eğreti oyuncular geçirilmiştir. Gezegenin tamamı yok edilmiş olabilir ve sık sık geriye sadece o kişinin kaldığı hissi bulunur. Kişi toplumdan daha da uzaklaşmaya başlayabilir ya da aksine, yaşadıklarını konuşup anlatacağı birilerini arayabilir.   </p>
			<p class="paragraf">Söz konusu anlamlılık hissi çoğu zaman bir sonraki safhada yorumlanır. Yoldan geçen araba, hava durumundaki değişim ya da gazetedeki makale belli bir anlam taşımaya başlar. Psikotik kişinin bu noktadaki düşünceleri çok önemlidir, zira bunlar anlam oluşturmak gibi temel bir işlemle, yaşanan değişimlere anlam vermenin bir yolunu bulmakla ilgilidir. Anlam atfetme yönündeki bu pozitif, yapıcı çabalar kısmi de olabilir, bütüncül de: etraftaki dünyaya ilişkin ufak ayrıntıları konu alabileceği gibi, kişinin genel durumuna ilişkin daha ayrıntılı bir yorum haline de gelebilirler. Tek tek deneyimlere, birleştirici bir fikir olmadan, birçok farklı anlam verilebileceği gibi, aksine, dünyanın konuşan bir dile dönüşmesi, tek bir sabit anlamı olan bir hezeyanla da sonuçlanabilir.   </p>
			<p class="paragraf">Yani muamma deneyimiyle ilgilenmek için imleyenler seferber edilir. Anlam azar azar oluşturulabileceği gibi, daha sıklıkla, birdenbire belli bir hakikatin keşfedildiği anlar da yaşanabilir. Custance bu anlara “tuhaf parlamalar” derken, Lacan bir hezeyanın oluşmasını sağlayan “doğurgan anlar” der. Mesela kişi belli bir misyonu olduğunu ya da başkalarının kendisine komplo kurduğunu fark eder. Sonrasında, yapması gerekenler için usulca hazırlanmaya başlayabileceği gibi, aynı sıklıkla, tehdit olduklarına inandığı, kendisi hakkında çok şey bilen kişilere çıkışmaya da başlayabilir. Çoğu zaman etrafındaki kişilerin, kendi kişisel hayatı hakkında dayanılmaz bir bilgiye sahip olduğunu hisseder;hayvanlarla yaşadığı cinsel ilişkileri yerel ahalinin bildiğine inanan Ernest Wagner vakasında bunu görmüştük. Psikozun bu üçüncü safhası birdenbire gerçekleşebileceği gibi, zamanla da meydana gelebilir; bazen de hiç meydana gelmez, kişi sürekli kendisini işaret eden ve konuşmayı hiç bırakmayan bir dünyanın insafına kalır. Hiçbir intibak oluşamaz, kişiye bir yer veya konum verecek hiçbir anlam oluşturulamaz.   </p>
			<p class="paragraf">Bu gibi durumlarda kişi, inşa etmek yerine eyleme geçebilir: hezeyan yerine kendine zarar vermeye ya da bir negatiflik oluşturacak, istilacı ve zulmedici güçlerle arasına mesafe koyacak başka bir eyleme kalkışabilir. Kendi bedeni ya da etrafındaki ortamın belli bir boyutu aracılığıyla, dünyadan bir şeyleri çıkartmaya çalışabilir. Mesela bir tür cerrahi operasyonun, bedeninin bir parçasını kaybedeceği bir operasyonun şart olduğu fikrine kapılabilir. Eylemleriyle, bedende veya Öteki’nde bulunan bir tür fazlalıktan kurtulmaya çalışır. Colette Soler’in belirttiği gibi, başlangıçtaki tetiklenme safhasının ardından, psikotik öznelerin çabaları şu iki doğrultuya yönelir: hezeyan veya yaratım yoluyla dünyaya bir şey ilave etmek ya da kendine zarar verme veya değişim yoluyla dünyadan bir şey çıkarmak. Bunların her ikisi de kendi kendini tedavi girişimleridir.    </p>
			<p class="paragraf">İlkinde yeniden yapılandırma çabası içinde anlamdan faydalanılır, ikincisindeyse doğrudan libido eksiltilmeye çalışılır. Başlangıçtaki tetiklenme safhasında gerçekliğin yapısı çözülür: imleyenle imlenen birbirinden ayrılır, böylece dünya sadece “bir anlama geliyor” gibi görünür. Bu hissin serbest kalması bir çağırma etkisi doğurur: sadece o kişiyi ilgilendiren bir anlam söz konusuduur. Anlam dünyasında bir delik açılmıştır; kişi çaresizce yeniden düzenlemeli, yeniden inşa etmeli, yeniden oluşturmalıdır. Dolayısıyla sonraki safhada, dünyaya yeniden düzen getirecek yeni bir anlam ya da bir anlam dizisi oluşturulur. Buna hezeyan denir; hezeyanın amacı imleyenle imleneni yeniden birbirine iliştirmektir. Bütün bu diziyi başlatan nedir peki?  </p>
			<p class="yildiz"><span class="CharOverride-10">~</span>  </p>
			<p class="paragraf">Lacan’ın bu soruya 1932’de verdiği ilk yanıta göre, kişinin “hayati durumunda” meydana gelen bir değişikliktir bunu başlatan: toplumsal konumun kaybedilmesi, emeklilik, ortam değişimi, evlilik, boşanma, anne babanın vefatı gibi. Bu uğrakların olası tetikleyiciler olduğu gayet iyi bilinmektedir: düğün töreninin ardından patlak veren korkunç halüsinasyonlar olabileceği gibi, emekliliğin ardından daha sessiz başlayan batıl inançlar ve mistisizmle de karşılaşabiliriz. Ama Lacan’ın psikoz üzerine sonraki çalışmalarında değineceği asıl soru, bu tür durumların ortak noktasının ne olduğudur. Bunlar her zaman psikoz tetiklemez şüphesiz, ama tetiklediklerinde, bireyin deneyiminde dünyanın yıkılmasına yol açan şey nedir?   </p>
			<p class="paragraf">Bu örneklerin hepsinde kişinin sembolik durumunun değişmesi söz konusudur: yeni bir konum alınması, antropologların geçiş ayinleriyle ilişkilendirdikleri türde bir konum alınması gerekiyordur. Bunlar kişinin “dünyayla yüzleşmesi” gereken uğraklardır. Geçiş uğraklarına farklı kültürlerde ayrıntılı merasim ve ayinlerin damga vurmuş olması, bunların sindirilmesi için sembolik bir çerçevenin şart olduğunu düşündürmüştür. Ayinde dışsal temsilini bulan bu çerçevede, Lacan’ın sembolik düzenin kendisiyle ilişkilendirdiği iç kaynaklar mevcuttur. Peki simgesel bu noktada bir şekilde arıza yaparsa ne olur? Sembolik düzen içselleştirilmiş olmadığında, değişim uğraklarının sindirilmesini sağlayacak bir anlam ağı sunamayacaktır. Anlam yerine keskin bir deneyim olacak, bir delik deneyimlenecektir.  </p>
			<p class="paragraf">Lacan’a göre psikozun tetiklenmesi esnasında açılan delik buydu. Simgesel her biri diğerleriyle bağlantılı imleyenlerden oluştuğu için, ayrıcalıklı bir terimin eksik olduğu hissedildiğinde, bunun etkileri ağın tamamına yayılıyordu. Psikozda tam da bunu görürüz. Önce gerçekliğin tek bir unsuru konuşmaya başlar, sonra tamamı: komşunun verdiği bir selam, diyelim ki ahlaki bir kınama olarak anlaşılır, sonrasında sokaktaki herkes dedikodu yapmaya başlar. Hezeyanlı süreçte kişi önce eşinin, sonra hısımların, akrabaların, doktorların, medyanın, hakimlerin, vs. kendisine komplo kurduğunu düşünebilir. Bir domino etkisi söz konusudur.   </p>
			<p class="paragraf">Bir vakada kadının biri, hamile kalma korkusu yaşadığı bir cinsel ilişkinin ardından, insanların sokakta onu seyrettiğini düşünmeye başlamıştır. Onu işaret ediyor ve arkasından bir şeyler söylüyorlardır. Arkadaşlarının bile kendisinden uzaklaştığını hissediyordur. Bir dergide onu konu alan bir karikatür yayımlanır, gazete ve kitaplar ona gönderme yapmaya başlar; öne çıkarılıyor gibidir. Basın sayesinde bu adamla ilişkisini bütün ülke öğrenmiş, toplum tarafından yargılanıp aforoz edilmiştir. Artık bütün bunların kendisine zulmetmeyi amaçlayan genel bir planın parçası olduğunu biliyordur. Komplo yavaş yavaş tüm Avrupa’ya, oradan Amerika’ya yayılmıştır. İnsanları ondan haberdar etmek için, her yerde bilinen, genel bir işaret dili geliştirilmiştir. Zulmediciler, engizisyon benzeri güçleri olan bir kadın derneğinde konumlanmıştır.  </p>
			<p class="paragraf">Başlangıçtaki fikir veya deneyimin kapsamının böyle yavaş yavaş veya aniden genişlemesi yüzünden, fenomenolojiyle ilgilenen ilk psikiyatristler bir “yaşanmış-deneyim bütününden” bahsetmişti. Tek bir noktanın nasıl olup da her şeyin sorgulanmasına yol açtığını anlamaya çalışıyorlardı. Bu sorunun bariz yanıtı, deneyimimizde bir bağlantısallık bulunduğu, gerçekliğin belli bir yapışkanlığı olduğudur. Nitekim, 1940’larda ve 1950’lerin başlarında Geştalt kuramcıları gerçekliğin çöküşünü böyle açıklamışlardı. Psikotik öznenin gerçekliğinin her bir parçası diğerleriyle bağlantılıydı ve dikkatli bir çalışmayla bu düzenin ilkelerini ortaya çıkarmak mümkündü. Lacan’ın düşüncesinde bu farklı bir şekilde geliştirilir: dil ağı düzeyinde, sembolik evrenimiz düzeyinde bir yapışkanlık söz konusudur. Birçok psikotik özne tam da bunu tarif ediyor gibidir: tüm dünya değişmiştir, artık hiçbir şey eskisi gibi değildir.   </p>
			<p class="paragraf">Renée, çektiği ıstırabın sorumlusu olan başlangıçtaki “bilinmeyen failin” nasıl, “tüm erkekleri kapsayan dünya benzeri devasa bir varlık” olan “Sistem” haline geldiğini anlatır: “En tepede emirleri veren, cezaları uygulayan, başkalarını suçlu bulanlar vardı. Ama kendileri de suçluydu. Her erkek diğer tüm erkeklerden sorumlu olduğu için, yaptığı her şeyin diğer varlıklar üzerinde etkileri oluyordu. Feci bir bağımlılık tüm erkekleri kabahatin kırbacı altında tutuyordu. Herkes Sistem’in parçasıydı.” Burada Renée’nin geçmişinde belli bir erkeğin bir şeyden suçlu olduğunu düşünmek mümkündür; ancak bu bağlantı sisteminde tam da simgeselin daha önce ele aldığımız özelliklerini görmemek de zordur: her bir unsur diğerleriyle bağlantılı olduğu için, birinde meydana gelen değişim bütün kümeyi etkilemektedir.   </p>
			<p class="paragraf">Tetiklenme anında bu sembolik ağ yırtılır ve kişi bir şeylerin eksik olduğunu hisseder. Eksik olan ne olabilir peki? Lacan ilk önce bunun baba olduğunu, sembolik manada baba, yani yasanın içselleştirilen temsilcisi olduğunu savunmuştur. Bu dolayımlayıcı, yatıştırıcı imleyen, nevrotik öznenin Oidipus kompleksinin darboğazından geçmesine yardımcı oluyordur, ancak psikozda yoktur. Böyle hayati bir yapıtaşı olmadığında binanın tamamı, kişinin hayatı çökebilir; ama ancak belli bir zamanda bu taşa <span class="CharOverride-2">ba</span>ş<span class="CharOverride-2">vuru</span> yapılacak olursa. Eksik parçanın arkasında bıraktığı delikle birdenbire yüz yüze geliniyor olması Lacan’ın dikkatini çekmişti. Psikoz salt bu parçanın yokluğuyla değil, kişinin çoğunlukla başka biriyle, ama kimi zaman da bir grupla, belli bir uğraşla veya bir idealle imgesel, ikili bir ilişki içine gömülü olduğu bir noktada o parçaya çağrı yapılmasıyla tetikleniyordu.  </p>
			<p class="paragraf">Bu imgesel ilişki belli bir olay veya müdahale yüzünden parçalanacak, üçüncü bir tarafın ortaya çıkışı kişinin dengesini bozacaktır. İmgesel ilişki yeni bir düzen içine itilir; zorla üçüncü bir terim oluşturan, sembolik otoriteyi temsil eden bir figür veya kişinin sembolik bir konum üstlenmesini gerektiren bir düzendir bu. Böylece günlük varoluşun sürekliliği bozulur ve sembolik düzlemin heterojenliği aniden gün ışığına çıkar. Burada baba gerçek bir baba olabileceği gibi, birdenbire üçüncü bir terim konumuna yerleşen herhangi bir şey de olabilir: patron, hısım, öğretmen, terapist. Simgeselde bu müdahaleyi dolayımlayacak bir şey, sembolik babalık merciine yapılan çağrıya verilecek bir yanıt bulunmadığı için, dünya bu noktada çözülmeye başlar.    </p>
			<p class="paragraf">Buna pek çok örnek verilebilir. Ailelerden birini ziyarete gittikleri güne kadar birbirinin yanından ayrılmayan iki sevgili. Gittiği üniversitede kıdemli bir hocayla karşılaşıncaya kadar derslere girmeyip arkadaşlarıyla takılan bir öğrenci. Doğumun ardından doktor çocuğu ona verinceye kadar bebeği hakkında hayaller kurmuş bir anne. Üstünde yıllardır çalıştığı bir araştırmayı sonunda yayımlayan bir araştırmacı. Bu durumların hepsi psikozu tetikleyebilir ve hepsinde de kişinin hayatına aniden üçüncü bir terimin girmesi söz konusudur. Bir kesinti olur; kişinin o zamana dek sevgilisiyle, arkadaşlarıyla, bebeğiyle veya işiyle birlikte oluşturmuş olduğu koza yırtılır. Aniden orada olmayan sembolik bir unsura başvurmak zorunda kalır. O unsur olmadığında, şaşkınlık hissi baş gösterebilir ve yukarıda taslağını çizdiğimiz süreç başlayabilir.  </p>
			<p class="paragraf">Geneviève Morel’in tartıştığı bir vakada, hastası Hélène’in kendisine örnek aldığı yedi yaş büyük bir ablası vardır. Bu abla evlenip evden ayrıldığında, ondan ayrılamayan Hélène de peşinden gider. Ablasının kocası askerliğini yapmaya gittiğinde, başka bir adam ablasına kur yapmaya başlar. Hélène bu ilişkide ablasına yardımcı olur, dedikodu olmasından endişelenen ablası gittikleri yerlere onu da götürmektedir. Hélène, evli olduğu için seven tarafın ablası değil adam olduğuna inanmıştır; ablası ondan kendi adına aşk mektupları yazmasını istediğinde, adama karşı kendi hislerini dile getirir. Bir akşam sinemada çiftin ellerinin hafifçe birbirine kenetlendiğini görür. Halüsinasyonları bu noktada başlar ve hastaneye kaldırılır. Ablasıyla oluşturduğu imgesel çift ilişkisi içinde, adam üçüncü taraf konumunu cisimleştirmiştir.   </p>
			<p class="paragraf">Kazalarla tetiklenmiş görünen psikoz vakalarında da bunu görürüz. Ortaya çıkan ilk psikoz belirtilerinden önce gelen bir araba veya tren kazasının doğurduğu sarsıntı öyle barizdir ki, arada bağlantı olmaması mümkün değil gibidir. Ancak dikkatli dinleme ve inceleme sonucunda, tetiklenmenin kaza anında değil, daha sonra, kişi olup bitenleri bir polise, avukata veya hakime anlatmak zorunda kaldığında ya da tazminat arayışına girdiğinde meydana geldiği ortaya çıkabilir. Tetikleme etkisini doğuran, üçüncü terimi uyandıran bu figürle karşılaşmak ve konuşacak bir konum üstlenmek zorunda kalmak olmuştur. Normal hayat, çok büyük ölçüde etrafımızdakilere “Evet” deyip durmaktan ibarettir; konuşmayla ilişkili gerçek bir konum almak zorunda kaldığımız anlar kural değil, istisnadır. Bir tanıdığa selam vermek ile konuşma yapmak ya da kendimizi bir patrona, polise veya hakime açıklamak arasındaki farkı düşünebiliriz.   </p>
			<p class="paragraf">Bu ani üçgenleme üzerindeki vurgu, dışarıdan bakıldığında trajik görünen durumlarla neşe verici görünen durumları birbirine bağlar – eski klinisyenlerin kafasını karıştırmış gibi bir gerçektir bu. Bir başarı ya da kazanımla birlikte tetiklenen psikozlar belgelenip durmaktadır; kimi zaman, bağımsızlığa ya da olgunluğa doğru, kişinin hazır olmadığı bir hamle yapılmış olmasıyla açıklanırlar. Bir mezuniyet veya terfide söz konusu olan statü değişimi özgüven krizine yol açıyor, biriken stres de şaşkınlık halleri yahut psikotik bir “tepki” doğurabiliyordur. Lacan’ın teorisi daha titizdir; tetiklenmeyi, açıkça kişinin dünyasında sembolik yeri olmayan bir fikirle karşılaşmasına bağlar. Zincir kırıldığında, hiç sembolize edilmemiş olan o unsur kendisini dışarıdan dayatabiliyordur. Lacan’ın formülüyle, simgeselden kovulan gerçekte geri döner.   </p>
			<p class="paragraf">Bir vakada kadının biri, bir çukurun içinde, “toprak beni istiyor” diye bağırırken bulunmuştu. Zemin tarafından yutulduğunu hissediyordu. Kadınla birlikte çalışan psikiyatri ekibi, kadının ilk adının kendi anadilinde toprak anlamına geldiğini fark ederetti; o ise korkularının içeriğiyle bunun arasında herhangi bir bağlantı kurmamıştı. Tetiklenme süreci yavaş yavaş aydınlandı. Şimdiki rahatsızlığı, uzun yıllar yaşadığı dışkısını tutamama sorunu nedeniyle yapılan bir sfinkteroplasti [büzücü kas] operasyonunun ardından başlamıştı. Operasyonla tetiklenme arasında herhangi bir bağlantı kurmamış olsa da, zamansal ilişki yadsınacak gibi değildi ve başına gelenleri ışık tutuyordu.  </p>
			<p class="paragraf">Kadın erken yaştan itibaren babasıyla anal ilişkiye zorlanmıştır ve bu cinsel ilişkiler esnasında babası sadece tek bir anda hoşnutsuzluğunu, tiksindiğini gösteriyordur: geri çekilirken penisinde dışkı göründüğünde. Dolayısıyla dışkı hem cinsel eylemin, hem de babasının ilgisinin sona erdiğinin işaretidir. Dışkısını tutamama sorunu ergenlik döneminde başlamış, tecavüzler de o zaman kesilmiştir. O noktadan itibaren, dışkısı neredeyse sürekli sızacak ve gün boyunca tekrar tekrar tuvalete gitmek zorunda kalacaktır. Gelgelelim, tam da iyi niyetli doktorların tavsiyesi üzerine anal sfinkter operasyonunu kabul etmesiyle birlikte psikoz patlak vermiştir. Hayatını öylesine güçleştiren semptomun aslında tam da sağ kalmasını sağlayan şey olduğu ortaya çıkmıştır: “bok” imleyeni, babanın istila edici varlığının bir sınırı olduğunun işaretiydi. Dışkısını tutamama sorunu ortadan kaybolduğunda, baba halüsinasyon biçiminde gerçekte geri döner. Onu çağıran ve yutan toprak, kendi özel ismidir; diğer birçok isminin içinden babanın seçtiği ismin bu olduğunu belirtir. Tam da bu unsur, yani babanın ona sahip olduğunun işareti olan unsur, tetiklenme esnasında gerçek halini almıştır.   </p>
			<p class="paragraf">İyi bilinen bir başka örnek de, Schreber’in ikinci tetiklenme anıdır. Nihayet Dresden Temyiz Mahkemesi’ne atanmayı başarmıştır. Ancak artık kendisiyle eşit pozisyondakilerle birlikte çalışmıyordur; birdenbire sorumluluğun kendisinde olduğu bir konuma gelmiştir: hemen hepsi kendisinden yirmi yıl kadar daha kıdemli olan beş hakimden oluşan bir heyete başkanlık etmektedir. İmgesel eşitleri arasında yaşadığı bir dünyadan sembolik bir ağırlık taşıdığı yeni bir yere fırlatılmıştır adeta ve bu çarpıcı yükselişe mana vermesini sağlayacak bir anlamlandırmadan yoksundur. Uyku sorunları yaşamaya, tuhaf sesler duymaya başlar. Bu noktada her şey çökmeye başlayacak ve ölüm düşünceleri her yanı işgal edecektir.  </p>
			<p class="paragraf">Freud, Schreber’in içine düştüğü ikilemin bastırılmış eşcinsellikle ilgili olduğunu düşünmüştur; oysa Lacan, sembolize edilemeyen bir durumla karşılaşmanın, baba kategorisinin aniden ortaya çıkışının altını çizmiştir. Schreber’in elinde dolayımlayıcı bir imleyen, durumuna mana verecek hiçbir şey yoktur. “Baba olma” imleyeninden yoksun olan Schreber, bu noktadan sonra kadın olduğunu hayal etmeye başlar ve hezeyanı içinde bu, yeni bir ırkın, fena halde bozulmuş olan “Dünya Düzenini” yeniden kuracak ırkın yaratıcısı olma misyonuna dönüşür.   </p>
			<p class="paragraf">Üçüncü terimin burnunu soktuğu durumlarda, ya egoyla bir başkası söz konusudur –koza içinde yaşayan sevgililer, içtiği su ayrı gitmeyen arkadaşlar– ya da idealle gerçeklik arasındaki mesafe aniden kapanır. Uzun yıllar piyango hayalleri kurup da nihayet büyük ikramiyeyi kazanan kişi, evlatlık olduğu hayalleri kuran ve günün birinde bunun gerçek olduğunu öğrenen biri, rekor kırmaya çalışan ve bunu başaran bir atlet, sevdiceğinden randevu koparmayı hayal eden ve sonunda istediğini elde eden bir adam. Bütün bu durumlar kişinin aslında sosyo-sembolik yapıda yeni bir yere yerleşmekten kaçınarak sürdürdüğü bir denge halini bozar. Kişi aniden o yere nakledildiğinde, yeni sembolik koordinatlarla yüzleşmek zorunda kalır veişte bu, psikozu tetikleyici olabilir.    </p>
			<p class="paragraf">Bu tür durumların hepsi, psikotik yapıya sahip bir kişide her zaman psikoz tetikleyecek değildir. Her şey o kişi için hassas noktaların hangileri olduğuna ve bu noktalara karşı nasıl bir savunma uygulandığına bağlıdır. Bir vakada, ikinci oğlunun doğmasıyla birlikte bir adamın psikozu tetiklenir; niye ilkinde olmaz peki? Adam tek çocuktur ve aile hayatındaki tüm ayrıntılarda kendi ailesini model almıştır. Kendi babasının bir kopyası haline gelerek baba olma sorununu çözmüştür. Aynı şekilde davranmış, kendi ailevi durumunu bu tuhaf aynada yeniden yaratmaya çalışmıştır. Karısının beklenmedik bir şekilde yeniden hamile kalmasıyla birlikte, oluşturduğu imgesel emniyet kemeri kopmuştur: aniden her şey değişmiş, babalık muammasıyla yüz yüze kalmıştır.    </p>
			<p class="paragraf">Düzene sokulamamış olan babalık fikri şimdi sembolik bir düzeyde değil, gerçekte geri dönmüştür – bu bölümün başında bahsettiğimiz paraşütçüde olduğu gibi. Cinsel istismar, belli bir otorite figürü tarafından sevilme ya da eşcinselliğe ilişkin fikirler, bu entegrasyon eksikliğinin sonuçları olabilir: baba-çocuk ilişkisine dair herhangi bir sembolik harita olmadığında, babalığa ve baba için nesne olmaya dair farklı versiyonlar ortaya çıkabilmektedir. Bunun çoğu zaman altta yatan bir eşcinselliğe işaret ettiği sanılır, oysa vaktiyle Bateson’ın zor ama harikulade bir cümleyle belirttiği gibi, “Bu semboller [burada, hezeyanı oluşturan fikirler] eşcinsellik ifadesi değil, eşcinselliğin uygun bir sembolünü oluşturduğu fikirlerin ifadesidir.” Yani eşcinselliğe ilişkin motifler, nesne olmak gibi tehlikeli bir pozisyona bir biçim verir.   </p>
			<p class="paragraf">Bir vakada genç bir oğlan, babası, büyükbabası ve kendisinin, geceleri birbirlerinin hayat sıvılarını akıtmak için yarışan, birbirlerine bağlı cam tüplerden oluşan bir sistem olduğu şeklinde bir hezeyan geliştirir. Bir başkasında, sekreterinin hamile olduğunu söylemesinin ardından, çocuğun babasının kendisi olup olmadığını belirlemek için hemen mikroskop altında spermini incelemeye koyulan bir adam vardır. Babalık biyolojik parametrelere indirgenmiştir burada: sindirilemeyen bir şeyle karşılaşmanın ardından, hezeyanlı bir biçimde yeniden inşa edilir. Bundan dolayı babalık imgeleri psikozdaki yaratımlarda hiç eksik olmaz.   </p>
			<p class="yildiz"><span class="CharOverride-10">~</span>  </p>
			<p class="paragraf">Üçgenleme ve sembolik üçüncü terime ilişkin teori, psikozun tetiklenme sürecini anlamamızı sağladığı gibi, hastanın emniyeti açısından da çok önemlidir. Şu vakada bunun bir örneğini görebiliriz: Yirmili yaşlarının sonundaki psikotik bir adam bitmek bilmez bir zulüm hissi içindedir ve terapistini görmeye giderken yaşadığı kabalık veya duyarsızlık vakalarını nakledip duruyordur. Endişelerine örnek olarak bir sakız meselesinden söz eder. Çiğnediği sakızı kullanılmayan bir buzdolabının içine atmıştır ve terapistine yanlış bir şey yapmış olup olmadığını sorar. Sakızı bulurlar mıy? Başı belaya girer miy? Çöp tenekesine mi atmalıydı acaba?   </p>
			<p class="paragraf">Her seanın başında, zulüm deneyimleri hakkındaki, “kara fikirler” [<span class="CharOverride-2">broods</span>] adını verdiği zorlantılı düşüncelerden oluşan bir listeyiokuyarak başlamaktadır. Terapisti adamın kendisini “çıldırtmaya” çalıştığını düşünmeye, adamın “soğuk gözlerinin” içine işlediğini hissetmeye başlamıştır. Seansların yoğunluğu nedeniyle “[hastanın] zulüm düşünceleri ve hislerini dışsallaştırma ihtiyacının altında kaldığını” yazar. Tükenmiş hissediyordur; İngiliz psikanaliz geleneğinden yetişmiş birçok terapistin yapacağı gibi, bunu hastanın annesiyle ilk zamanlarda kurduğu ilişkinin yeniden canlandırılması olarak yorumlar. Bu perspektifte göre, terapist hastanın annesinin hissetmesi gerekenleri hissediyordur; diğer psikanaliz ekolleri böyle bir hipotezi kabul etmeyecektir.   </p>
			<p class="paragraf">Hasta ilaç tedavisi görmekle birlikte, tıp sisteminin kendisine kötü davrandığını hissediyordu. Hastanelerden, “akıl hastalığı” yaftasından, tıbbi personelin kabalığından nefret etmekteydi. Anlayış ve onay arıyordu ve psikoterapinin bunun için uygun bir yer olacağına inanmıştı. Dolayısıyla terapistine tekrar tekrar “akıl hastalığı” hakkında ne düşündüğünü ve aldığı ilaçlara ilişkin fikrini sorar. O ilaçlar olmadan yaşayabileceğine inanıyor mudur? İçsel bir çatışma –tıp sistemi adamın muhtemelen nefret ettiği ebeveynlerini cisimleştirmekteydi ve bu bağlamda iyiyle kötü arasında bir çatışma söz konusuydu– olarak gördüğü bir durumun içine çekilmek istemeyen terapist, ricalarına yanıt vermemeyi tercih eder: “Yanıt vermeyi reddettim, ilaçlara taraf da olmayan karşı da olmayan bir konumu sürdürdüm.”   </p>
			<p class="paragraf">Aslında hastanın psikoterapiye başladığı tarihten iki yıl önce, hastane tarafından konuşma tedavisinin faydalı olabileceği söylenmiş, ancak söz verilen değerlendirme seansı bir türlü gerçekleşmemiştir. O da beklemekten yorulup özel tedaviye başlamıştır. Önceden beklediği randevu mektubu, dört aylık terapi sürecinin ardından eline ulaşır. Terapistin belirttiğine göre, bu noktadan itibaren durumu kötüleşmeye başlar. Terapistine meydan okur bir tarzda, randevuya gitme niyetinde olduğunu söyler; ancak sonra özel çalışmaya devam edip etmemek konusunda ikilemde kalır. Şöyle yazar terapist: “Ben de etik denebilecek bir ikilemle karşı karşıyaydım: psikoterapistine halihazırda benimle çalıştığını söylemesi konusunda ısrar etmeli miydim? Değerlendirme için hangi hastane birimine gideceğini bana söylememişti, dolayısıyla bu noktada bağımsız bir bilgiye sahip değildim.” Seçimi hastaya bırakmaya karar verir. Değerlendirme görüşmesinden sonra terapi birimi adamı reddeder; uygun olmadığı ve terapinin onda çöküntüye yol açacağı söylenir.   </p>
			<p class="paragraf">Bunun hem kendisine hem de terapi çalışmasına dair ağır bir ret olduğunu hisseder hasta. Başka biri onu reddederken kendi terapisti onunla çalışmaya nasıl devam edebilmiştir? Şüpheleri ve paranoid düşünceleri şiddetlenir. “Ben de kendimi hastam kadar ümitsizlik ve öfke içinde buldum,” diye yazar terapisti. Bu tür yorumlar İngiliz psikoterapi geleneğinin alameti farikasıdır: terapistin hislerinden hastanın bilinçdışı iletişim gayretinin, kendisi ne hissediyorsa terapiste de onu hissettirme gayretinin sorumlu olduğu varsayılır. Diğer geleneklerde, mesela Lacancı gelenekte, bu tür yorumların terapistin durumu doğru dürüst analiz edemeyişinden kaynaklandığı ve son derece yersiz olduğu düşünülür. Sonuçta başka biri ne yaşıyorsa onu yaşadığımızdan nasıl emin olabiliriz, hatta böyle bir iddiaya nasıl cüret edebiliriz ki?  </p>
			<p class="paragraf">Hasta kendini gitgide daha klostrofobik hissetmeye başlar; tedirginliği öylesine artar ki muayenehaneden çıkıp dışarıda volta atmak durumunda kalıyordur. Birkaç gün içinde sağlık hizmetlerinden gelen ikinci bir retle birlikte umutsuzluğu pekişir. Terapistine, kendisine terapinin faydalı olmayacağı söylenirken, niye onunla konuşmaya devam ettiğini sorar. Hatta aldığı psikiyatrik tavsiyeye göre, partneri olan kişi “kara fikirlerini” dinlemeyi bile bırakmalıdır; zira bunlar “saplantılarını” kuvvetlendiriyordur. Çok zor geçen birkaç seansın ardından bir randevuya gelmez. Bir trenin önüne atlayarak kendini öldürmüştür.  </p>
			<p class="paragraf">Terapist başka bir çerçeve içinde çalışmış olsaydı, bu ölümün önüne geçilebileceğini savunmak haksızlık etmektir. İntiharlar olur; terapi içinde de, dışında da. Ama bu vaka, ihmal edilebilen veya yanlış anlaşılabilen bazı faktörlerin önemini görmemizi sağlayabilir. Sağlık Otoritesi’nden//Müdürlğünden gelen mektup, hastayla terapistin oluşturduğu ikili ilişkiyi açıkça bozmuştur. Tıp “sisteminin” hasta için ne kadar önemli olduğunu, onun için Öteki konumunda olduğunu biliyoruz: onu ayağa kaldırabilen, yere bırakabilen güçlü bir merci. Daha görüşmeye bile gitmeden, mektubu almanın kendisi tetikleyici olmuş, paranoid düşünceleri yoğunlaşmıştır. Bir çiftin içine üçüncü bir terimin müdahil olmasıdır bu.   </p>
			<p class="paragraf">Değerlendirme görüşmesinden ve birkaç gün sonraki ikinci NHS [Ulusal Sağlık Hizmeti] toplantısından çıkan ret kararları bunu olsa olsa şiddetlendirmiştir. Atılan sakızla ilgili kaygısından yola çıkarak, onun gözünde hayati sorunun Öteki için konumu olduğu tahmininde bulunabiliriz: Öteki onu bir kenara mı atacaktır, yoksa onunla ilgilenecek midir? Sakız parçası, kendisidir. Bu sorunun inatçılığı, terapistin verdiği yanıtta rol oynamış olabilir. Fakat hastaya üstüne basa basa çalışmalarının bir yere doğru gittiğini, onun için umutlu olduğunu ve NHS görüşmesine gitmemesi gerektiğini söyleyebilirdi. NHS’nin “otoritesine” ilişkin kendi kaygıları yüzünden bunu yapmamış olabilir; ancak doğru klinik kararın bu olduğu, hastayı umursadığını göstermek olduğu, hastanın seçim özgürlüğü adına bundan feragat etmemek olduğu söylenebilir. Aslında izlemeyi seçtiği yol, hasta için o korkunç soruyu herhalde daha da kuvvetlendirmiştir: Öteki için neyim ben? Öteki beni bırakabilir mi? Ve hasta, da, fırlatılıp atılmış bir sakız parçası gibi, kendini trenin önüne atarak tam da bunu sahneye koymuş olabilir.   </p>
			<p class="paragraf">Verilen psikiyatrik tavsiyeye gelince, bunun hasta için pek iyi olmadığı görülüyor. “Kara fikirlerini” yazıya döküp adlandırıyor olması bunların önemine işaret etmektedir; yazma pratiğinin – listeleme halinde bile olsa – desteklenmiş olması gerektiği açıkça bellidir. Hastayı kendi psikozunun kaynakları içinden çıkmış ve bir yapılandırma sürecinin parçası olmuş bir şeyden mahrum etmenin ne manası olabilir ki? Psikiyatrist o kara fikirlerin, hastanın sorunlarına takılıp kalması anlamına geldiğini düşünmüş olabilir; ama bu aslında hastanın kendi kendini iyileştirme çabalarının yadsınması demektir ve adlandırmanın daha önce tartıştığımız öneminin farkında olmamaktır. Partneri kara fikirlerini dinlemeyi bıraktığında, bir iletişim hattı kapanmıştır. Bu bazı vakalarda, ölümle hayat arasındaki fark olabilir.    </p>
			<p class="yildiz"><span class="CharOverride-10">~</span>  </p>
			<p class="paragraf">Tetiklenme anlarında eksik bir imleyene başvuru söz konusu olduğuna göre, anlam düzeyinde, imlenen düzeyinde buna karşılık gelen bir delik olacaktır. Bu delik, sembolik bir üçüncü tarafla/şahısla karşılaşmanın değil de, bir anlamlandırma sorununun söz konusu olduğu bir dizi tetiklenme durumuna yol açabilir. Bunun en yaygın biçimi, aşk veya cinsellik alanında meydana gelen bir karşılaşmadır. Burada Öteki’nin arzusunun yakınlığı tetikleyici etki taşır: cinsel bir deneyim, âşık olma hissi yahut başka birinin ilgilendiği nesne olma hissi. Böyle anlarda simgesel, herhangi bir dolayım veya yanıt sunamaz ve kişi esrarengiz güçlerin insafına kaldığını hisseder. Ortada destek verecek bir anlamlandırma, böyle bir anlamlandırma sunacak bir imleyen yoktur.  </p>
			<p class="paragraf">Freud, ilk defa bir kadını tatmin etmeyi başardığı anda psikozu tetiklenen genç bir doktoru örnek verir. Kadın “şükran ve bağlılık” içinde kendisine sarıldığında, doktor birdenbire etine derin bir kesik atılmış gibi, kafasının üstünü çepeçevre saran esrarengiz bir sancı hissetmiştir adam. Sonrasında bunu, sanki otopsi esnasında beynini açığa çıkaran bir kesiğe benzeterekgibi yorumlamıştır. Bu sancı çok geçmeden açıklayıcı hezeyanlı bir fikre bağlanır: anatomi uzmanı olan yakın arkadaşı, ayarladığı bir dizi zulmün parçası olarak göndermiş olmalıdır bu kadını. Yaşanan cinsel deneyim, tetikleyici olmuş, Öteki’nin arzusunu dolayımlama yolu olmadığında, psikoz patlak vermiştir.   </p>
			<p class="paragraf">Alışık olunmayan cinsel durumlar, psikotik özne için çoğu zaman tehlikelidir. Marcel Czermak, bir kadınla birlikteyken ilk defa ereksiyon yaşayan genç bir adamın, hayretle penisine baktığını ve birdenbire “Gay” sözcüğünü duyduğunu aktarır. Eksik olan fallik anlamlamdırma noktasında, halüsinatif imleyen ortaya çıkmıştır. Baba metaforunun tesis ettiği fallik anlam mevcut değilser, kişi anlamlandırma gerektiren bir bedensel fenomenle her karşılaştığında, şaşkınlık veya tuhaflık hissi duyabilir. Bu noktada, ilk ereksiyonlarını yaşayan çocuklarda gördüğümüz üzere, uyarılma hallerinin ilk başta daima kaygı uyandırdığını anımsamamız gerekiyor. Doğru düzgün aktarılan ve alınan bir anlamlandırma olmadığında, bunlar sorunlu haller olarak kalmaya devam eder; kimi zaman kişi bundan dolayı bakir kalmayı sürdürürt ya da herhangi bir cinsel karşılaşmadan kaçınır.   </p>
			<p class="paragraf">Psikozun ortaya çıktığı dönemin çoğu zaman ergenlik çağı ve ilkgençlik yılları olmasının nedeni budur şüphesiz. Çoğunlukla şizofreninin bu dönemde başladığı düşünülür; şizofrenin temel özelliklerinden birinin tam da bedene anlam verme sorunu olduğunu anımsayabiliriz. Ergenlikte beden değiştiği için, hariç bırakma/dışarı atma deliğini açan bir anlam talebi söz konusudur. Randevulaşma ve cinsel faaliyetlerde bulunma baskısı, durumu daha da kötüleştirir. Buna ilkgençliğin aynı zamanda gruplar içinde ve dünyaya ilişkin sembolik konumlar almamız gereken dönem olduğunu da eklediğimizde, psikozun bu noktada sıklıkla tetiklenmesinin nedeni aydınlığa kavuşur. İlk mastürbasyonlar, cinsel birliktelikler veya başka biri tarafından arzulanma hisleri, bunların hepsi felakete yol açabilir.   </p>
			<p class="paragraf">Denise Sainte Fare Garnot’nun ele aldığı bir vakada, genç bir adam, okumak ve müzik dinlemek için arkadaşıyla birlikte halk kütüphanesine gider. Oraya sırf kız tavlamak için gelmiş olan arkadaşı ona, “Pusuda mısın?” diye sorar. O anda ölümsüz olduğu ve insanların kendisini izleyip hakkında bir şeyler fısıldadıkları fikrine kapılır. Sonraki bir seansta arkadaşının lafını şöyle aktarır: “Erkek olmalısın.” Cinselliği olan [<span class="CharOverride-2">sexualized</span>] bir erkek olarak sembolik konumuna ilişkin ani bir soru doğmuştur. Kendisi yanıt verememiş, onun yerine paranoid düşünceler yanıt vermiştir. Etrafındaki insanların fısıltılarında artık sorular soruluyordur: “Erkek mi, kadın mı bu?” ve “Nereden geliyorsun?”   </p>
			<p class="paragraf">Ölümsüzlük fikri, hezeyanlı fikirlerden oluşan bir zincirin parçasıdır; hasta aynı zamanda uzaylı olduğuna inanmaya başlamıştır. Her iki formülasyonda da, bir erkek olarak sembolik konumu başka tür bir kimliğe, tümüyle erkek veya kadın bölgesinde olma sorununun es geçildiği bir kimliğe dönüştürülür. Uzaylılar, der, “bu dünyaya ait değiller”; bu dünyanın erkek-kadın ayrımı mantığına dayandığı iması vardır burada. Arkadaşının sorusu, edinilemeyen bir imleyene yapılmış bir çağrı olmuştur. Onun yerine halüsinatif etkilenmeler –“Erkek mi, kadın mı bu?”– ve onu bu korkunç soruyla hedef alan sesler ve bakışlar gelmiştir.   </p>
			<p class="paragraf">Ölümsüzlük ve uzaylılık fikirleri bu manada çözüm bulma çabaları olmuştur. Şayet başka bir gezegenden geliyorsa, erkek veya kadın pozisyonu alması gerekmiyordur. Ölümsüzlüğe gelince, bunu dişilikle ilişkilendirir, fakat bir defasında bir felsefecinin, dünyadaki son insanın erkek olduğunu söylediğini işitmiştir; buna rağmen, “Kendimi tanımlayamıyorum. Ben sahiden son insan mıyım? Bilmiyorum,” der. Ölümsüz olma fikri onun için hiç hoş değildir, daha fazla açıklama bulmak istiyordur. 3. Bölüm’de gördüğümüz gibi, biricik –mesela son insan– olma fikri, mutlaka büyüklük hezeyanı değildir. Kişinin istisnai bir yer işgal ettiği, ne bir tarafa ne diğerine dahil olduğu güvenli bir konum bulmasının bir yolu olabilir.   </p>
			<p class="paragraf">Yaşayan son insan olma fikri, psikozda belli bir sıklıkta karşımıza çıkar; ama bu sayede kurulan anlatılar bambaşka olabilir. Kimi zaman dünyanın sonuna ilişkin senaryolarla bağlantılıdır; Freud bunu sevgi yatırımının geri çekilmesi bakımından açıklar: duygusal bir felaketin ardından, libidomuzu gerisin geri egoya çekeriz ve bunu yaparken dış dünyada bir küçülme olduğunu fark ederiz. Lacan’a göre bu, dille ilişkimizin bir etkisi olabilir; simgeseldeki deliğe yaklaştıkça, gerçekliğimizi oluşturan temsil ağlarının tümünü kesen bir çöküş hissederiz. Ne var ki, dünyanın sonuna ilişkin fikirlerin çoğu zaman dünyayı tümüyle boş bırakmadığını görmek ilginçtir: özne dışında geriye bir tür kötücüllük, şeytani bir güç kalır.    </p>
			<p class="paragraf">Sayısız bilim kurgu filminde karşılaştığımız bir konudur bu: savaş, salgın hastalık veya doğal bir felaket sonucu dünya nüfusu yok olur. Kahramanımız besin ve barınak bulmak için ortalıkta gezinir, fakat çok geçmeden aslında yalnız olmadığını anlar: felaketten geriye ona tehdit oluşturan ve saldıran bir şey, insan, hayvan veya canavar biçiminde bir şey kalmıştır. Libidonun geride bir artık, kesinlikle zulmeden bir kalıntı bırakmadan tümüyle çıkartılması mümkün değil gibidir. Bunun karşısına yeniden doğum fantazisini koyabiliriz: Schreber için yeni bir ırkın doğumu, kendi hastalarımdan biri içinse çürümekte olan bedeninden geriye kalacak olan yumurtalıklardan filizlenecek yeni varlıkların doğumu.   </p>
			<p class="yildiz"><span class="CharOverride-10">~</span>  </p>
			<p class="paragraf">Sembolik baba işlevinin yokluğu, psikozda yeniden doğum, yaratım ve soy fantazilerinin bu ölçüde yaygın olmasının sebebidir. Doğum fenomenini sembolik olarak konumlandıramayan ve daha genel olarak kendisini –biyolojik veya kültürel– bir sürecin başlangıç noktasında konumlandıramayan kişi, kendisi için açılan deliğe oturacak bir teori inşa eder. Tek bir ebeveynden doğduğuna, Schreber gibi yeni bir ırka hayat vereceğine ya da kraliyet soyundan geldiğine inanıyor olabilir. 1. Bölüm’de değindiğimiz, ortak ilk adların hem ortak bir öze hem de ortak bir ecdada işaret ettiğine inanan hasta, hezeyanlı düşünceyi, tam da nesiller arasındaki bağın açıklanması gerektiği noktada oluşturmuştur. Psikozda çok sık gördüğümüz gibi, entegre edilmemiş olan köken fikri, hezeyanın içinde yeniden oluşturulmuş ve işlenmiştir.    </p>
			<p class="paragraf">Başlangıçlar kadar sonların sembolize edilmesi de bir o kadar imkânsız olabilir; burada hezeyanlar çoğu zaman ölüm ve kayıp etrafında oluşturulur. Popüler kültürde sahte definlere ilişkin inançlarda bunun bir yansımasını görürüz: Hitler, Elvis ya da Michael Jackson aslında hâlâ hayattadır, belki uzak bir ülkede yaşıyordur, cenazesi başka birine aittir. Faniliğin sembolize edilemediği noktada hezeyan yeni bir anlatı oluşturur. Bir vakada, birden fazla çocuğunu acı bir şekilde kaybetmiş bir kadın, kızının cenazesinde, “benim olmayan bir çocuğun cenazesinde olmalıyım” der. Gerçek kızı çok önceden kaçırılmış ve yerine ikizi yerleştirilmiş, sonra bu ikizin yerine de bir diğeri geçirilmiştir. Kendi hesabına göre, çocuğu beş yıl içinde iki binden fazla kez değiştirilmiştir: “Bana her gün genç kızlar geliyor, her gün elimden alınıyorlardı.” Çocuğunun kaybı onun için akıl almaz bir şeydir; çoğalan kızlar hezeyanı böyle tesis edilmiştir.   </p>
			<p class="paragraf">Bu noktada tüm insan gruplarının, hayatın başlangıcı ve sonuna ilişkin olduğu kadar doğal ve yapay nesnelerin doğumuna ilişkin de açıklamalar sunmaya çalışan hikâye ve mitler geliştirdiklerini anımsayabiliriz: ateşin, suyun, havanın, ormanların, kuşların ve hayvanların, kentlerin, kitapların ve toplumsal ve kültürel yaratımın diğer tüm parçalarının doğumuna ilişkin. Kökenlerin simgeselle ele alınması gerekir; anlamlandırılmalı ve açıklanmalıdırlar. Psikozda bunu sağlayacak içselleşmiş sembolik yapı mevcut değildir; bundan dolayı kişi, hamilelik ve ebeveynlik yoluyla olsun, bilimsel bir keşif veya icat yoluyla olsun, kendini bir şeyin kökeninde bulduğu anlarda güçlükler doğar.   </p>
			<p class="paragraf">Akademisyenler ve bilim insanları tam da keşif anında, çalışmalarının “babası” ya da kaynağı olduklarını üstlenmeleri gereken anda rahatsızlanabilirler. Nathalie Charraud’un belirttiği gibi, matematikçi Georg Cantor’un psikozu, çalışma sahasını kökünden değiştirecek olan sonsuz kümeler konusunda ilk aydınlanmayı yaşadığında değil, meslektaşları ve öğrencileri tarafından onurlandırıldığında tetiklenmiştir. Sonlu-ötesi sayıların yaratıcısı ya da kaşifi olarak resmen tanındığı anda, feci bir psikotik depresyona tutulmuştur. Babalığın anlamı entegre edilememiş olduğu için, hezeyanlı biçimde geri dönmüştür: dengeyi yeniden bulma çabaları içinde, Shakespeare’in oyunlarının aslında Francis Bacon tarafından kaleme alındığını ispatlamaya çalışan iki eser yayımlamıştır Cantor. Yani simgeselde kendi yaratıcılığını dile getiremediği noktaya yanıt olarak, yaratıcılığa ilişkin bir iddia ortaya çıkmıştır.   </p>
			<p class="paragraf">Başka bir vakada, bir kadının psikozu ilk defa adeti geciktiği anda patlak verir. Hamile olduğundan endişelenmeye başlar ve gitgide artan bir sıklıkla “karnımda bir şey var” fikriyle doktoruna görünür; bu “şey” çok geçmeden “bir böcek” haline gelir. Doktoru tarafından hastaneye yatırılır ve hezeyanlı fikrinin bağlamı sonradan netleşir. Hastanın annesi, doktor olan kendi babasının ölümcül hasta olduğunu öğrendiğinde düşük yapmıştır ve babasına bu trajediden hiç bahsedilmemiştir. Hastanın ifadesiyle, “bu hamileliğe sözcük değmemiştir”. Kısa bir süre sonra, anne hastaya hamile kalmış ve bu sefer ölüm döşeğindeki babasına haber vermiştir. Hasta sık sık, kocasıyla cinsel ilişkiye girerken ve hamileliği esnasında annenin aklında olan kişinin kendi babası olması gerektiğini ve sonuç olarak “gerçek babası”nın o olduğunu hayal etmiştir. “Ben ölseydim,” der, “o sağ kalabilirdi”.  </p>
			<p class="paragraf">Çocukluğunda annesinin “yanlış kişiye annelik yaptığını” hissetmiştir: “Benden önceki çocuğa annelik yapıyor olmalıydı.” Ve ölü fetüsün bir parçasının annenin içinde kalıp sonradan kendisine aktarıldığına emin olmuştur. Çocuk olma fikri onun için imkânsız bir fikirdir: analizdeki hastaların analistin çocukları gibi olduğunu söyleyen birini duyduğunda, bu ona dayanılmaz gelmiştir. Üremeye anlam verecek herhangi bir sembolik çerçevenin yokluğu yüzünden geçmişindeki sarsıcı unsurların insafına kalmıştır; bu unsurlar tetiklenme esnasında vücudunu ve zihnini işgal edecektir.   </p>
			<p class="paragraf">Nitekim, annesi kızının biyolojik varlığını tümüyle boşlukta bırakmış, kızına ne adet kanamalarından bahsetmiş, ne de hijyenik pedlerden vermiştir. Kızın kimliği düşürülen bebeğinkine eşdeğer olmuştur: “Düşürülmüş bir fetüs gibi hissediyorum,” der. Yıllar sonra psikozu tetiklenirken, bir doktorun “içinde bir şey olduğunu” kabul etmesi için didinip durmuştur; annenin hiç sembolize edilmemiş olan ilk hamileliği onun için şimdi gerçekte geri dönüyor gibidir. Bir doktorun –büyükbabası– annesinin içinde bir şey olduğundan haberi olmamıştır; şimdi o, bir doktorun “orada bir şey olduğunu” fark etmesini sağlamaya çalışıyordur.   </p>
			<p class="paragraf">Bu vakada tetiklenme adet gecikmesinin ardından gelmiştir, fakat birçok başka örnekte anne olduktan sonra meydana gelmektedir. Isabelle Robert’in ele aldığı bir vakada, bir kadın doğum yaptıktan sonra içinde “Anne” sözcüğünün geçtiği halüsinasyonlar görmeye başlar. Bundan halüsinasyonu, çocukların bakımını üstlenmesini gerektiren bir “annelik misyonu” taşıdığı şeklinde yorumlar ve bunu çeşitli şekillerde ayrıntılandırır. Böylece belli bir denge oluşur, ta ki ikinci çocuğunun doğmasının ardından psikozu yeniden tetikleninceye kadar. Fakat tetikleyici etki doğumun kendisinden ziyade, sonradan, iki çocuğa tek çocuğa gösterdiği ölçüde özen gösteremediğini anladığında doğar. Başka bir deyişle, “annelik misyonuna” gölge düşmüştür. Önceki olaya yanıt olarak geliştirdiği çözümün bu şekilde kısa devreye uğraması, psikozu yeniden alevlendirmiştir.    </p>
			<p class="paragraf">“Annelik misyonu” fikrine benzer çözümler, tetiklenmenin ardından hızla yerleşip koruma işlevi görebilirler; böylece kısa bir “psikotik dönem” olarak görünen şey sekelleri görülmeden geçip gidebilir. Brigitte Lemonnier’nin aktardığı bir vakada, bir adam, oğlunun doğmasının ardından, baba sevgisi fikri vasıtasıyla psikozunun tetiklenmesinden kaçınabilmiştir. Kendisinin uzun bir zincirin, kötü bir babayla başlayıp peşinden kendi babasından daha iyi olan kendisinin, peşinden ondan daha iyi bir baba olacak olan oğlunun vb. geldiği, son halkasının kusursuz bir baba olacağı bir zincirin halkası olduğunu hayal etmiştir. Bu hezeyanlı fikir sayesinde baba olarak konum bulabilmiş ve dünyasına bir düzen gelmiştir. Karısı çocukları da yanına alıp onu terk ettiğinde, bu sistem birdenbire şüphe altında kalacaktır: yeniden “kötü bir baba” olma fikrine kapılır. Birkaç gün sonra da intihara kalkışır.   </p>
			<p class="paragraf">Bu vakalardan öğrendiklerimiz, tetiklenmenin kişinin bir sembolik otorite figürüyle karşılaşmasıyla birlikte değil de, yarattığı çözümün bir engele takılmasıyla birlikte meydana gelebildiğini göstermektedir. Yıllar, hatta on yıllar harcayarak oluşturulan dengeleme ya da telafi mekanizması birdenbire zora girer. Bu mekanizmalara önümüzdeki bölümde ayrıntısıyla bakacağız; burada bir iki örnek daha verelim. Adamın biri, bir erkek tarafından cinsel olarak kullanılan bir kadın olduğu şeklindeki imgelerin üşüşmesiyle birlikte yardım aramaya başlar. Rahatsız edici düşünceler, ikinci çocuğu doğduktan hemen sonra, karısının daha önce tanışmadığı anne babasına misafir olduğu esnada başlamıştır. Bu tetiklenmeyi üçüncü bir terimin ortaya çıkması açısından yorumlamak cazip görünebilir, ama durum farklıdır.   </p>
			<p class="paragraf">Adam geçmişini anlatırken kendini mağdur olarak konumlandırır: anne babasından kötü muamele görmüş, okulda sataşmalara maruz kalmış, işyerinde patronu kafayı ona takmıştır. Deneyimleri “münzevi” olma fikri etrafında billurlaşmış, yaşadığı ilişkiler esnasında olsun, yalnız olduğu dönemlerde olsun, bu kimlik onu ayakta tutmuştur. Kendi başınayken yalnız bir hayat sürer, ilişkileri olduğundaysa düzenli olarak ortadan kaybolup idealize edilmiş münzevi kahramanları konu alan filmler izler. Mağduriyetine ilişkin bir dizi hikâyenin akla getirdiği Öteki için nesne olma konumu, münzevi imgesinin üstlenilmesiyle deyim yerindeyse tedavi edilmiştir. Bu deneyimler esnasında ayakta kalmasını sağlayan özdeşleşme olmuştur bu.    </p>
			<p class="paragraf">Tetiklenme, tam da bu özdeşleşmenin şüphe altında kaldığı anda meydana gelmiştir. Hısımların başkalığından, sembolik mesafelerinden ziyade, aile ağı içinde kendi konumu rahatsız etmiştir onu. İlk evliliğinde bir çocuğu olmuştur; karısının doğumun ardından onu hafiften tersleyip durduğunu en ince ayrıntılarıyla anlatır. Keza karısının ailesi onu asla kendilerinden biri olarak görmemiştir; oysa şimdi, ikinci evlilik ve yeni bebekle birlikte, birdenbire “onlardan biri” olmuştur. Karşılaştığı sıcaklık ve açıklık afallatır onu. İlk hısımlarıyla olduğu gibi dışlanmayı beklemiş, oysa eşit biri gibi, ailenin bir parçası olarak karşılanmıştır. Artık kendisini münzevi olarak göremiyordur. Sokulgan düşünceler bu noktada patlak verir.   </p>
			<p class="paragraf">Başka bir vakada, bir adamın psikozu, bahçesinde geçirdiği sakin bir öğleden sonranın ardından tetiklenir. Bitkilerin ve meyve ağaçlarının bakımıyla ilgilenirken, birdenbire elma ağacında kullandığı spreyin üzerinde “Zehir” yazdığını fark eder. Ertesi sabah göğsünün içinden gelen tak tak sesleriyle uyanır: ufak bir adam içeride kapalı kalmış, dışarı çıkmak için göğüs kafesine vuruyordur. Bu tuhaf minyatür adam onun yüzünden boğulmak üzeredir; çaresizlik içinde en yakın acil servise koşar, tutsağının ameliyatla serbest bırakılmasını ister. Ayrıntılı soru cevaplarda, önceki yıllarda herhangi bir psikotik fenomenin izine rastlanmaz. Hızla gelişen bu halüsinasyon nereden kaynaklanmıştır peki?  </p>
			<p class="paragraf">Burada üçüncü bir sembolik terimle karşılaşma değil de, o zamana kadar hayatını yaşamasını sağlayan formülün başarısızlığa uğraması tetiklemiştir psikozu. Hasta küçük bir çocukken babası trajik bir kazada can vermiş ve bunu izleyen dönemde görsel ve işitsel halüsinasyonlar yaşamıştır. Sonrasında yaralı hayvanlara bakmaya başlamış, peşi sıra aldığı cerrahi eğitimiyle birlikte “hayat vermek” adını verdiği projeyi sürdürebilmiştir. Bu yıllarda herhangi bir kriz veya halüsinatif dehşet görülmüş değildir. Emekliliğinin ardından bahçe işleriyle ilgilenmeye başlar ve tıbbi çalışmalarını nasıl tarif ediyorsa bunu da öyle tarif eder: görevi bitki ve ağaçları canlı ve sağlıklı tutmaktır, bilhassa elma ağacını.   </p>
			<p class="paragraf">Bu ağaç aslında babasının da vaktiyle bakımıyla ilgilenmiş olduğu bir ağaçtır ve bahçesinde babasıyla ilişkilendirdiği tek unsurdur. Ağacın üzerinde yanlış spreyi kullandığı gün, görevi başarısızlığa uğramıştır: daha önce bir şeylerin –hayvanlar, insanlar, bitkiler– sağ kalmalarını sağlıyorken, şimdi kurtarıcı değil, katil konumundadır. O zamana dek onu korumuş olan formül –“hayat veren kişi” olmak– artık tutunulabilir değildir ve yerine hezeyanlı bir suçluluk duygusu ortaya çıkar. Göğsündeki tak tak sesi, ölü adamın geri dönüşüdür ve bunun sorumlusu odur.  </p>
			<p class="yildiz"><span class="CharOverride-10">~</span>  </p>
			<p class="paragraf">Simgeselin başarısız olması yüzünden sembolize edilmesi imkânsız olan bir şeyle karşılaşmak, psikotik özneyi yaratıma iter genellikle. En barizi, dışarı-atılmış unsurun hezeyanlarda bir tür sistem ya da yeni bir biçim altında işlenmesidir. Burada babalık ve üremenin farklı versiyonlarından oluşan bir manzarayla karşılaşıyor olmamızın sebebi budur: birkaç tanesini saymak gerekirse, Tanrılar, imparatorlar, İsalar, kraliyet ve uzaylı bebekleri. Bunun aksine, Colette Soler’in çalışmalarından öğrendiğimiz gibi, psikotik öznelerin kimi zaman gerçekleştirdikleri eylemlerin hedefinde daha tez, daha radikal çözümler vardır: vücutta ya da Öteki’nde kötü libido olarak algıladıkları şeye saldırırlar. Bu tür eylemler hem o kişi için, hem de etrafındakiler için tehlikeli olabilir.   </p>
			<p class="paragraf">Böyle eylemlerin psikoza deva olarak benimsenebiliyor olması şaşırtıcı değildir belki; tarih bunun örnekleriyle doludur. Yirminci yüzyıl başlarında, diş sökmenin psikozu iyileştirdiği şeklinde ciddi bir teori vardı. New Jersey’deki bir akıl hastanesinin müdürlüğünü yapan ve Kraepelin’in bir öğrencisi olan Henry Cotton, psikozun sebebinin bakteriyel enfeksiyon olduğunu ve zararlı bakterilerin enfeksiyon kapmış azı dişleri ve köpek dişlerinde toplandığını öne sürmüştü. Bakteriler oradan tüm vücuda yayılıyordu. İddiasına göre, hastaneye yeni yatırılan hastaların dişlerinin çekilmesiyle birlikte, vakaların yüzde 25’inde iyileşme görülmüştü. Geri kalan yüzde 75’te ise bakteriler başka bir yere geçmiş olmalıydı. Böylece Cotton hastaların bademciklerini, kolonlarını, safra keselerini, apandislerini, dölyatağı borularını ve rahimlerini alır. Nihayetinde bıçağıyla neredeyse tüm hastalarını iyileştirdiğini iddia etmiştir.    </p>
			<p class="paragraf">Sağlıklı vücut dokularının alınmasının etik açıdan sorgulanması ve tıbbi kayıtların gözden geçirilmesiyle birlikte, bu sonuçların sahte olduğu ve ciddi ölçüde hasta ölümü yaşandığı anlaşılmış, ancak Cotton’ın diş çekmeye devam etmesine izin verilmiştir. Sembolik bir işlev olarak bedensel libidoyu olumsuzlamanın gerçekleşemediği bu vakalarda olumsuzlama, vücuttan fiilen bir şeylerin çıkartılması yoluyla gerçekte aranmaktadır. Cotton’ın düşünceleri günümüzde elbette alay konusu olurdu, ancak bu düşüncelerin daha incelmiş versiyonları hâlâ güçlenmeye devam etmektedir; selamet fikri, bir şeylerin çıkartılması fikrine bağlı gibidir. Psikotik düşüncede de sık rastladığımız bir fikirdir bu, bir şeylerin çıkarılıp alınmasıyla birlikte zulüm yatışır. Ancak bu, metaforik bir düzeyde aranmak yerine, düpedüz gerçekleştirilmektedir.  </p>
			<p class="paragraf">Bizim taslağını çizdiğimiz teoride, bir anlam dünyasında yaşadığımız ve hayatımızdaki olayların ve değişimlerin sembolik süreçlerin dolayımından geçtiği varsayılmaktadır. Başımıza gelen şeyleri, üstlenmek durumunda kaldığımız yeni rolleri, geçmemiz istenen yeni konumları, kimi zaman hayatın bir parçası olan Öteki’ne yakınlıkları sembolize edebiliyor olmamız gerekir. Sembolik çerçeveye yapılan başvuru –incelediğimiz nedenlerle– sonuç vermediğinde, psikoz tetiklenebilir. Kişinin imgesel dünyasında bir delik açılır. Büyük bir değişim olduğu hissedilir. Birçok vakada bundan sonra hezeyan oluşturarak ya da simgeselin sonuç vermediği noktada bir zemin sunma vaadi taşıyan herhangi bir faaliyet yoluyla bir tür çözüm, bir telafi bulma arayışı başlar. Bir araştırma projesi, yeni bir meslek, sanatsal bir faaliyet, bir köken ya da tarihsel hakikat arayışı söz konusu olabilir.   </p>
			<p class="paragraf">Tetiklenmede sıklıkla sembolik baba işlevine başvuru söz konusudur, ama bunun bambaşka durumlarda da meydana gelebildiğini gördük. Kişinin telafi mekanizması zora girdiğinde ya da o âna dek ayakta kalmasını sağlayan bir özdeşleşme zayıfladığında, psikoz patlak verebilir. Lacan’ın sonraki çalışmalarında ortaya çıkan değişiklikler bu çeşitliliğin yansımalarıdır. Baba işlevinden –ya da Baba-Adı’ndan– bahsederek yola çıkmış, ama sonrasında, Babanın Adları diyerek çoğul kullanmaya ve bunların babalığın kendisiyle ilişkisini sorgulamaya başlamıştır Lacan. Önemli olan sırf babanın aile içindeki yeri değil; gerçek, simgesel ve imgeseli birbirlerine bağlayacak ve Öteki’nin esrarengiz arzusuna ilişkin bir pusula sunacak herhangi bir işlem veya işlem kümesidir. Baba, bu ilikleme sürecinin alabileceği pek çok farklı biçimden sadece biridir artık ve ayrıcalığı gitgide azalacaktır. İnsanların sağ kalmak için kullandığı yapıların kapsamının ne kadar geniş olduğunu fark ettiğimizde, her bir psikotik tetiklenmede hangi faktörlerin önemli olduğunu daha iyi kavrayabiliriz.  </p>
		</div>
	</body>
</html>