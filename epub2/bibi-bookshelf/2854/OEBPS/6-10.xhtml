<html xmlns="http://www.w3.org/1999/xhtml">
	<head>
		<title>6-10</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:dbad7b6b-244c-45e6-9cd2-ece8b7dcb6ca" name="Adept.expected.resource"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-11">10. Kurt Adam  </p>
			<p class="paragraf">Aimée söz konusu olduğunda psikoz, hayatının belli uğraklarında gözle görülür ve çarpıcı bir biçimde patlak vermiş, tanı konusunda muğlaklığa pek yer bırakmamıştır; oysa Kurt Adam vakası daha karmaşıktır. Deliliğin tetiklendikten sonra nasıl ortadan kaybolabildiğini, dikkat çekmeyen, gözle görülmeyen yollardan stabilize olabildiğini gösterir. Sergei Pankejeff, yirminci yüzyılın en büyük, en bilge psikiyatrist ve psikanalistlerinden bazılarına görünmüştür: Theodor Ziehen, Emil Kraepelin, Sigmund Freud, Ruth Mack Brunswick, Muriel Gardiner ve Kurt Eissler. Fakat konulan tanılar bambaşkadır; sadece birkaçını sayarsak: nevrasteni, takıntılı nevroz, obsesif kompulsif kişilik ve sınır vakası. Freud, Pankejeff’i yetişkinliğinde görmüş, ancak yayımladığı tartışmayı çocukluğuyla sınırlı tutmuştur. Dördüncü yaş gününden hemen önce çocuğun karakterinde çarpıcı bir değişim olmuş, çocuk nevrozu olarak gördüğü bu durum Freud’un ilgisini çekmiştir. Kendine güvenen parlak bir çocuğu kaygı dolu, takıntılı genç bir nevrotiğe dönüştüren neydi? Lacan’ın Aimée çalışmasında olduğu gibi, temel klinik soru, değişim anıdır.   </p>
			<p class="paragraf">Pankejeff 1910 başlarından 1914 yazına kadar ve sonra tekrar, 1919 sonlarından 1920 Şubat’ına kadar Freud’a görünmüştür. Daha sonra 1920’lerde, Freud’un parlak bir öğrencisi olan Ruth Mack Brunswick’e gönderilmiştir. Burnunda büyük bir delik olduğuna inanıyor, günde yüzlerce defa cep aynasında yüzüne bakıyordur. Bu akut paranoid hal önce kötüye gitmiş, sonra iyileşmiş ve yaklaşık otuz yıl sonra, savaşın ertesinde Rus askerleri tarafından yakalandığı tuhaf bir dönemde yeniden belirmiştir. Yine kısa sürmüştür, ama Brunswick’in tanı konusunda hiç şüphesi yoktur. Freud’un takıntılı nevrozun artçı etkilerini gördüğü yerde, Brunswick net bir psikoz vakası görmüş, hipokondrili/evhamlı paranoya tanısı koymuştur.   </p>
			<p class="paragraf">Vaka üzerine yazısını okurken Brunswick’e katılmamak zordur; oysa Pankejeff’in daha sonra göründüğü analist ve psikiyatristlerin hiçbiri onunla aynı görüşte olmamıştır. Pankejeff Brunswick’ten sonra, kendisi de Brunswick’in analizanlarından olan Muriel Gardiner’a görünmüş ve ilişkileri uzun yıllar sürmüştür. Pankejeff’i kırk üç yıl boyunca tanıyan Gardiner, kesinlikle hiçbir psikoz emaresi görmemiştir; 1979’daki ölümüne dek görünmüş olduğu düzinelerce emektar klinisyenin -ki aralarında on beş yıl boyunca onunla her yıl bir ay boyunca görüşen Kurt Eissler da vardır- yaklaşımı da öyledir. Onunla çalışanlar Pankejeff’e obsesif, narsisist, nevrotik, hatta sınır kişilik bozukluğu [<span class="CharOverride-2">borderline</span>] bile demiş, ama Brunswick hariç psikotik diyen olmamıştır. Gelgelelim, göreceğimiz gibi deli olmakla delirmek arasındaki ayrımı idrak ettiğimiz takdirde, tanı konusundaki çelişkilerin çözülmesi mümkün olacaktır. Pankejeff’in Viyana’da bir sigorta şirketi için çalıştığı dönemde sıradan bir hayat sürmesini ve Ruslarla ilgili fasıladan sonra, bildiğimiz kadarıyla, bir daha böyle ciddi bir paranoya patlaması yaşamamasını sağlayan ne olmuştur?   </p>
			<p class="yildiz"><span class="CharOverride-10">~</span>  </p>
			<p class="paragraf">Freud Pankejeff’le ilk tanıştığında bu genç Rus aristokrat, psikiyatride zamanın büyük isimlerinden birçoğuna görünmüş, farklı Alman sanatoryumlarında aylar geçirmiş, sonrasında Viyana’ya gelmişti. Tamamen başka insanlara bağımlıydı; giyinemiyor (bu ayrıntıya sonradan karşı çıkmıştır Pankejeff), hatta tuvalete bile gidemiyor, erkek yardımcısının uyguladığı lavmanlarla idare ediyordu. Bağırsak bozukluklarından mustarip olduğu gibi, kendisini dünyadan ayıran bir peçe bulunduğunu hissediyordu; sadece kabızlığını gideren lavmanlar sayesinde belli aralıklarla delinen bir peçeydi bu. İlk seansın ardından Freud’a, açık yürekli bir şekilde onu dolandırıcı bir Yahudi olarak gördüğünü, onu arkadan kullanmak ve kafasına dışkılamak istediğini söylemiştir.   </p>
			<p class="paragraf">Freud, Pankejeff’in çocukluk dönemiyle ilgilenmiş ve yaklaşık dört yıl sonra, 1918’de yayımlayacağı vaka öyküsünde, bu döneme ait bir dizi olayın ve bu olayların hastanın hayatındaki etkilerinin izini sürmüştür. Freud’un bu çalışmasının önemi, bilhassa travma teorisini daha karmaşık bir hale getirmiş olmasında yatar. 1890’lardaki fikirlerini geliştiren Freud, travmatik bir sahnenin gecikmeli etkileri olabildiğini, kimi zaman olaydan yıllar sonra yeniden yorumlanmasıyla birlikte travmatikleştiğini savunur. Mesela tanık olunduğu dönemde büyük bir etkisi olmayan bir cinsel eylem, daha sonra, kişi seks hakkında bir şeyler öğrendiğinde, geriye dönük bir şekilde aniden travmatikleşip semptom doğurmaya başlayabiliyordur.   </p>
			<p class="paragraf">Freud’un bu vakaya ilişkin savının esası böyledir ve bu savı hastanın çocukluğuna ilişkin ayrıntılı bir incelemeyle geliştirir. Ablası Anna’dan iki yıl sonra, 1886’da varlıklı ve aristokrat bir ailede doğmuştur Pankejeff. Fetüs zarı ya da “şanslı kapşonla” doğduğu için “şanslı çocuk” olarak özel bir konum edinmiş, ilk yaşında zatürree ve sıtmadan sağ kurtulmayı başarmıştır. Babası ciddi depresyon nöbetleri ve belki manilerden mustarip bir bölge yargıcı, annesi ise kara bir mizah anlayışı olan, duygularını göstermeyen, soğuk ve hastalık hastası bir kadındır, sık sık karın rahatsızlıkları çeker. Pankejeff, annesinin doktoruna, “Böyle yaşamaya devam edemeyeceğim” diye yakındığını hatırlar; aynı sözleri daha sonra kendisi için kullanacaktır. Babanın çoğu zaman ortada olmaması ve annenin rahatsızlığı yüzünden, bakıcılar ve dadılar Pankejeff ve Anna için bilhassa önemli rol oynamışlardır. Sevilen dadıların ilki Gruscha’dır, peşinden Nanya gelir; her ikisi de Pankejeff’in hikâyesinde önemli roller oynamıştır.   </p>
			<p class="paragraf">İyi huylu, sakin bir çocuk gibidir Pankejeff; ancak bir yaz, onu İngiliz bir mürebbiyenin bakımına bırakmış olan anne babası tatilden döndükten sonra bir dönüşüm olur. Üç buçuk yaşındaki çocuk artık huysuz, hırçın ve şiddete meyillidir, babası tarafından cezalandırılma arzusu içindedir. Pankejeff bu değişimi o yılın Noel’ine, doğum günü aynı güne denk düştüğü için iki kat hediye alması gerekirken alamadığı Noel gününe yerleştirmiştir. Çocuk kitaplarından birinde gördüğü bir kurt resminden ödü kopar, bağırarak kurdun gelip onu yiyeceğini söyler. Buna muhtelif hayvan ve böceklerden duyulan korkular eşlik eder, bir de takıntılı bir dindarlık gelişir. Uyumadan önce dua ediyor, defalarca istavroz çıkarıyor, sonra da odasındaki dinî imgelerin her birini öpmesi gerekiyordur. Aynı anda aklına küfürler gelmektedir; pozitif ve negatif düşünmenin böyle bir arada olması, Freud’u takıntılı bir yapı farzetmeye itmiştir haliyle.   </p>
			<p class="paragraf">Annesinin ona İncil’den hikâyeler okumaya başlaması bu takıntılı ritüelleri beslemiştir. Tanrı’yla İsa arasındaki ilişki ve İsa’nın “poposu” olup olmadığı, boşaltım yapıp yapmadığı üzerine kafa yormaya başlar Pankejeff. İsa’nın babasının kim olduğunu merak ediyordur: Yusuf gibi görünüyordur, ama ona Yusuf’un sadece baba “gibi” olduğu söylenmiştir. Bu düşünceler, doğum gününü paylaştığı İsa’yla kurduğu özdeşleşme etrafında oluşturulmuştur ve oğluna gösterdiği haşinlik ve zalimlik yüzünden Tanrı’ya dönük bir sitem söz konusudur.  </p>
			<p class="paragraf">Pankejeff on yaşındayken, Avusturyalı alim Herr Reidel’in malikaneye gelmesiyle birlikte bu takıntılı dönem yatışır; bu yeni ve etkileyici figürle epey zaman geçirir Pankejeff. Reidel’in din konusundaki şüphelerini onunla paylaşmasıyla birlikte dindarlığı solup gider. Bu şüpheler kendi şüphelerine öylesine oturuyordur ki, derin bir rahatlama yaşar ve dinîkaygılarından kurtulabileceğini hisseder. Reidel’le birlikte askerî mevzulara, üniformalara, silahlara, atlara ilgi duymaya başlar; gündüz düşlerini artık bu motiflerden oluşturuyordur. Freud, ilkgençlik yıllarının Pankejeff için aşağı yukarı sorunsuz geçtiğini ve yeni ilgileri sayesinde daha önce ona eziyet eden temaları yüceltebildiğini düşünmüştür. Aynı zamanda edebiyata ve resme verir kendini; Rus romancıları ve şairleri okuyor, dindarlığın kaybından doğan ”boşluğu” resmin doldurduğunu hissediyordur.   </p>
			<p class="paragraf">Ne var ki on yedi yaşındayken, anlaşılan belsoğukluğu kapmasıyla birlikte bir çöküntü yaşar Pankejeff. Narsisizmine aldığı bu darbeyi kaldıramaz ve “paramparça” olur. Kaderin şanslı kulu olduğu, dölüt zarıyla doğmuş “şanslı çocuk” olduğu inancı kaybolur. Bundan iki yıl sonra ablası cıva içerek intihar eder. Anna, Pankejeff için önemli bir figür olmuştu. Erkeksi bir çocuktu, okulda hem fen bilimlerinde hem yaratıcı yazarlıkta parlamıştı. Babası tarafından adeta idealize ediliyordu ve Pankejeff onunla rekabet içindeyudi. Freud’a göre, ablasının “insafsız üstünlük gösterisi” onun için bunaltıcı olmuştur. Pankejeff’in ilkgençlik yıllarında birbirlerine yakınlaşmışlar, ancak cinsellik içeren girişimi ablası tarafından reddedilmiştir. Tam bu noktada, evlerinde çalışan ve ablasıyla aynı adı taşıyan bir köylü kızına yönelmiştir. Babasının gözünde özel bir yere sahip olmanın Anna için bir bedeli olmuş olabilir: ölümünden önceki dönemde, vücudunun görüntüsüne dair kuşkular duyduğu için toplum içine çıkmamaya başlamıştır.  </p>
			<p class="paragraf">Bu intiharın ardından babası Pankejeff’e yeni bir alakayla yaklaşmaya başlar: “Yaptığım ya da yapmayı planladığım her şeye feci bir ilgi gösteriyor, her bakımdan danışmanım ve koruyucum olmak istiyordu.” Ayrıca, “Anna için taşıdığı duyguları bana aktardığı” açıktı, diye yazar. Böylece işler daha kötüye gitmiştir elbette. “Derin bir bunalıma” girer, intiharı düşünür. Bu noktada hukuktan doğa bilimlerine geçer Pankejeff; Freud gibi o da, ablasının bu alana tutkun olduğunu düşünüyordur ve ablasını taklit ederç Önceden Pankejeff’in matematik veya doğa bilimleri yerine hukuğu seçmesinden üzüntü duyduğunu göstermiş olan eski bir öğretmenin etkisi de önemli olmuştur. Daha sonra, takıntılı bir kararsızlık döneminin ardından yeniden hukuğa geçecektir.   </p>
			<p class="paragraf">Devam eden bunalımlarla birlikte çalışmakta zorlanan Pankejeff, muhtelif doktorlara götürülmüş ve birkaç sanatoryumda kalmıştır. Bir kıyafet balosunda Türk kıyafetleri giyen hemşire Therese ile Kraepelin’in Münih’teki tesisinde karşılaşır. Güzelliğinden ve ağırbaşlı havasından etkilenir ve çok geçmeden hakkında daha fazlasını öğrenir: Therese’in çökmüş bir evlilikten bir kızı vardır ve annesi İspanyol’dur – bilhassa bu ayrıntı ilgisini çeker. Therese’in sadece kızı ve hemşirelik için yaşıyor olduğunu ısrarla söylemesine rağmen, aşkını ilan eder ve ona kur yapmaya başlar. Therese’in ilişki içindeki gidiş gelişleri hüzün ve sevinçten oluşan bir ritim yaratır; psikiyatristlerden birinin koymuş olduğu manik depresyon tanısının komik bir onayıdır bu.   </p>
			<p class="paragraf">Bir yıl geçmeden, 1908 yazında, kırk dokuz yaşındaki babasının ölüm haberini alır Pankejeff; büyük ihtimalle intihar etmiştir. Bu olay hakkında fazla bilgi yoktur, sadece vasiyet konusunda takındığı belirsiz tutum yüzünden Pankejeff’in annesine husumet beslediğini ve çok geçmeden yeniden resim yapmaya başladığını biliyoruz. Kısa süre sonra Pankejeff Münih’e döner; kendi ağzıyla itiraf ettiği gibi, görünüşte Kraepelin’i, ama aslında Therese’i görmek için. Istırap içindedir; sonraki bir buçuk yıl, annesinin “hiçbir erkekle geçinemeyecek bir kadın” dediği Therese’e yaklaşma ve ondan uzaklaşma hamleleriyle geçer. Bitmek bilmez görünen sancılı bir salınım halinde, önce vazgeçiyor, sonra yeniden ona yöneliyordur. Evlenmeli mi, yoksa onu terk mi etmeli sorusunun ıstırabını yaşamaktadır: “Durumumun tamamen ümitsiz olduğunu düşünüyordum. Çıkış yoktu.”   </p>
			<p class="paragraf">Bu noktada, psikanalizle ilgilenen genç bir Rus doktor sayesinde Freud’la tanışır Pankejeff. Diğer tüm otorite figürlerinin aksine, Freud Therese’e karşı çıkmaz; hatta hastasını ona geri dönmeye teşvik eder, ama analizin birkaç ay devam etmesini beklemesini ister. Therese’i yeniden gördüğünde sarsılır Pankejeff: hemşireliği bırakıp pansiyon açtığından beri tükenmiş görünüyordur genç kadın, “iskelet” gibidir. Tam o anda, Therese’in perişan halinden kendisinin sorumlu olduğu düşüncesi uyanır: “O an onca acı çektirdiğim bu kadını bir daha asla bırakmamaya karar verdim.”   </p>
			<p class="paragraf">Freud’un özenle inşa ettiği yapıda odak noktası, çocuk nevrozudur. Pankejeff’le gerçekleştirdiği analizi doğru dürüst anlatmaz; ortaya çıkan malzemeyi hastasının çocuklukta yaşadığı karakter değişimini incelemek için kullanır. Burada temel kavramsal mevzu, travma ve travmanın sonraki bir tarihte yeniden canlanıp yorumlanabilmesidir. Aynı zamanda ayrıksı, hatta çelişik düşünce çizgilerinin bilinçdışında nasıl yan yana durabildiğini de gösterir. Kurt Adam’ın çocukluğuna ilişkin anlatıyı takip etmenin güç olduğu kısımlar olsa da, tanı konusuna geçmeden önce ana fikirlerin taslağını oluşturmamız gerekiyor.   </p>
			<p class="paragraf">Freud, Pankejeff’in –vakanın anlatımı esnasında bu tarih hafif değişse de– bir buçuk yaşında şahit olduğu bir “ilk sahne”, anneyle baba arasında geçen bir cinsel birleşme sahnesi koyutlar. Pankejeff bir öğleden sonra uyanır ve anne babasını üç defa <span class="CharOverride-2">coitus a tergo</span> (“arkadan birleşme”) halinde görür. Bundan yaklaşık bir yıl sonra, hizmetçi Gruscha’yı yerde diz çökmüş temizlik yaparken izler ve annesinin ilk sahnedeki duruşunun hatırası canlanır. Yaşadığı “zorlantılı” aşkların prototipi bu noktada oluşur: ilk sahnede olduğu gibi diz çöken, ama aynı zamanda hizmetçi statüsünde bir kız. Heyecandan altına işer ve hizmetçi tarafından tehdit edilip azarlanır.   </p>
			<p class="paragraf">Pankejeff burada aktif bir konumdadır, ancak üç çeyrek ya da üç buçuk yaşındayken ablası Anna tarafından baştan çıkarıldığında bu değişecektir. Penisiyle oynayan Anna, “aynı anda ona [Nanya’sı hakkında] anlaşılmaz hikâyeler anlatır”. Bu olaydan kısa bir süre sonra malikaneye gelen İngiliz mürebbiye, aktif değil pasif konum aldığı bu baştan çıkarma yüzünden ablasına duyduğu sitemin hedefi haline gelir. Pasif bir konum benimsemiş olmasına rağmen, sadist ve huysuz bir çocuk olur. Birkaç ay sonra önünde penisiyle oynayıp sevgili Nanya’sını ayartmaya çalışır, ama maalesef yine reddedilir. Nanya ona bunun kötü bir alışkanlık olduğunu ve mastürbasyon yapan çocukların oralarında “yara” açıldığını söyler.   </p>
			<p class="paragraf">Yani Nanya’nın penisine dokunması isteğinin karşılığı, ondan gelen iğdiş edilme tehdidi olur ve Freud’un tabiriyle Pankejeff’deki “genital örgütlenme” bu noktada çöker. Dehşet veren bu yara fikrini işleyemez ve “reddeder”. Dişi üreme organları/genital organlar “önde bulunan bir kıç”a dönüştürülür; fakat bu psişik işlem de sorunlarına çare olmaz. Görünüşte korku duymamasına rağmen, iğdiş edilmeye ilişkin fikirler kafasını meşgul etmeye devam eder. Korkularının anatomik cinsel farka odaklanmasıyla birlikte, sadist-anal dürtülere geri dönüş olur; hırçınlaşır ve saldırganlaşır.    </p>
			<p class="paragraf">Yaramazlık ve itaatsizliğin takıntılı dindarlığa dönüşmesini Freud nasıl açıklamıştır? Dönüm noktası Pankejeff’in dördüncü yaş gününün hemen öncesinde gelir. Analitik adının kaynağı olan kurt rüyasını bu noktada görür. “Rüyamda geceydi ve yatakta yatıyordum. Birdenbire pencere kendiliğinden açıldı ve pencerenin önündeki ceviz ağacının üstünde beyaz kurtların oturduğunu görüp irkildim. Altı yedi taneydiler. Bembeyazdılar, daha ziyade tilki veya çoban köpeğine benziyorlardı; tilkininki gibi uzun kuyrukları vardı ve bir şeye dikkat kesilen köpeklerde olduğu gibi kulakları kalkıktı. Dehşet içinde, belli ki beni yiyeceklerinden korkarak çığlık attım ve uyandım.”   </p>
			<p class="paragraf">Bu rüyada Pankejeff’in aklından çıkmayan iki unsur, kurtların hiç kıpırdamadan durmaları ve ona yoğun bir dikkatle bakmaları olmuştur. Freud’un, rüyanın analiz esnasında ortaya çıkan birçok farklı versiyonundan da yardım alarak gerçekleştirdiği karmaşık ve ayrıntılı analizden şöyle bir yorum çıkmıştır: rüya daha önce meydana gelmiş cinsel içerikli bir sahneye, hastanın gözlerinin açıldığı (aniden açılan pencere) ve sonrasında gördüğü bir şeye yoğun bir dikkatle baktığı bir sahneye işaret ediyordur. <span class="CharOverride-2">Coitus </span><span class="CharOverride-2">a tergo</span> sahnesidir bu. Pankejeff o dönemde babayı nesne olarak alan bir cinsel gelişim safhasında bulunduğu için, rüyanın arkasında yatan hatıra özellikle travmatik hale gelmişti; zira babanın nasıl cinsel tatmin bulduğuna dair bir görüntü sunuyordu. Pankejeff’in reddetmiş olduğu iğdiş edilmenin mevcudiyetini kaçınılmaz hale getirmişti: babanın cinsel nesnesi olmak için kadın olması gerekiyordu. Davranışlarında ortaya çıkan değişime bu şok neden olmuştu.   </p>
			<p class="paragraf">Babasından gelecek tatmine duyduğu arzu iğdiş edilme anlamına geliyordu, ancak penisine olan bağlılığı bunu kabul edilemez kılmaktaydı. Bu noktada baba korkusu ön plana çıkmıştır. Ama üreme organları/genital organlar Pankejeff’de “öncelik” kazanmamış, tam anlamıyla fallik bir yönelim edinmesi mümkün olmamıştır. Penisini kaybetmek istemiyordur, ama cinsel fark düşüncesi ona hâlâ fazla geliyordur. O da, oğlan çocuklarının birçoğu gibi, vajina yerine anüsü tercih eder; anüsle iğdiş edilme korkusu yan yana duracaktır. “Burada [vajinanın] var olup olmadığı sorusuna dair herhangi bir yargı söz konusu değildi aslında, ama yine de yokmuş gibiydi.” Dolayısıyla rüyanın sonucu, erkeksi bir tür eğilimin galip gelmesi değil, dişi ve pasif bir eğilime verilen tepkiydi. Freud, Kurt Adam’ın tam anlamıyla erkeksi bir konuma erişemediğini ve sahip olduğu erkekliğin de pasif, dişi konumda olma tehdidinden doğan bir kaygıdan ibaret olduğunu savunur.   </p>
			<p class="paragraf">Yani bir ikilemle yüz yüze kalmıştır Pankejeff ve bu ikilemi çözecek araçlardan mahrumdur: babası için nesne olmak istiyor, fakat bunun için ödemesi gereken bedeli kabullenemiyordur. Ve kurt fobisi burada anlam kazanmıştır. Bu vahşi hayvanın görüntüsü karşısında dehşet yaratıp, kendisini babasının cinsel nesnesi olmaya karşı koruyabilmiştir. Korku burada bariyer görevi görmüştür; ürkülen ama aynı zamanda özlem duyulan babayla yakınlaşmayı uzakta tutuyordur. Annesi vasıtasıyla İncil’den hikâyelerle karşılaştığında, bu fobi takıntılı bir sistem haline gelmiştir: dindarlık fobide mevcut olan korkuyu yutup, onu işleyecek yeni yollar sunmuştur. Tanrı’ya denk düşen babası için İsa olmuş, bu sayede hem sevgisini, mazoşist pasifliğini ifade edebilmiş, hem de kendisine öylesine eziyet etmiş olan cinsellik ve şiddet motiflerini sorgulayabilmiştir.   </p>
			<p class="paragraf">Freud iğdiş edilme meselesini bilhassa bu dönemde yaşanan bir sahneye atıfla incelemiştir. Altı ayak parmağıyla doğan ve bunlardan biri baltayla kesilmiş olan dişi bir akrabasının hikâyesini duyduktan bir süre sonra, bakıcısının yanında bahçede oyun oynuyor, çakısıyla bir ceviz ağacının kabuğunu soyuyordur Pankejeff. “Tarifsiz bir dehşet içinde birdenbire elimin (sağ mı, sol mu?) küçük parmağını kesmiş olduğumu fark ettim, derinin ucundan sallanıyordu. Hiç ağrı hissetmiyordum, ama korku feciydi. Birkaç adım uzakta duran bakıcıma hiçbir şey söyleyemeden en yakın yere çöktüm ve parmağıma bir daha bakamadan öylece oturdum. Sonunda sakinleştim, parmağa baktım ve hiç yara olmadığını gördüm.” Bu olay iğdiş edilme fikrinin tanındığını, akrabaya dair hikâyenin kadınların penisi olmadığına, çünkü penislerinin kesilmiş olduğuna işaret ettiğini düşündürebilir; fakat Freud’a göre, daha derinlerde iğdişin tümüyle dışarıda bırakılması söz konusudur. Pankejeff bir düzeyde iğdiş düşüncesinden tiksinip, aynı anda bunu kabullenmiş ama başka bir düzeyde, “en derin ve en eski” düzeyde, “kastrasyonun gerçekliğine ilişkin soruyu” bile soramamıştı. Zihin evrenine dahil edilmiş olmayan bu soru, halüsinasyon biçiminde düpedüz dışarıdan geri gelmişti.    </p>
			<p class="paragraf">Freud bu hipotezler sayesinde hastasının ilk yıllarda yaşadığı güçlüklerin işlevini açıklayabilmiştir. Bütün bu çocuk nevrozu, hastanın, ilk sahnede doğan soruya “kesin bir yanıt” verme girişimiydi. Mesele bir yorum bulmak ve o yorumda karar kılmaktı. Cinsellik sahnesine anal bir yorum getirilmişti –penis anal açıklığa giriyordu– ve sonrasında, vajina sorusuyla yüzleşmek zorunda kalındığında, anal teoriden vazgeçmeme kararı verilmişti. Vajina yerine bağırsağı seçmiş ve Freud’a göre, iğdiş fikrini reddetmişti Pankejeff.   </p>
			<p class="paragraf">İlk sahnenin gerçekliği, çalışmanın yayımlanmasından bu yana yorumcuları ikiye bölen bir mevzu olmuştur. Şaşırtıcı gelebilir, ama <span class="CharOverride-2">coitus a tergo</span>’nun çocuğun kadın anatomisini açıkça görmesine pek izin vermeyeceğinin ve babaya çılgın bir enerji atfetsek dahi, bu kadar kısa zamanda üç defa birleşmenin pek akla yatkın olmadığının fark edilmesi için elli yıldan uzun zaman geçmesi gerekmiştir. Öte yandan, otobiyografisinde Pankejeff’in ilk bahsettiği şeyin, bir Rus panayırında “çitlerdeki aralıktan içeriye bakması” ve çingelerin “çılgınca el kol hareketleri yaptıklarını ve herkesin hep bir ağızdan bağırdığını” görmesi olduğunu belirtmek ilginç olabilir. “Bu sahne tarifi olmayan bir karmaşa izlenimi yaratmıştı,” diye ekler. Hatıratının başında yer aldığını düşününce, bu imgeyi bir perde-hatıra olarak görmemek zordur.   </p>
			<p class="paragraf">Pankejeff 1914’te Freud’la analizi sona erdiğinde, Therese ile evlenip Rusya’ya taşınır; yaklaşık dört yıl sonra, Devrim nedeniyle ülkedern ayrılmak zorunda kalırlar. Bu defa meteliksiz halde Viyana’ya yerleşen Pankejeff, altı yıl boyunca her yıl kendisi için para toplanmasını sağlayan Freud’dan maddi yardım alır ve bir sigorta şirketinde iş bulur; 1950’de emekli oluncaya kadar orada çalışır. 1919 Kasım’ı ile 1920 Şubat’ı arasında, geçmeyen bir kabızlık yüzünden yolu yeniden Freud’un muayenehanesine düşer; Helene Deutsch kendi otobiyografisinde, Kurt Adam’ın Freud’u görebilmesi için kendi analitik saatinden vazgeçmek zorunda kaldığını anımsar. İlginçtir, para toplama, ikinci analizin sona erdiği tarihte başlamış, gayet Freudyen bir simetri oluşturmuştur: verilecek bir armağanı bırakmama şeklinde kuramlaştırılan kabızlığın peşinden para alımı gelmiştir – Freud başka bir yerde parayı dışkıya eşitler; analizden ayrıldıktan sonra hastanın semptomu tersine çevrilir adeta.   </p>
			<p class="paragraf">Pankejeff 1923’te yeniden rahatsızlanır; kafası burnundaki bir lekeye takılmıştır ve annesinin kendi burnunda bir siğille birlikte Viyana’ya gelmesinden kısa süre sonra olmuştur bu. Annesi ona bunun “gelip giden tuhaf bir siğil” olduğunu ve birden fazla doktora göründüğünü söylemiştir. Burnuna ilişkin hipokondrili bir saplantı geliştirir Pankejeff; ciltteki bir bozukluktan, yara, oluk veya delik biçimindeki bir bozukluktan korkuyordur. 1926 Ekim’inde Freud tarafından Brunswick’e gönderilir. Brunswick o dönemde daha yirmi altı yaşındadır ve Freud hem analisti hem de gözetmenidir [<span class="CharOverride-2">supervision</span>]. “Hastanın ufak, ucu kalkık, tipik Rus burnunda görünürde hiçbir şey olmadığını” gözlemler Brunswick. Ama Pankejeff burnunu pudralamaya devam ediyor, sonrasında inceleyip pudrayı siliyor, “deliği adeta büyüme ve gelişim anında yakalamaya” çalışıyordur. Kendi kendine sürekli bu delik iyileşecek mi diye sormaktadır. “Bu şekilde yaşamaya devam edemem,” diye tekrarlar. Cebinden hiç eksik etmediği ufak ayna hayatının merkezi haline gelmiştir, kaderi ona bağlıdır sanki.   </p>
			<p class="paragraf">Çok geçmeden hipokondrili evhamları arasına dişleri de katılır, bir dişçiden diğerine mekik dokur; Freud’la birlikteyken de sonuçlardan hiç memnun kalmayıp bir terziden diğerine gitmiş, şimdi de yine bir dermatologdan diğerine koşmaktadır. Semptomunu, sivilce sorunu yaşamış olan ablasına bağlıyordur; yakınlarda seyrettiği, başrolünde Lilian Gish’in olduğu <span class="CharOverride-2">The White Sister</span> adlı bir filmin, ablasına dair hatıraları canlandırdığını söyler. Filmde herhangi bir leke veya siğil bahsi geçmez, ama mirasından mahrum bırakılan bir kızkardeş vardır ve tuhaftır, açıklaması verilmeyen yapraksız bir ağaç görüntüsüyle, Pankejeff’in meşhur rüyasını resmetmek için çizdiği ağaca çok benzeyen bir görüntüyle başlar film. Dermatolojik mevzuya gelince, Anna kendi burnunun kırmızı olduğundan yakınmış, bir de çocukken, “esanesor” –“rose nase” (kırmızı burun) ibaresinin tersi– sözcüğü etrafında dönen bir oyunları olmuştur. Üstelik kendi dişleri için endişelenen Pankejeff gibi, Anna’nın dişleri de intihar ederken içtiği cıva yüzünden aşınmıştır.   </p>
			<p class="paragraf">Brunswick hastasının o zamanki rahatsızlığını, Freud’a dönük “aktarımın çözülmemiş bir kalıntısı” olarak tarif eder ve “yeni malzeme olmadığını” belirtir. Analiz Freud’un gözetiminde gerçekleşmiş, bu da tuhaf bir üçgen yaratmıştır: Brunswick çalışmalarını hastasının bir önceki analistine bildiriyordur ki bu analist aynı zamanda kendi analistidir. Klinik strateji konusunda gayet nettir Brunswick: Pankejeff’in, Freud’un gözünde özel bir yeri olduğu inancına sistemli bir şekilde karşı çıkmıştır. Bunun sonucu, Brunswick’in de kabul ettiği gibi, şifa değil, paranoyanın şiddetlenmesi olacaktır.    </p>
			<p class="paragraf">Brunswick’le tedavinin ardından, kendisi de Brunswick’in hastası olan Muriel Gardiner’a görünür Pankejeff; uzun yıllar süren bir dizi görüşme gerçekleştirirler. Bu tam bir analiz olmamıştır, ama Gardiner kendisini ayrıcalıklı bir muhatap olarak erişilebilir kılmış ve pratik meselelerde ona sık sık yardımcı olmuştur. Hayat şimdi “normal akışında”, “olağanüstü bir olay olmadan” devam ediyordur - ta ki 1938’de felaket kapıyı çalıncaya kadar. Hitler’in birlikleri Viyana’ya girdikten sonra, kendi birikimleri ciddi ölçüde değer kaybetmiş olan ve yeni kuvvetlere ailesi konusunda bilgi vermek zorunda kalabileceğinden korkan Therese intihar eder. Pankejeff’in hayatındaki “tek sağlam yapı” kaybolur. Paris ve Londra’da Brunswick’le yaptığı görüşmeler pes etmemesini sağlar ve çok geçmeden, Prag’da yaşayan annesi Viyana’ya, onun dairesine taşınır. Yaklaşık on altı yıl sonraki ölümüne dek orada kalacaktır.   </p>
			<p class="paragraf">Karısının intiharıyla başa çıkmakta çok zorlanır Pankejeff, ama 1951 Ağustos’una kadar kuvvetli bir paranoya patlaması olmaz. O tarihte, bir manzara resmi yapmak için şehrin Rus kontrolü altında olan bölgesine geçmiştir. Rus birlikler tarafından birkaç gün alıkonulduktan sonra serbest bırakılır ve yaptığı diğer resimlerle birlikte geri gelmesi istenir. Sonraki birkaç hafta onun için kabus gibi geçer; gerçekliğinin çökmekte olduğunu hissediyordur: geri dönme riskine girmeli midir, girmemeli mi? Geri döndüğünde Ruslar onunla hiç ilgilenmez ve günlük hayatına döner.   </p>
			<p class="paragraf">Bu yıllarda Pankejeff kadınların söz konusu olduğu imkânsız durumlardan şikâyet ediyor, sorunlarını “en ufak manada arkadaş diyebileceği herkesle ve birkaç psikiyatrist ve psikologla” tartışıyordur. Luise adlı bir kadınla eziyetli, suçluluk duygusu, ikirciklilik ve şüphe dolu bir ilişkiyi yıllarca sürdürür. Ona evlenme teklif eder, iki gün sonra teklifini geri alır, ama onunla yirmi yıl süren bir “sevgi-nefret” mücadelesi yürütür; sürekli yakınmaktadır: “Böyle yaşamaya devam edemem”. Luise de sürekli hastalıklarından sızlanıyor, Pankejeff’e kendisiyle evlenmeyerek onu devletin sağladığı tıbbi bakımdan ve hakkı olan emekli maaşından mahrum bıraktığı için sitem ediyordur. Gardiner’a göre bu kabus Pankejeff için açıkça gerekliydi. Şüphe ve ikirciklilikten uzak tutulan tek kadın, yaşlıca bir komşu olan Tini’dir; ev işleriyle ilgileniyor ve Pankejeff’e sadık bir anne sevgisi gösteriyordur.    </p>
			<p class="paragraf">Nispeten normal ve göze batmayan bir hayat süren Pankejeff, ya teorilerini sınamak ya da iyi olduğundan emin olmak isteyen analistler tarafından ziyaret edilir. Kurt Eissler her yaz onunla zaman geçirir. Ayrıca, vakayla ilgilenmeye başlayan Viyanalı bir psikiyatriste, Wilhelm Solms’a düzenli olarak görünmektedir Pankejeff. 1970’lerin başında, hatıratının yayımlanmasının ardından, gazeteci Karin Obholzer Pankejeff’in izini sürer ve aralarında geçen konuşmaları sonradan kitaplaştırır. Psikanalizin onun için ne ölçüde yararlı olduğu konusunda Obholzer’in ciddi şüpheleri vardır ve kimi zaman telefonlara “Buyrun, Kurt Adam” diye yanıt verdiğini, tablolarını da “Kurt Adam” diye imzaladığını gözlemler.   </p>
			<p class="paragraf">1977 yazında geçirdiği bir kalp krizinin ardından hastaneye kaldırılan Pankejeff, Viyana Psikiyatri Hastanesi’ne nakledilir - “psikiyatrik” nedenler yüzünden değil, onu iyi tanıyan Solms orada daha rahat edeceğini düşündüğü için. 1979’da, doksan iki yaşındayken ölür. ABD ulusal kütüphanesinde, Pankejeff’le yapılmış görüşmelerden oluşan, 180 saati bulan kayıtlar ve Pankejeff’le Freud arasındaki mektuplaşmaların ve Brunswick’in birkaç yıl içinde yayın izni verilecek olan ikinci bir makalesinin de dahil olduğu otuz kutu bulunmaktadır.    </p>
			<p class="yildiz"><span class="CharOverride-10">~</span>  </p>
			<p class="paragraf">Tanı konusunu ele almak için öncelikle Pankejeff’in çocukluğunda ve sonraki hayatında baş gösteren takıntılı fenomenlere bakabiliriz. Tanı konusunu ele almak için öncelikle Pankejeff’in çocukluğundave sonraki hayatında baş gösteren takıntılı fenomenlere bakabiliriz. Freud bunu Pankejeff’in dinî safhasıyla bağlantılandırır. Çok dua eder, kutsal resimlere dokunur; dünyasını düzenlemek için açıkça dini kullanmaktadır. Bu dönemde nasıl kuşkular altında kaldıysa, yorucu ve bitmek bilmez bir iç diyalog halinde kara kara düşünüp sorular soruyorsa, bundan yıllar sonra da Therese hakkında da aynı şekilde düşünecektir: Onu görmeli mi, görmemeli mi? Ondan vazgeçmeli mi, vazgeçmemeli mi? Diğer seçimler de benzer sürüncemeler doğurmuştur: Hukuk mu okumalı, doğa bilimi mi? Aynı terziye, dişçiye ya da dermatoloğa gitmeli mi? Bunlar takıntının klasik özellikleridir, keza Freud’un deyişiyle “geri alma” kaygısı da öyle: bir mektubu nasıl bitirmesi gerektiği konusunda endişeleniyor, sonra mektubu postalıyor, yaptığına pişman olup geri almak istiyordur.   </p>
			<p class="paragraf">Bütün bu özellikler takıntılı nevrozda karşımıza çıkabilir; ama daha geniş ve ayrıntılı klinik manzara başka bir şeyin parçası olduklarını düşündürmektedir. Bu tür özelliklerin kendi başlarına asla tanı için belirleyici ölçüt olmadıklarını hatırlayalım; zira önemli olan altlarında yatan yapıdır. Bu yapıyı, söz konusu özellikleri sınıflandırarak değil, kişinin dünyasında ne gibi bir yer tuttuklarını inceleyerek anlayabiliriz. Freud’un takıntı tanısından şüphesi yok gibidir, ama tek bir yerde şüphe ifadesine rastlarız: Pankejeff ablasının intiharı karşısında görünürde niye hiç tepki göstermemişti, diye sorar Freud. Haberi duyduğunda, diye yazar, “en ufak gam duymamıştı. Keder emaresi göstermek için kendini zorlamış; gayet sakin bir şekilde, sahip oldukları mülkün tek varisi haline gelmenin tadını çıkarabilmişti.” Belki Freud’a misilleme olarak, Pankejeff’in hatıratında tam da “Bilinçdışı Matem” başlıklı uzun bir bölüm vardır.   </p>
			<p class="paragraf">Freud’a Anna’nın ölümünü anlatırken duygu emaresi göstermemesini nasıl okursak okuyalım, bana kalırsa, Brunswick’in Pankejeff’in 1920’lerdeki durumuna dair tarifleri tanı konusunda şüpheye pek yer bırakmaz: süreğen ve akut hipokondriden, neredeyse sürekli cep aynasına bakmasından ve hezeyanlı düşünceden görebileceğimiz gibi, açıkça bir psikoz vakasıyla meşguldür Brunswick. Diğer ayrıntılar da aynı doğrultuya işaret etmektedir: anlattığı ani değişim anları, psikozda karşılaştığımız ters dönmeler ve kaymalarla aynı mahiyettedir. Örneğin, babasının tavsiyesiyle Münih’te Kraepelin’i ziyaret edecek olan Pankejeff, hareketten önce babasıyla birlikte trene biner. Babası oğluna eşlik etmekte olan doktorla ciddi ciddi konuşurken, tuhaf bir dönüşüm meydana gelir: “Trene bindikten sonraki kısa sürede başıma gelen tuhaf değişimi ancak o zaman fark ettim. İyi niyetli bir peri sihirli değneğiyle dokunup içinde olduğum depresyonu ve onunla bağlantılı her şeyi dağıtmıştı sanki. Hayatla yeniden barışmıştım, dünyayla ve kendimle tam bir uzlaşma ve uyum içinde olduğumu hissediyordum.” Oğluyla ilgili endişelerini dile getirmekte olan babasıyla birlikteyken, ruh hali aniden değişir.  </p>
			<p class="paragraf">Diğer örnekler arasında, aniden Therese’den hiç ayrılmamaya karar vermesi ve depresif safhadayken yaşadığı nekroz <span class="CharOverride-2">(mortification</span>) fenomeni vardır: “Hiçbir şey ‘gerçek’ görünmüyordu, öyle ki insanlar, temas kuramadığım balmumu figürler veya kurmalı kuklalar gibi geliyordu bana.” Bu psikotik özelliklerin farkına vardığımızda, bu sefer çocukluğundaki takıntılı semptomların ne gibi işlevleri olduğunu ve sonraki analist ve psikiyatristlerin birçoğunun niye doğru tanıyı koyamadığını açıklamamız gerekiyor.   </p>
			<p class="paragraf">Lacan’ın bu vakayla ilgili görüşleri yıllar içinde değişmiş gibidir; alışılmadık bir şekilde farklı tanılar koyar. İlk yaklaşımında çocukluk nevrozunu sembolik babaya erişme girişimi olarak yorumlamıştır. Anna’yla yaşanan travmatik sahnenin ardından Pankejeff cezalandırılmak için kötü davranır, böylece sembolik boyutu devreye sokmaya çalışıyordur. Lacan kesilen parmak olayına özel bir dikkat gösterir. Pankejeff’in sembolik dünyasına giriş izni verilmeyen kastrasyon tehdidi, gerçekte geri dönmüştür. Lacan için kilit nokta, kesik görüntüsünden ziyade, bunu bakıcısına söylememiş olmasıdır. Tıpkı dört yaşındayken kolunu kırıp, iki gün hiç kimseye söylemeyen genç Andy Warhol’da olduğu gibi, sembolik ilişkinin kısa devreye uğramasının işaretidir bu. Parmak olayı, Pankejeff’in sembolik babaya yaptığı başvurunun başarısız olduğunu resmeder: kastrasyonu dönüşüme uğratamayan Pankejeff, vücuttaki bu korkunç yara imgesiyle baş başa kalmıştır.   </p>
			<p class="paragraf">Çözüme kavuşmayan bu beden meselesini vakanın birçok boyutunda görebiliriz. Kendisi için yapılan kıyafetlerden hiç memnun olmayan Pankejeff bir terziden diğerine mekik dokuyordur. Daha sonra, bir dişçiden veya dermatologdan diğerine mekik dokuyacak, her seferinde sitem edip hoşnutsuzluk yaşayacaktır. Vücudunda eksik olan bir şeyi tedarik etmesi için Öteki’ne başvurup durmuş gibidir ve her seferinde ortaya çıkan başarısızlık geride hasarlı bir beden imgesi bırakmıştır. Bu başvuruların ötesinde, vücudunun inşasında temel bir arıza olduğunu tahmin edebiliriz. Şifa bulma çabalarının hepsi olsa olsa paranoid düşünceler doğurmuştur.   </p>
			<p class="paragraf">Beden imgesi Pankejeff için çoğu zaman –tıpkı çocukluğunda hayalini gördüğü kesik parmak gibi– açık bir yaradır düpedüz; tıpta veya terzilikte derman ararken, hem üstüne oturacak, hem de anlamlı bir imge peşindedir. Birçok şizofreni vakasında gördüğümüz gibi, bedeni temel bir anlamlandırmadan yoksundur. Muriel Gardiner bu anlam çağrısı boyutuna dikkat çekmiş, “sürekli anlamaya çalıştığını hissediyor insan,” demiştir. Sürekli başkalarından tavsiye arıyor, durmaksızın sorunlarından bahsediyordur; bu noktada, Anna tarafından baştan çıkarılışını anlatırken, Anna’nın ona “anlaşılmaz hikâyeler” anlattığından bahsettiğini hatırlayabiliriz. Dolayısıyla bedensel uyarım ve sıkıntı anıyla anlam matlığı arasında bağlantı vardır: anlayamadığı bir şey söz konusudur.    </p>
			<p class="paragraf">Obholzer’e, çocukken penisi şişip onu rahatsız ettiğinde gidip babasına söylemiş olduğunu da anlatır. Daha sonra ilkgençlikte, kızarıp şişen bir leke olmuş ve bir kez daha anlam için babasına başvurmuştur. Obholzer’le tanışırken, “Tavsiyeye ihtiyacım var, sormam gerekiyor” der; hayatında olup biten her şeyi, onunla haftada bir görüşen Gardiner, Eissler ve Solms ile birlikte kontrol etmesi, tartışması gerekmiştir. Ölüm döşeğinde bile, “Bana tavsiyede bulunun! Yardım edin!” diye bağıracaktır. Obholzer’in belirttiği gibi, aynı cümleleri, aynı çaresiz ricaları tekrarlayıp durmuştur. Buradan temeldeki bir anlam tesisinin onun için hiç gerçekleşmemiş olduğunu çıkarsayabiliriz. Lacancı terimlerle, baba metaforu iş görmemiştir.   </p>
			<p class="paragraf">Pankejeff’in elindeki beden olası bir delik olarak kalmıştır; annesi ve ablasının imgeleri burada yeniden kendilerini gösterecektir. Siğili olan annesi ve sivilceli ablası gibi, o da burnundaki lekeye kafayı takacaktır. Onların çektiği rahatsızlıkların aynılarından yakınacaktır; cep aynası kullanmasının da dişi bir nitelik taşıdığı bellidir. Yorumcular dişlerinden kaygılanmasını, ağız sorunları yaşayan Freud’la özdeşleşme olarak yorumlamaktadırlar; ama aynı zamanda ve belki daha temelde, Pankejeff’in bildirdiğine göre, cıva yuttuktan sonra “dişleri dökülen” ablasında görülen semptomdur bu. Vücuttaki bu ıstıraplar bir deliğin varlığı ve yokluğu fikri etrafında dönmektedir; kastrasyon onun için simgeseldeki metaforik bir boyut değil, bedende hissedilen gerçek bir ihtimaldir sanki. Fallik anlamlandırmanın yokluğunda, burnu onun için dayanılmaz bir delik haline gelmiştir.   </p>
			<p class="yildiz"><span class="CharOverride-10">~</span>  </p>
			<p class="paragraf">Peki Kurt Adam’ın nesilden nesile uzanan psikanalist arkadaşları ve yardımcıları durumu niye yanlış anlamışlardır? Kabahat pek onlarda değildir bir bakıma: sanattan, edebiyattan ve psikanalizden bahsetmeyi seven hoş, uygar bir adamla karşılaşmışlardır. Görünürde çok az semptomu vardır, hezeyanlı bir sistem emaresi göstermiyordur ve durumunun iç yüzünü gayet iyi anlıyor gibidir. Pankejeff’le uzun yıllar görüşen Muriel Gardiner, onunla tanıştığı 1927 yılından karısının öldüğü 1938 yılına kadar, davranışlarında veya konuşmasında “anormal” hiçbir şey görmediğini söyleyebilmiştir. “Gayet düzgün ve güvenilir bir izlenim veriyordu, giyim kuşamı daima yerinde ve özenliydi, başkalarına karşı çok nazik ve düşünceliydi.” Onu tanıdığı kırk üç yıl içinde, “Ben şahsen psikoza işaret eden en ufak bir delil görmedim,” der. Ama tam da Pankejeff’in dengeli ve kendine hakim görünüyor olmasını, tanı hatasının anahtarı olarak göremez miyiz? Analistler, Pankejeff’deki düzelmeyi ayakta tutan şeyin, <span class="CharOverride-2">kendi</span><span class="CharOverride-2"> gösterdikleri ilgi</span> olabileceğini gözden kaçırmışlardır. Vakayı anlama hevesi içinde, psikanalizin Pankejeff için nasıl bir anlamı olduğu sorusunu göz ardı etmişlerdir.   </p>
			<p class="paragraf">Analistler Pankejeff’te psikoz ihtimalini dışarıda bırakan unsurun, analitik tedaviye açık olması olduğunu sık sık belirtirken, bu açıklığın anahtarının analizin onun için nasıl bir rol oynadığında yattığını fark etmemişlerdir. Gardiner, Brunswick’in sunduğu anlatıya rağmen, bunun gerçek bir paranoya olmadığını, çünkü Pankejeff’in düzeldiğini söyler: “Bana göre analize açıklığı ve gösterdiği içgörü psikoza işaret etmiyor”. Kendisini Freud’un gözdesi olarak görmesini de, bir büyüklük hezeyanı olarak düşünmemiştir Gardiner. Bununla birlikte, görüşlerinin Freud’un vaka öyküsüne ve 1926’daki olaydan sonra Pankejeff’le yaptığı görüşmelere dayandığını kabul eder. Kurt Adam da aynı görüştedir; daha sonra tanı konusunda tartışırlarken Obholzer’e şöyle der: “Gelip giden paranoya diye bir şey yok. Böyle bir şey yok. Sahiden paranoya yaşayan birinde, paranoya bir yere gitmez.”   </p>
			<p class="paragraf">Gelgelelim, psikotik olmak ile delirmek arasında ayrım yaptığımızda ve tetiklenmemiş psikozun emarelerini fark ettiğimizde, bu değişimleri gayet iyi anlayabiliriz. Bu değişimler doğrudan hastanın psikanalizle arasındaki ilişkiyle bağlantılıdır. Ne de olsa kendisini psikanaliz tarihinin bir parçası olarak görüyordur Pankejeff; Freud da ona “psikanalizin bir parçası” demiştir. Araştırma bakımından taşıdığı önem yüzünden Helene Deutsch kendi analiz saatini ona vermiş, ona “psikanalizin önemli keşiflerinin kaynağı” demiş; Anna Freud da Gardiner’in derlediği belgelere yazdığı giriş yazısında ondan, “bizim Kurt Adam” diye bahsetmiştir. Gerçekten psikanalizin parçası olmuştur Pankejeff; bu tuhaf bağ onun hayal gücünün eseri değildir.    </p>
			<p class="paragraf">Gardiner ona para gönderiyor, tablolarını satıyor, hatta aldığı ders ücretlerini ona yolluyordu. Keza psikanalizin ona verdiği isim, kendi ismi haline gelmişti: telefonlara “Buyrun, Kurt Adam” diye yanıt verdiği gibi, tablolarında ve “Freud’a Dair Hatıralar” adlı makalesinde de “Kurt Adam” adını kullanmıştır. Sırf bu vaftiz ediliş bile, Pankejeff’in kendisini babasıyla ilişki içinde konumlandırma sorununu, çocukluk “nevrozunun” çekirdeğini oluşturan sorunu bir düzeyde çözmemiş midir? Çocukluğunda İsa’yla Tanrı arasındaki ilişkiyi tanımlamakla cebelleşmişken, şimdi yeni bir çözüm ortaya çıkmıştır: Freud’la çalışırken, “Kendimi hastadan ziyade meslektaş gibi, henüz keşfedilmiş yeni bir kıtayı incelemek için yola çıkan deneyimli bir kaşifin genç yoldaşı gibi hissediyordum.” Freud’un “deneyimli kaşif”inin “meslektaşı” olma konumu, ona dengeleyici bir özdeşleşme getirmiştir.   </p>
			<p class="paragraf">Bu noktada, ilk sahnede Pankejeff için asıl sorunun, kendisini nasıl konumlandıracağı olduğunu hatırlayabiliriz. Babası için nesne olmak istiyordur, ama o cinsel sahnenin yeniden canlanmasından sonra bu pek katlanılır değildir; zira kadın olmayı, dolayısıyla penisini kaybetmeyi beraberinde getirecektir. Babası için nedir peki? Pankejeff bu ilişkiye dair farklı konfigürasyonlar denemiş olmalıdır; Brunswick, taht üzerindeki hakkından vazgeçip Viyana’ya kaçmasına rağmen babası Büyük Petro tarafından öldürülen oğlu Alexis hikâyesinin Pankejeff’in “gözde fantazisi” olduğundan bahseder. Pankejeff’in geçirdiği dinî safhayı, bunu başka türlü formüle etme, baba-oğul ilişkisini başka terimlerle şifreleme girişimi olarak görebiliriz. İsa’yla aynı doğum gününü paylaştığı için, Oğul’la özdeşleşme sayesinde babasıyla ilişkisini konumlandırabileceğini sanmıştır. Tanrı için İsa olmak, babası için kadın olmak kadar tehlikeli olmayacaktır.   </p>
			<p class="paragraf">Ama bu çözüm başarılı olmaz. İsa’yla Tanrı arasındaki ilişkinin tanımlayıcı özelliği gibi görünen şiddet ve cinsellik yakasını bırakmaz. Tanrı niye Oğlu’nu öldürdü, diye üşünüp durur. İsa’nın “kıçı” var mıdır? İsa’nın bir erkek için kadın gibi olduğunu hayal etmiştir; bu eşitlik, tam da dine başvuruyla kaçınmaya çalıştığı ilk sahnenin sarsıcı boyutlarına dokunmuş olmalıdır. Oysa şimdi, doğrudan ve simgeselleştirilebilir olmayan bir baba oğul yüzleşmesi yerine meslektaş konumu, hem bir mesafe, hem de asgari düzeyde bir erotik gerilim oluşturmuştur. Baba oğul yerine, birlikte çalışan kaşif ve meslektaş vardır.   </p>
			<p class="paragraf">Bu Pankejeff’in psikozunun 1920’lerde tetiklenmesini de açıklar. İki noktada meydana gelmiştir tetiklenme: 1923 ve 1926’da. İlkinde, analitik topluluk Freud’un kanser olduğundan yeni haberdar olmuştu; ölümünün yakın olduğuna inanılıyordu. Eski analistini, o yılın Nisan ayında geçirdiği damak operasyonunun ardından zayıf düşmüş halde görmek, Pankejeff’i sarsmıştır. Paranoya tam bu noktada patlak vermiştir; zira Freud’un ölümü, Pankejeff’in Freud ve psikanaliz için sahip olduğu yeri kaybetmesi demektir. Artık onu koruyacak hiçbir şey yoktur; tehditkar, istilacı baba hayaleti gerçeklik kazanır. Bu dönemde müstehcen resimlere bakıp mastürbasyon yapmış olmasının önemli olduğunu göreceğiz.   </p>
			<p class="paragraf">Freud için sahip olduğu yerin ne kadar önemli olduğu, hatıratında ve Obholzer’le gerçekleştirdiği söyleşilerde açıkça görülmektedir. Brunswick tarafından “paranoid” olarak yaftalanmanın ne kadar rahatsız edici olduğunu anlatırken, öncesinde Freud’a göre “kusursuz bir zekası” olduğundan bahseder. Freud onun “birinci sınıf bir düşünür” olduğunu söylemiştir; şüphesiz paranoya tanısıyla hiç uyuşmayan bir övgüdür bu. Bu sayede düpedüz irade gücüyle burun sorunundan kendisini kurtardığını anlatır: “Bütün gücümü topladım. Aynaya bakmayı bıraktım ve bir şekilde o fikirlerin üstesinden geldim.” Dolayısıyla <span class="CharOverride-2">Freud’un gözünde</span> sahip olduğuna inandığı imgeyi koruma çabası, şifa getirmiştir. Pankejeff’in anlattıkları isabetli olmasa bile, buradaki mantık aydınlatıcıdır. Obholzer’e dediği gibi, “Mack yanlış bir tanı koymuştu ve bu yanlış tanı sayesinde beni iyileştirdi”. Buradaki telafi mekanizması çok belirgindir: paranoyak olmak yerine, ideal meslektaş olmak.   </p>
			<p class="paragraf">1926’da da benzer bir sorun olur. Freud, öğrencilerinden Otto Rank’la münakaşa içindedir ve Rank, Freud’un meşhur kurt rüyasına dair yorumunu sorgulayan bir monografi yayımlar. Kurtların ağacın üstündeki dizilişinin, takipçilerinin Freud’un ofisinin duvarında asılı duran fotoğraflardaki dizilişine çok benzediğini fark etmiştir. Divandan görülebilen bu fotoğraflar, Pankejeff’in hem aralarına katılmak, hem de önlerine geçmek istediği Freud’un analitik “çocuklarına” duyduğu kıskançlığı kışkırtmış olmalıdır. Pankejeff’in çocukluğunda “aile ağacında” kendisinden önce gelen ablasına duyduğu kıskançlığı, Freud’un takipçilerine tercüme etmiş olduğunu savunur Rank. O halde kurt rüyası, Freud ve psikanalizle arasındaki ilişkinin geriye dönük olarak çocukluğuna yansıtılması değil midir? Rank’ın yorumunun bu kısmı çok keskindir: söz konusu rüya o fotoğraflara dayalı olmasa dahi, hasta için psikanalitik bakışın ne kadar önemli olduğunu sezmiştir.   </p>
			<p class="paragraf">Bu eleştiriden rahatsız olan Freud, Kurt Adam’a rüyanın tarihini ve içeriğini doğrulamasını isteyen bir mektup yazar. Bu basit eylem psikozu tetikler; zira Pankejeff’in kendisi için inşa etmiş olduğu hayalî konumu, Freud için sevilen bir meslektaş olma konumunu şüphe altında bırakmıştır. Birdenbire kuşku nesnesi haline gelmiştir Pankejeff. Yıllar sonra, burun semptomunun en kötü dönemiyle Freud’un mektubu arasındaki çakışmayı fark edip şöyle yazacaktır: “Patlak veren ‘paranoya’ ile Profesör Freud’un soruları arasında bir bağlantı olabilir mi acaba?” İmgesel özdeşleşmenin maruz kaldığı bu haşin meydan okumanın, dışarı-atmanın ürünü olan uçurumu, anne ve abla imgesinin içine yerleştirildiği uçurumu doğurmuş olduğu gibi bir hipotezde bulunabiliriz. Bu noktadan sonra burnunda delik olup olmadığına ve dişlerinin aşınıp aşınmadığına kafayı takar ki bunlar annesinin ve ölmekte olan ablasının imgeleridir tam da.   </p>
			<p class="paragraf">Brunswick’in analitik stratejisiyle birlikte durum daha da kötüleşmiş; uyguladığı stratejinin psikozu şiddetlendirdiğini sonradan Brunswick de kabul etmiştir. Brunswick, Pankejeff’in kendine dair imgesini, Freud’un sevilen çocuğu imgesini yerle bir etmek için elinden geleni yapmıştı, böylece paranoya yoğunlaştı, zulmedici hale geldi: doktorlar ve dişçiler onun şeklini bozmaya çalışıyorlardı. Brunswick’in klinik stratejisi, “hastanın kendisine dair gözde bir oğul olduğu fikrini baltalamaya yoğunlaşmış bir girişim” olmuştur. Pankejeff’in Freud’un gözdesi olduğu fikrini sorgulamış, hatta ona, Freud’ların evine niye hiç sosyal ziyarette bulunmadığını sormuş, Freud’un yayımladığı tek vakanın bu olmadığını hatırlatmıştır.    </p>
			<p class="paragraf">Brunswick’in klinik stratejisinde, Freud’a dönük kendi aktarımının bir boyutunu görmek mümkündür; hastasına efendinin sevilen çocuğunun o değil, kendisi olduğunu göstermeye çalışıyor gibidir. Pankejeff’in Freud’la ilişkisini, yorumlanmak yerine desteklenmesi gereken dengeleyici bir özdeşleşme gibi değil de, söndürülmesi gereken gösterişli bir fikir olarak yorumlamakta acele etmiştir. Dolayısıyla Brunswick’in uyguladığı teknik büyük bir hata olmuştur. Desteklenmesi gereken bir özdeşleşmeyi çökertmeye çalışmış, sevilen meslektaş olma fikrinin ne kadar “zorunlu ve koruyucu” olduğunu ancak sonradan geriye dönüp baktığında fark edebilmiştir.   </p>
			<p class="paragraf">Brunswick’in başlangıç stratejisindeki hataya rağmen, analizin etkili olduğuna şüphe yoktur. İki rüyanın işaret ettiği kilit bir değişim ânı belirler Brunswick. Zulüm fikirlerinin kızışmasının peşinden gelen ilkinde, hastanın annesi, bir odanın duvarlarında asılı duran kutsal resimleri indirip parçalıyordur. Dindar annesinin bu davranışı Pankejeff’i şaşırtır. Brunswick bunun “bir dönüm noktası” olduğunu söyler. İkinci rüyada, pencereden bir çayıra doğru bakıyordur; çayırın ötesi ağaçlıktır. Manzara kurt rüyasındakine benziyordur, ama gece yerine gündüzdür. Belli bir ağacın dallarına bakıp iç içe duruşlarına hayran olur ve bu manzaranın resmini hâlâ niye yapmadığını anlayamaz.    </p>
			<p class="paragraf">Yani o ürkütücü ilk rüyada olduğu gibi ağaç vardır, ama onu seyreden kurtlar yoktur. Diğer rüyada ise, yok edilen dinî ikonaların bakışı etkisiz hale getirilir. Bu rüyalar, zulmedici bakışın hafiflemiş olduğunu göstermektedir. İlk kurt rüyasından sonra, Pankejeff’in kendisine dik dik bakılmasına tahammül edemediğini belirtir Brunswick; Freud’un anlatısında olmayan bir ayrıntıdır bu. Öfkeden kudurup, “Ne bakıyorsun öyle?” diye bağırıyordur. Şimdiyse, kurtların tehditkar bakışlarının yerinde sadece ağaç ve manzaradan oluşan perde vardır. Kurtların tehditkar bakışıyla felç olmuş değildir artık, aksine bakılan birinden ziyade bakan biri konumundadır. Tablo mevzusu da, gördükleriyle <span class="CharOverride-2">bir </span>ş<span class="CharOverride-2">ey yapaca</span>ğı<span class="CharOverride-2">na</span> işaret etmektedir. Sırf nesneden ibaret değildir artık.    </p>
			<p class="paragraf">Brunswick, klinik ayrıntıları kaçırmayan bir gözle, artık roman okuyabiliyor olmasının, Pankejeff’teki iyileşmeyi gösterdiğini belirtir; Pankejeff’in açıkladığı gibi, karakterlerle yeniden “özdeşleşebiliyor” olması demektir bu. Niye peki? Çünkü roman karakterinin başka birinin –yazarın– kontrolünde olduğunu söyler ve tam da çocukluğuna ait sorunun yapısını hatırlatır bize: babayla oğul arasında nasıl bir ilişki vardır? Bu yeni olanak, yani karakterlerle özdeşleşebilme olanağı aynı zamanda imgesel özdeşleşme konusunda, beden imgesinin ölmekte olan o hasta kadının imgesine indirgenmesiyle birlikte ketlenmiş olan bir kabiliyete tanıklık eder. Artık başka imgeleri üstlenebiliyor, dolayısıyla kurmaca okuyabiliyordur. Brunswick’in dediğine göre, “Bu noktadan sonra durumu iyidir.”   </p>
			<p class="paragraf">Brunswick bu analiz döneminden iki yıl sonra Pankejeff’i gördüğünde “psikozdan eser yoktur”; bir sonraki tetiklenme ancak yirmi yıl kadar sonra, 1951’de yanlışlıkla Rus bölgesine girdiğinde meydana gelecektir. Çocukluğunu hatırlatan terk edilmiş bir binanın bulunduğu manzaranın büyüsüne kapılıp resim yapmaya başlar; ablasının intiharının yıldönümü olduğundan habersizdir. Daha sonra evin, “aslında tek bir duvardan, pencere yerine kara delikler görünen bir duvardan ibaret” olduğunu ekleyecektir. Onu yakalayan Rus askerler şüphelenirler, zira bina aslında kışladır. İki buçuk gün alıkonulup sorgulanır; resme “meraklı” olduğunu kanıtlamak için diğer eserlerini getirmeyi önerir. Subay Pankejeff’e yirmi bir gün içinde geri gelmesini, manzara resimlerini ve belgelerini getirmesini söyler.   </p>
			<p class="paragraf">Zulüm hissi bu noktada keskinleşir: insanların kendisini seyrettiğini ve onun hakkında konuştuklarını düşünüyor, 1926’da burun paranoyası esnasında yaşadığı yoğun paniğin aynısını yaşıyordur. Bu üç haftanın “korkunç bir kabus” olduğunu söyler. Kendisi gibi bir Rus’un, resim yapmak için tehlikeli Rus bölgesine girdiğine inanamıyordur. Söylendiği gibi geri dönmeli midir, dönmemeli midir? Sonunda Rus kışlasına geri gider, fakat kimse onunla ilgilenmez: geri gelmesini söylemiş olan subay orada bile değildir. Başka bir subayla resim hakkında sohbet eder ve öylece salıverilir. Tehlikenin geçtiğine inanması için aylar geçmesi gerekir.   </p>
			<p class="paragraf">Yakalanmasıyla geri dönüşü arasındaki dönemde, çaresizliğe ve intihar düşüncelerine kapılır. Ama hemen sonrasında neler yapmış, dengesini –görğndüğü kadarıyla- yeniden bulmuştur? “Sigmund Freud’a dair Hatıralarım” başlıklı bir makale yazar; içinde temelde Freud <span class="CharOverride-2">için</span> kim olduğunu anlatır. Rus subay için kim olduğunu –casus mu, yoksa masum bir ressam mı– bilememenin doğurduğu mutlak kaygı, Freud için ne olduğunu dile getirmesiyle çözülür. Böylece imgesel konumunu, yani “psikanalizin bir parçasını” oluşturan gözde meslektaş konumunu tazelemiştir. Bu metnin “bunalımdan çıkmasını” sağladığını sezen Gardiner haklıdır şüphesiz. Sonraki dengelenme böyle meydana gelir.   </p>
			<p class="yildiz"><span class="CharOverride-10">~</span>  </p>
			<p class="paragraf">Farklı nesillerden muhataplarının Kurt Adam’ın psikozunu ıskalamalarının sebebi, telafi mekanizmalarına dair herhangi bir teorinin yokluğudur. Onlar çoğunlukla stabil kalan bir psikozun sessiz emarelerinden ziyade, gürültücü, dikkat çekici semptomlar aramışlardır. Bunda bir bakıma kabahatleri yoktur; zira ona gösterdikleri ilginin ta kendisi Pankejeff’in dengesini korumasına yardımcı olmuştur. Onun üzerine odaklanmaları, Pankejeff’in psikanaliz tarihi içinde oynadığı role ilişkin kavrayışını, yani ona stabilizasyon getiren kavrayışı ayakta tutmuştur. Gardiner gibi ferasetli bir klinisyen bile tanıyı fark edememiştir. Brunswick’in makalesine aşinadır, ama Pankejeff’in psikotik olması için, Freud’un “gözde oğlu” olma fikrinin bir büyüklük hezeyanı olması gerektiğini varsaymıştır. Öyle olmadığı için ve Pankejeff analize açık olduğu için, psikoz tanısını elemiştir. Psikozun büyüklük hezeyanları veya tedaviye kapalılık gerektirmediğine dair bir farkındalık, görüşünü değiştirmesine yol açabilirdi. Dengeleyici bir imgesel özdeşleşmeyle hezeyanlı bir özdeşleşme aynı şey değildir ne de olsa.   </p>
			<p class="paragraf">Bu stabilizasyonun Pankejeff için belli bir kalıcılığı olmuştur. Hayatının sonuna dek kendisini psikanalizin bir parçası olarak görmüştür. 1970’lerde dahi, Eissler ve diğer analist ve psikiyatristlerle görüşüyor, sorunlarını konuşuyor ve psikanaliz için ne gibi bir anlamı olduğundan bahsediyordur. Ama önceki bölümlerde gördüğümüz gibi, stabilizasyonda genelde birden fazla unsur iş başındadır. Muhtemelen en kuvvetli kimlik hissini meslektaş konumuyla özdeşleşme sayesinde kazanmışken, hayatında sağ kalmasını sağlayan iki unsur daha olmuştur: bir kadından yakınmak ve resim yapma pratiği.    </p>
			<p class="paragraf">Gardiner ve Obholzer’le sürekli karşı cinsten konuşur Pankejeff. Therese konusunda ne yapmalıdır? Nasıl bir belaya bulaşmıştır? Therese kendini nasıl öldürmüş olabilir? On yıllar sonra, Obholzer’le konuşmalarında, şikâyet silsilesi devam eder: Luise onu nasıl böyle istismar edebilir? Ondan nasıl kurtulabilir? Ona ne kadar para vermelidir? Bütün konuşmalarında tekrar tekrar, kadınların onun hayatını mahvetmiş olduğunu söyler. Obholzer’le konuşurken, bundan Anna’ya saplantısını sorumlu tutar: “Kızkardeş kompleksi hayatımı mahvetti,” der; hep “imkânsız Luise”den dem vurur. Nihayetinde, yakınma eyleminde Pankejeff için elzem bir şey bulunduğu sonucundan kaçınmak güçtür; bir Kadın onun semptomu olmuş gibidir.  </p>
			<p class="paragraf">Semptom olarak kadın, yani sevilen ve nefret edilen ama nihayetinde ona zulmeden kadın ile daha nazik, müşfik kadın, yani Gardiner’da, kahya Tini’de ve hayatının sonunda Hemşire Anni’de cisimleşen kadın arasında bir bölünme olduğunu görebiliriz. Anni özel bir hemşiredir; ücretini Gardiner ve Freud Arşivi’nden gelen para karşılıyor, haftada birkaç gün Pankejeff’in yanında kalıyordur. Gardiner’a göre, tıpkı yerini doldurduğu anlaşılan Tini gibi Anni söz konusu olduğunda da, “hiçbir duygu karmaşası” yoktur. Bu kadınlar Pankejeff’e sadıktır, o da yardımlarını şükran ve takdirle kabul etmiştir; Luise’le arasındaki “sevgi-nefret” ilişkisinden kaçmasını sağlamışlardır sanki. Tuhaftır, Gardiner’ın Pankejeff öldükten sonra yazdığı metin bu bölünmeyi birebir yansıtmaktadır. Esasında, kötü Obholzer’le nazik Gardiner’ı ayırmak istermişçesine, Karin Obholzer’i inceden inceye şeytan gibi gösterir.   </p>
			<p class="paragraf">Peki ama etrafında “imkânsız” bir kadın tutmak Pankejeff için niye bu kadar önemli olmuştur, diye sorabiliriz. Yakınma annesinden aldığı bir özellik olabilir. Çocukken annesinin, “Böyle yaşamaya devam edemem” dediğini işitmiştir; bu sözler kadınlarla ilgili söyleminin tamamında yankılanır. Ayrıca annesi bir defasında, Therese’in “hiçbir erkekle geçinemeyecek bir kadın” olduğunu söylemiştir; bu imkânsızlık hissi Pankejeff’in, Tini ve Hemşire Anni hariç olmak üzere, kadınlarla sonraki ilişkilerinin tamamında iz bırakmış gibidir. Luise’in Pankejeff için zulmedici konumunda olduğu açıktır. Obholzer’e tekrar tekrar, “Bu kadının ne kadar korkunç olduğunu anlatamam,” der. Pankejeff onunla evlenmeye razı olup sonrasında caydıktan sonra, Luise’in arkası kesilmeyen mali talepleriyle, ihmalkarlığı yüzünden bitmek bilmez sitemleriyle karşılaşır. Aksi yönde nasihatlere rağmen, ona emekli maaşının büyük bir kısmını ve bunun dışında önemli miktarda para verir. Parasını verip kurtulmak istiyordur; ama onunla iç içe kalmak gerçek bir ayrılıktan daha önemli olmuş gibidir. Gardiner, Luise’den kaçması için İsviçre veya Fransa’ya taşınmasına yardımcı olmayı önerir, ama bu teklifi kabul görmez: bu dayanılmaz durum onun için bir bakıma gayet uygundur aslında.    </p>
			<p class="paragraf">1950’deki emekliliğinin ardından Pankejeff’in ciddi ölçüde bunalımlı duygular yaşadığı ve gittikçe artan bir çaresizlik hissine kapıldığı açıktır ve kadınlarla arasındaki eziyet verici sürtüşmelerin bu boşluğu doldurmasını sağladığını tahmin edebiliriz; annesinin “Böyle yaşamaya devam edemem” cümlesi, tam da onun yaşamasını sağlayan şey olmuş gibidir. Obholzer’e “kızkardeş kompleksi hayatımı mahvetti” diye yakınması, geçmişin yeni bir yorumundan ziyade, Kadın’ı semptomu yapma, çektiklerinin sebebi kılma çabasının bir diğer biçimi olarak anlaşılabilir. Obholzer, Luise’i “sabit bir nokta” olarak tanımlarken haklıdır; bu noktanın işlevi belli bir denge sağlamak olmuş olabilir.   </p>
			<p class="paragraf">Varoluşundaki musibeti bir kadın olarak belirlemenin Pankejeff için hayati olmasının basit bir nedeni olabilir. İstilacı libidoyu kendi dışına yerleştirebilirse, bedeni ve beden imgesi düzeyinde hissettiği acı ve şaşkınlığı azaltabilecektir. Ama bu noktada Pankejeff’in Obholzer’e söylediği bir şeyi belirtmek de ilginç olabilir: Dediğine göre, oğlunun ahlaksız bir kadının, “bir soyguncunun” ellerine düşeceğinden korkan babası, mirasının kullşanımı için onun yirmi sekiz yaşına gelmiş olmasını şart koşmuştur. Pankejeff babasının metreslerinden birinin tam da böyle bir rol oynadığına inanıyordur, hatta tiyatroda parasını babasının ödediği bir locası bile vardır bu kadının. Sonraki muhataplarına durmadan Luise’in onu nasıl soyup soğana çevirdiğinden, bütün parasını aldığından yakınması tesadüf müdür o zaman?   </p>
			<p class="paragraf">Pankejeff’in serzenişine farklı bir perspektif getirir bu. Aslında ensest bariyerini muhafaza etmenin bir yolu olarak görülemez mi? Babasının “soyguncu” kadın endişesini, her daim mevcut olan bir kaygı düzeyine çıkarmıştır Pankejeff: kadınlar konusunda bir yasak söz konusudur, ama aynı anda “kadın-erkek” ilişkisine dair elinde olan tek şablon da budur. Aynı zamanda annenin imkânsızlık mührünü de taşıyan bir ilişkidir ve Freud’a göre Pankejeff’in çocukluğu için merkezî olan babası için nesne olma konumundan uzaklaşmasını sağlamıştır. Obholzer’le söyleşilerinde yer alan özellikle tuhaf bir geçiş anında, bunun bir yankısını görürüz. Bir defasında, Rus bir doktorun oğlunun tercümanlık yapmak üzere Rus birlikler tarafından götürüldüğünü anlatırken, aniden şöyle der: “Görüyorsun ya, insan bin türlü badire atlatıyor, sonra böyle aptal bir kadın karşısında bir muammayla yüz yüze kalıyor ve ne yapacağını bilemiyor.” Baba-oğul ilişkisi yerini doğruca Luise’e ilişkin söyleme bırakmıştır burada.  </p>
			<p class="paragraf">Freud’la analizi geride kaldıkça, bir kadına ilişkin şikâyetler gitgide öne çıkmaya başlarken, Pankejeff için düzenli, yatıştırıcı etkisi olan bir öğe vardır: resim yapma pratiği. Brunswick’le çalışırken gördüğü rüyanın ayrıntısını hatırlayabiliriz: gördüğü sahnenin resmini niye hâlâ yapmadığına şaşıyordur. Yani resmedilen imge, öncesinde dehşetin yattığı bir yere gelir. Kurtların bakışı gitmiştir ve şimdi bakılan bir nesne değil, resmeden bir öznedir Pankejeff. Resim, Gardiner’la mektuplaşmalarında sabit konulardan biridir; Gardiner, sağlığının kötü olduğu dönemlerde Pankejeff’in hemen her mektupta resim yapamayışından yakındığını belirtir. Resim yapıp yapamıyor oluşu, psişik hayatı için bir tür barometre haline gelmiştir. Nitekim karısının ölümünü anlattıktan hemen sonra, “yeniden resim yapmaya başlamam için tam bir buçuk yıl geçmesi gerekti” diye yazar; iyileşmesinin asıl ölçütü buymuş gibidir.    </p>
			<p class="paragraf">Anlaşılan resmin Pankejeff için iki işlevi olmuş gibidir: kendisine yönelen istilacı bakışı hafifletmek ve libidoyu soğurup yönlendirmek. Gardiner’a, “Çoğu zaman bir manzara beni öylesine büyülüyordu ki, bazen o manzarayı bir an önce resmetmek için karşı konulmaz bir itki hissediyordum,” diye anlatır. Aciliyet tonu dürtüyü akla getirmektedir; Freud’un kanser olduğu haberini aldığında da, müstehcen resimlerle mastürbasyon yapmaya başladığını biliyoruz. Burada huzursuzluk ve kaygının tepe noktasında imgeye başvurulur, bir perde gibi tıpkı. Luise’in bir defasında, seviştikten sonra ona tablolarını gösterdi diye kendisine sitem ettiğini bildirdiğinde, burada da aynı zorlantının iş başında olup olmadığını merak edebiliriz; aralarında aracılık yapması için bir imgeyi devreye sokması gerekmiş gibidir.   </p>
			<p class="paragraf">Brunswick’le analizdeki o kilit dönüm noktasından önce gördüğü kurt rüyalarından bir diğeri, bu imgenin konumunu göstermektedir. Rüyanın bir bölümünde, bir duvarın arkasında gri kurtlardan oluşan bir sürü vardır; bir kapının arkasına birikmiş, ileri geri koşuyorlardır. Gözleri parlıyordur; Pankejeff’e, karısına ve başka bir kadına saldırmak istedikleri bellidir. Pankejeff’in ödü kopar, duvarı aşmayı başaracaklarından korkar. Bunun peşinden, annesinin kutsal imgeleri parçaladığı rüya gelir; duvarın, imgenin kendisini temsil ettiğini düşünebiliriz belki. Onu kurtların, hem Freud’un hem Brunswick’in öne sürdüğü gibi, babanın istilacı yönüne işaret eden kurtların tehditkar varlığından koruyan şey budur.   </p>
			<p class="paragraf">Resim yapmak, bir kadından şikâyet etmek ve tecrübeli bir Freud araştırmacısıyla özdeşleşme, Pankejeff’in nispeten normal bir hayat sürmesini sağladıysa eğer, bunu psikanalizin başarısı olarak görmememiz gerekir. Analistlerin yorumlarından ziyade, onu koydukları yeri bir şekilde kullanabilmesi sayesinde yardım bulmuştur Pankejeff. Psikanaliz onu yabancılaştırıp bir tür maskota çevirirken, o bunun etrafında oluşturduğu özdeşleşme sayesinde bu yabancılaşmadan istifade etmiştir. Hayatını kurmasını sağlayan bir yabancılaşma olmuştur bu; gerçi analistleri farklı stratejiler benimsemiş olsalardı ve burada tartıştığımız tanı mevzularına daha duyarlı olsalardı, başka ne gibi yollar açılabilirdi diye sormak da mümkündür.   </p>
			<p class="paragraf">1971’de Muriel Gardiner tarafından hazırlanıp yayımlanan hatıralarının başlığı, bu yabancılaşmayı yansıtır şüphesiz: <span class="CharOverride-2">The </span><span class="CharOverride-2">Wolf-Man by the Wolf-Man</span> [Kurt Adam gözüyle Kurt Adam]. Bu tuhaf tekrar totoloji değildir; zira Pankejeff psikanalizin vurduğu damga sayesinde bir kimlik bulmuştur. Bunlar Sergei Pankejeff’in değil, Kurt Adam’ın hatıralarıdır. Pankejeff’in ölümünden sonra kitabın Fransızca basımını hazırlayan Gardiner, farklı bir başlık seçmiştir: <span class="CharOverride-2">L’Homme aux loups par ses psychanalystes</span><span class="CharOverride-2"> et par lui-même</span> (“Psikanalistlerinin ve kendisinin gözüyle Kurt Adam”). Bu yeni formülasyon kırılma sürecini daha da berraklaştırmış olabilir: kitap önce “psikanalistlerinin”, sonra “kendisinindir;” Pankejeff esasen psikanalizin bir yan ürünü olmuştur sanki.   </p>
			<p class="paragraf">Ömür boyu tedavi görmesine rağmen, Pankejeff’in büyük sıkıntılar çektiği ve kendisine yardımcı olmaya kalkışanlardan kötü muamele gördüğü, eleştirmenlerin sık sık söylediği bir şeydir. Daha fazla özerklik kazanmış, daha az acı çekmiş ve kendisini psikanalizin dünyasından uzaklaştırmış olması gerektiği varsayılmaktadır. Oysa, daha önce savunduğumuz gibi, acılarının aldığı biçim ve analizle arasındaki ilişki, korumayı başardığı dengede bir rol oynamış olabilir. Özerklik konusuna gelince, hepimiz gibi Pankejeff de semptomlarına bağımlıydı. Bazı semptomlar yaşamamızı engelleyebilir, diğerleriyse yaşamamızı sağlayabilir. Bu semptomlarda yalnız başına yapılan faaliyetler de söz konusu olabilir, başka insanlarla bağlantılar da. Pankejeff’te, en erken çocukluk döneminden hastanedeki son günlerine kadar, etrafındakilere bir çağrı olmuştur daima. Önce ailesinden, sonra analitik muhataplarından yanıt aradığı gibi, Hemşire Anni’ye söylediği son sözler de Öteki’ne yönelik bu daimi ve çaresiz çağrının bir özeti olmuştur: “Bırakma beni.”   </p>
		</div>
	</body>
</html>