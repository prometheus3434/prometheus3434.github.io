<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Ocak hakkında söylenecek pek fazla bir şey yok.</p>

  <p>Karanlık ve soğuk; ısınmak için deli gibi ateş yakıyorum.</p>

  <p>Yeni yılda yaptığım ilk işlerden biri, süt anlaşmasını yenilemek oluyor.</p>

  <p>Kocaman bir parça eti paketleyip sütü aldığım yere bırakıyorum. Süt, pek çok yönden, Doppler’in kırılgan yapısının üzerinde yükseldiği temel taş. Süt olmadan o, yani ben, bir hiçim. Ancak önümde süt bakımından zengin bir dönem var, yağsız süt oldukça, umut var demektir.</p>

  <p>Yeni yılın hemen ertesinde lapa lapa kar yağıyor, bu da beni uzun zamandır olduğumdan daha az hoşnutsuz kılıyor. Evin garajından kayaklarımı alıyorum ve totem direğine uygun bir kütük bulmak için günlük turlara çıkıp araziyi baştan başa dolanıyorum. Bongo da peşime takılıyor; hareket etmesi zorlaşsa da bu işin keyifli olduğunu düşünüyor.</p>

  <p>Bir gece çadırın neredeyse dört metrelik direği kırılıyor. Dışarısı yaklaşık sıfır derece ve biz uyuduktan sonra deli gibi kar yağmış, belli ki çadır böyle havalar için tasarlanmamış. Çadırın örtüsü bütün ağırlığıyla üzerimize yapıştığında uyanıyoruz. Girişi bulup kendimi dışarı atmaya çalışırken epey bir telaş yapıyorum. Örtüden karı silkeliyorum, küçük koruluktan yeni bir direk kesip çadırı tekrar kuruyorum. Şoktan çıktıktan, ateşi yaktıktan, konunun aydınlandığını ve sinirlerimizin yatıştığını hissedene kadar sohbetettikten sonra Bongo ile tekrar uyuyoruz.</p>

  <p>Sonunda, totem direğine uygun bir kütük buluyorum ama çadırdan biraz uzakta. Kütüğü kesiyorum. Bongo'yu koşum geyiği olarak kullanmama rağmen, onu kamp yerine getirmek tam ongün sürüyor. Bongo’nun iflahı kesildi, zavallım. Çok kilo kaybetti. Geceleri kayakla sessizce Maridalen’deki çiftliklere inip torbamı onun için samanla dolduruyorum. Doymak bilmiyor. Geyik yaşma göre, delikanlı olmasına ramak kaldığını tahmin ediyorum. Zor, duygusal bir dönem, uzun uzun ve sıkça konuşuyoruz. Bongo birkaç kez, sinirle çadırı terk ediyor ama neyse ki, her seferinde geri geliyor.</p>

  <p>Maridalen’e yaptığım seferlerden birinde, iki tane güzel balta araklıyorum. Eski bir baltam var ama bunlar yepyeni. Sağlam Fiskars baltaları. Anladığım kadarıyla özellikle marangozluk işlerine uygunlar. Biri büyük, diğeri küçük. Bunlar zavallı çiftçinin Noel hediyeleri olmalı. Hayat bazen böyle işte. Bir alıyorsun, bir veriyorsun. Ayrıca, totem direğini diktikten sonra baltaları geri vermemde ihtimal dahilinde.</p>

  <p>Ocak ayının son günü, bir aydan fazla bir süredir insanlarla konuşmadığım kafama dank ediyor. Gayet güzel gidiyor. Başkalarına söylenecek o kadar çok laf varken, ben bunların bir tanesini bile söylememişim. Aslında söylenecek pek fazla bir şey olmadığının canlı kanıtı benim. Kendimle gurur duyuyorum. Yeni yıla iyi bir başlangıç oldu bu.</p>
</body>
</html>
