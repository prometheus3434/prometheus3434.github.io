<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bosluk4"></p>

  <p>Burada işler kötüye gidiyor. Düsseldorf sıkı içmeye başladı. Tekel ile çadır arasında bisikletiyle mekik dokuyor. Kendine hedikler’<a href="../Text/dipnotlar.xhtml#d9" id="dv9"><sup>[9]</sup></a> aldı. Yanında yiyecek de getiriyor, özellikle eve servis pizza: moralimiz bu sayede biraz düzeliyor. Bongo'nun annesinden geriye pek fazla bir şey kalmadı. Bongo'yu düşündüğümden, hemen başka bir geyik öldürmek de istemiyorum. Belki bir karaca öldürebilirdim ama o kadar ürkekler ki. Ayı ya da tilkiye de buralarda pek rastlanmıyor. Yetkililer bunları doğuya sürdüler ki, oranın yerlileri gizliden soylarını tüketsin.</p>

  <p>Bu kış bol bol kar yağdı ama şimdi hızla eriyip gidiyor. Kar kalktığında kaçacağım. O zaman özgür olacağım.</p>

  <p>Gregus totem direğinden bıktı, çoğunlukla çadırda zaman geçiriyor. İnanılmaz ama, odunları tutuşturmak için bulundurduğum bir tomar gazetenin yardımıyla ve kafası güzel Düsseldorf’tan aldığı birkaç ipucuyla okumayı söktü. Zekânın genlerle taşınması insanı korkutuyor. Zekâ durdurulamaz. O kendi yolunu bulur. Suyun yolunu bulup istediği yere varması gibi. Bu, benim için bardağı taşıran son damla. Dört yaşında okumaya başladıysa, ben daha ne olduğunu anlamadan ikinci üçüncü sınıf konularıyla uğraşacaktır. Durdurulması gerek. Zekâsını kökünden kurulmalı. Gregus medeniyete geri dönmeyecek. Ateşi ellerimle tutuşturacağım, gazeteler derhal yakılacak; hâlâ okumaya niyetliyse metinleri kendisinin yazması gerekecek. Artık ya ağaç kabuklarına kazır yada kanıyla yazar.</p>

  <p>Sağcı adamı pek görmüyoruz. Totem direğini çoktan bitirdi. Pek çirkin oldu; dünyanın hiçbir yerinde barışı sağlamak için kullanılamaz. Birkaç gün önce ona yardımcı olduk; kar altındaki toprağın çözülmesini sağlamak için ateş yakmak zorunda kaldık, ancak ozaman direği bir şekilde dikebildik. Totem direği, sağcı adamın boşa çıkan kefareti ve insanın içini karartan arayışı adına dikilen bir nişantaşı gibi orada durmuş parlıyor. Şimdi de dükkânların ilan tahtalarına, vejeteryan lokantalara ve sokak lambalarına yazılar asmak için aşağıya, insanların arasına indi; 16-17 Mayısta ormanda düzenlenecek olan dostluk festivalinin davetiyeleri bunlar. Allahtan o gün Gregus ve ben çok uzaklarda olacağız. Kendi kendilerine isledikleri kadar dost olsunlar. Festivali neden milli bayrama denk gelirdi, bilmiyorum. Anayasanın doğum günü ve din bileşimi, doğal olarak fazlasıyla itici ama ne hali varsa görsün. Ben kimseyle kaynaşmak niyetinde değilim. Ötesi yok.</p>

  <p>Demir Roger’ın da aramıza katılmasıyla buradaki cümbüş tamamlanmış oldu. Evden kovulmuş. Her yere sperm fışkırtmasından sevgilisine gına gelmiş. Kitap kulübünden gelen, sevgilisinin paketini daha yeni açtığı ve okumaya can attığı kitabın üzerine fışkırtınca, kitap berbat olmuş. Bu, bardağı taşıran son fışkırtmaymış. Şimdi Düsseldorfla ateşin başında oturmuş içiyorlar. Ahbap oldular. Roger, sevgilisinin yeterince açık olmamasından şikâyetçi. Bu fışkırtma işine artık pek bayılmadığını hissetmeye başlamışmış ama bu işe bir son vermek için gereken net sinyalleri de almamışmış. Mesela, birkaç gün önce Norveç Otomobil Kurumu’ndan gelen bir faturanın üzerine sperm fışkırtmış ve ikisi de buna çok gülmüş. Peki, neden kitap kulübünden gelen bir kitabın üzerine fışkırtmasınmış? ‘Kızların sorunu bu işte. Nerede durduklarını kestirmek mümkün değil. Uzun süre sorun olmayan bir şey birden bire yanlış oluyor. Hem de zırt diye" diyor Roger.</p>

  <p>Diğerleri içerken ya da uyurken ben canımı dişime takıp totem direğini yontuyorum ve kendi ormanımı artık tanıyamaz hale geldiğimi düşünüyorum. Bir zamanlar huzurlu ve sessiz olan ormanımı. Burada sabahlan akşama kadar Bongo ile bir tür uyum içindeydik ve kimseye hesap verdiğimiz yoktu. Aksine, canımız ne isterse onu yapıyorduk. Hiçbir şey yapmama hedefime de yavaş yavaş ulaşmaktaydım. Ama hepsi geride kaldı. Bildiğim ormandan geriye çok az şey kaldı. “Yanlış ormana gelmiş olmalıyız, burası çok acayip” diyorum Bongo’ya.</p>

  <p>“İnsanların sorunu şu: Bir alanı doldurduktan sonra, artık insan diğerlerini görüyor, alanı değil. Büyük ve ıssız araziler, içlerinde bir ya da birkaç insan barındırıyorsa, büyük ve ıssız olmaktan çıkıyor. Bakışların neye dokunacağını insanlar tanımlıyor. İnsanların bakışları neredeyse her zaman diğerlerinin üzerinde. Böylelikle bu dünyada insanların, insan olmayanlardan daha önemli olduğu yanılsaması yaratılıyor. Irzına geçilmiş bir yanılsama. Belki de geyikler en önemlidir? Belki en iyisini siz biliyorsunuzdur ama çok sabırlısınızdır. Tabii bazı şüphelerim var, kim bilir? Ama yine de insanlar olamaz. Buna inanmayı reddediyorum” diyorum Bongo’ya.</p>

  <p>Günler alışılmadık biçimde geçiyor ve kar kalkıyor. Gregus okuyor; Roger ve Düsseldorf kendilerinden geçene kadar içiyor; sağcı adam vejeteryan lokantalarına dostluk festivalinin ilanlarını asıyor; bense, kendi imalatım olan totem direğine son dokunuşlarımı yapıyorum. Detaylar belirginleştikçe iyi iş çıkardığımı görüyorum. Gurur duyacağım bir iş oldu. En salağı bile, bu totem direğinin yumurtanın üzerinde oturan bir adamı, onun üzerinde bisikletiyle duran bir başka adamı, onun da üzerinde duran bir yaşında bir geyiği ve geyiğin üzerinde oturan bir çocuğu temsil ettiğini anlayabilir. Oldukça figüratif ama aynı zamanda gerçek kimliklerimizi ifşa etmeyecek kadar stilize. Şimdi zımparalanıp güçlü renklerle boyanması lazım. Kuzey Amerika’nın batı kıyısında yaşayan Kızılderililerin düştüğü yanlışa düşmeyeceğim. O harika totem direklerini oyup hiçbir işleme tabi tutmadan diktiler; bu yüzden de doğacanlarına okumadan önce, sadece otuz kırk yıl ayakta kalabildiler, basbayağı çürüyüp yıkıldılar. Bu durum, Kızılderililerin bütünlük, deveran ve buna benzer şeyler hakkında hissettikleriyle uyuşuyor; topraktan gelen toprağa gider, falan. Bu noktada Kızılderililerden farklı düşünüyorum. Zaten Kızılderili falan da değilim, çağımın adamıyım; çağımın başarısız bir adamıyım. Ya da sade başarısız bir çağın adamıyım. Yine de bu işi layıkıyla yapmalıyım. Norveç iklimine dayanabilmesi için direğe birkaç kat su geçirmez yağ vepinoteks gibi acayip şeyler süreceğim, sonra da parlak renklere boyayacağım. En azından bin yıl ayakta kalır artık. Minimum bin yıl.Bin sayısını seviyorum. En iyi sayı bu.</p>

  <p>Sakin bir gece Ullevaal Stadyumuna iniyorum ve oradaki bir nalburun camını kırıyorum. Düsseldorf'tan para alabilirdim ama o şu sıralar mütemadiyen sarhoş ve yetim. Ayrıca totem direğinin bütçesız dikilmesi fikrini seviyorum. Bütçeli projelerden hemen kuşkulanıyorum. Böyle oldu işte. Değiştim. Neredeyse bir yıldır ormanda yaşıyorum ve eski ben değilim artık. Bu değişimin tam olarak ne zaman gerçekleştiğini söylemek zor; değişimlerin çoğu gibi yavaş yavaş gelişmiş olmalı ama bir şeyler olduğu da şüphe götürmez. Orman hem veriyor hem alıyor. Ona gelenleri de kendine benzetiyor. Ben orman olmak üzereyim, ormanın ta kendisiyim, diye düşünüyorum alarm acı acı çalmaya başladığında koşarken; yaklaşık beş dakikam olduğunu da soğukkanlılıkla hesaplıyorum.Taşıyabileceğim kadar boya, cila ve yağ alıyorum yanıma ve tabana kuvvet koşuyorum. Beş dakika sonra ICA şefinin aylardır sütümü bıraktığı çöp konteynerinin arkasına hatırı sayılır miktarda boya malzemesi saklamayı beceriyorum. İhtiyacım olanı aldığımakanaat getirdiğimde, kutuların üstüne çömelip güvenliği bekliyorum. Bir süre sonra bir güvenlik görevlisi geliyor, tahminimden de uzun bir süre sonra. Sonra polis geliyor, yazıp çiziyor, sağa sola telefon ediyor; sonunda dükkân sahibi de geliyor. Sonu gelmez evtamiratları için yaptığımız sayısız ufak tefek alışverişten tanıyorum onu. Bazen bir boya fırçası, bir parça teyp ya da kuş yemi olarak ay çekirdeği. Ben her zaman kuşçuydum. Bana epeyce teşekkür borçlular, kuşlar yani. Ayrıca bu dükkân sahibiyle yıllardır muhabbetimiz var ama şimdi dükkânının camını çerçevesini indirip ihtiyacım olanı alıp gitme noktasına geldim. Bu tür şeyleri hesaba katmalı; bu, dükkân sahibi olmanın fıtratında var. Camları pleksiglas gibi bir malzemeyle kaplıyor, sonra da çekip gidiyor. İnsanlar uyanmadan önce birkaç saatim daha var. Bongo’yu getirip boyamalzemelerini sırtına insafsızca yüklüyorum; hepsi taşınana kadar üç kez çadıra gidip geliyoruz.</p>

  <p>I Mayıs günü sağcı adam geri geliyor. Beni çileden çıkarmak için, kurumuş yaprak dolu bir çöp torbası alıp gelmiş, çadırın önünde bunları yakıyor; bir yandan da elindeki tırpanla ufak ufak ortalığı tırmalıyor. Ne hali varsa görsün. Başka şeylerle uğraşacak vaktim yok. işçilerin mücadele gününü bile kutlayacak halde değilim, daha önemli meşguliyetlerim var. Ayrıca, Norveç’te kim işçi yahu? Ben bilmiyorum. Boya yapıyorum. Ses yumurtası, itfaiye arabası kırmızısı olacak; babamın bedeninin üst kısmı ve alt kısmı farklı renklere boyanacak, bunu hak ettiğini düşünüyorum. Ben orman gibi yeşil oluyorum, bisikleti ise tamamen gerçekçi renklere boyayacağım, kendi bisikletim gibi. Bongo sarı, Gregus ise bir tür turkuaz olacak. Yüzlerde göz, burun ve ağız gibi detaylar zıt renklere boyanacak. Kaide de kalan bütün renklerle boyanacak. Her türlü malzemeyle yirmi kat geçildikten sonra, kaidede bin yıllık nemin izi bile kalmaz.</p>

  <p>Ben boya yaparken, Gregus da politikaya, bilime, sanata ya da kültüre dair her türlü safsatayla dolu eski gazete yazılarını heceleyip beni sinir ediyor. Bunları özenle hecelemekle kalmayıp içeriklerini yarım yamalak analiz etmeye çalışıyor, ne anlama geldiklerini tartışmak istiyor.</p>

  <p>“Boş ver. Hiçbir anlama gelmiyor. Sadece laf işte” diyorum.</p>

  <p>“Bir anlama gelmesi lazım.”</p>

  <p>“Hayır. Millet ne kadar akıllı olduğunu göstermek için yazıp çiziyor ki, dünyada ihtiyaç duyulan en son şey bu. Sadece laf laf laf. Bunların çok küçük bir bölümü lafın ötesine geçiyordur belki ama hangilerinin böyle olduğunu anlayabilmek için en akıllılardan daha akıllı olmalısın. Yaşamının bu erken çağlarında böyle bir amaç edinmeni yasaklıyorum.”</p>

  <p>“Bunun bir anlam taşımadığına inanmıyorum” diyor Gregus.</p>

  <p>“Reşit olduğunda ne yapacağın beni ilgilendirmez. O zaman seni serbest bırakırım ama buna daha yıllar var. Bir anlam taşıyan şey, şu totem direği. Binlerce yıl ayakta kalacak ve senin, benim,dedenin ve Bongo’nun burada olduğuna şahitlik edecek. Hepimiz dünyadaydık. Sıramızı savdık, elimizden geleni yaptık ama yine de faydasız bir biçimde faydasız olduk. Bu bitince alıp başımızı gideceğiz. Gazete yazıları bizimle gelmeyecek. Okuma projeni toptan unutsan iyi olur. Okula gitmeyi de unut. On sekizine gelmeden okul mokul yok. Ormanda kalacağız. Bongo’yla birlikte. Bu fikre kendini bir an önce alıştırsan iyi edersin” diyorum.</p>

  <p>“Kendi seçimlerimi kendim yapmalıyım” diyor.</p>

  <p>"Bunu aklından çıkar ”</p>

  <p>"Burada bir yerde <i>London School of</i> bir şey adında bir okuldan söz ediliyor... Buldum, işte: <i>School of Economics</i>. Peter Pan da o okuldan, değil mi?” diye soruyor.</p>

  <p>“Doğru.”</p>

  <p>“Orada okula gitmek eminim ki iyidir.”</p>

  <p>“Bir gün o okula başlayacak olursan, Londra’nın dışında bir ormanda yaşayıp her Allahın günü seni evire çevire döveceğimi aklının bir köşesine yaz.”</p>

  <p>“Ama ben Londra’da yaşayabilirim” diyor Gregus.</p>

  <p>“Tabii. İnsana ilham veren bir şehir, bir süre gidip takılabilirsin. Ya da pek başarılı olmayan bir okula gidebilirsin. Bir sanat manat okuluna belki... Sınırları korumaklansa sınırları zorlamanı sağlayan bir okul.”</p>

  <p>“Neden söz ettiğini anlamıyorum” diyor Gregus.</p>

  <p>“İyi işte” diyorum.</p>

  <p>Bu anlamsız konuşmanın ardından uzun bir yürüyüşe çıkıyorum ve “Peter Pan” filmdeki “Uçabiliyorum” şarkısını mırıldanıyorum. Boya yaparken de melodiyi mırıldanıyorum, nakaratı söylüyorum, yüzlerce kez. Birkaç gün sonra, uçamadığım için neredeyse gerçekten üzgünüm.</p>

  <p>Totem direği hazır.</p>

  <p>Sonlara doğru, el koyduğum kafa lambasını kullanıp gece gündüz çalışıyorum. Son işim, babam için kocaman bir cinsel organ boyamak oluyor; Doppler ailesinin nişanını takıyorum ona. Sonra birkaç adım geri çekilip mükemmel bir iş çıkardığımı görüyorum. Dünyada eşi benzeri olmayan bir totem direği oldu. Derin bir anlam taşıyor; kişisel, çok renkli ve şüphesiz çarpıcı. Pırıl pırıl parlıyor. Bunu yapan benim, yani Doppler. Kendi ellerimle. Onu böyle onurlandıracağım, babamın bile aklına gelmezdi.</p>

  <p>Direk biter bitmez bir çukur kazmaya başlıyorum. İşediğim yere yakın bir yer seçiyorum. Daha önce de belirttiğim gibi, buradan Oslo’nun büyük bir kısmını görebilirsiniz. Azıcık çişin bir zararı olmaz, diye düşünüyorum; olaya şöyle bakıyorum: Babamın son yıllarında tuvalet fotoğrafları çekmesine bir gönderme. Buraya kesinlikle işememiştir ama burada olsaydı, garanti işerdi. Totem direğine doğru işemek aile bağlarını güçlendirecektir, diye düşünüyorum. Doppler çişi neredeyse kan kadar koyudur ve bizi birbirimize bağlar. Gelecekte Doppler'ler burayı tavaf edecek, ailenin totem direğine işeyerek önceki Doppler'leri onurlandıracak.</p>

  <p>Yarım metre kadar kazdıktan sonra bir kayaya denk geliyorum. Bu Allahın cezası ülke kayalarla dolu ve buna dair şaka yapasım bile yok. Herkese yetecek kadar kaya bulunduğunu saptamak veneredeyse ansiklopedik hale gelen bu gerçeğin kendime koyduğum süreyi tahminimin ötesine çekmesi bana yetti zaten. Gregus, Bongo ve ben. Mayıs ortalarında çok uzaklarda olacağız diye düşünüyordum; kayınbiraderim de beni almaya geldiğinde buradan eli boş dönecekti. Şimdi bundan pek emin değilim. Burada kalıp mücadele etmem gerekebilir. İş o noktaya gelirse, sağcı adamı vurduğum gibi kayınbiraderimi de vurmak zorundayım. Şüphesiz ona iyi gelecektir bu. Ancak benim kaçış planımı tehlikeye sokacak ki, bunu da islemiyorum.</p>

  <p>İki hafta boyunca çukurun dibinde ateş yakıyorum ve üzerine su döküyorum ki taş çatlasın. Ateş üzerine ateş. Günler odun kesmekle ve su taşımakla geçiyor. Diğerleri içip içip hiçbir işe yaramazken Gregus bana yardım ediyor. Olsun, onların akıllarını çelmeye hiç niyetim yok; içmek istiyorlarsa buyursunlar içsinler. İnsan, zil zurna sarhoş olmak için sayısız neden bulabilir ve herkes kendi adına en iyisini kendisi bilir; bunu anlayacak yaştayım. Sağcı adam içmiyor, bunu belirtmeliyim. Ormanda azimle çalışıyor. Dostluk festivalini ciddiye alıyor, buna hiç şüphe yok. Sıralar, masalar ve küçük bir sahne hazırlıyor; sanırım sahneye çıkıp dünyada barışıve halkların dostluğu üzerine konuşacak.</p>

  <p>Artık kaç ateş yaktığımı unuttum. Belki kırk, belki de elli ateşten sonra bir metreye indim; bir o kadar daha ateşten sonra ise iki metreye yaklaştım. Bu kadar yeter. Ama Mayıs geldi; hatta ve hatta Mayıs’ın ortasındayız. Kar kalktı, orman kuru. Her yerde beyaz ve mavi anemon çiçekleri açlı; ormanda yeni bir geyik kuşağı ortaya çıkmak üzere. “Artık en gençleri sen değilsin Bongo. Kendini bir an önce yetişkin olmak zorunda hissediyor sundur belki ama bunu kafana takma. Bence özgür gençliğine sıkı sıkı sarılmalısın. Çılgınca şeyler yap, eğlenmene bak. İğrenç şeyler yap, bokunu çıkar. Bunları Doppler diyor. Doppler ki, vakti zamanında ülkenin belki de en akıllısıydı. Simdi kendini geri çekti ve daha çok kendi hesabına çalışıyor. Bir tür danışman diyebiliriz. Kendisi ve onu dinlemeyi umursamayanlar için. Görünüşe göre, bu kişilerin sayısı pek defazla değil” diyorum.</p>

  <p>Totem direğini dikemiyoruz. Gönülsüzce yardımcı olan sağcı adamla birlikle bile hiç şansımız yok, Allahın belası ağaç çok ağır.Bongo’yla karda onu çekmeyi becermiştik ama dört adam, bir çocuk ve bir geyik, onu kaldırıp deliğe dikemiyor.</p>

  <p>Sağcı adama soruyorum: “Senin şu dostluk festivaline kaç kişi gelir?”</p>

  <p>“Belki otuz kırk kişi” diyor.</p>

  <p>“Onları kullanmama ne dersin?” diye soruyorum.</p>

  <p>“Birleştirici bir işlevi olabilir.”</p>

  <p>“Aynen. Hiçbir şey insanları sembollerle yüklü, ağır fiziksel görevler kadar kaynaştıramaz.”</p>

  <p>Mayıs’ın ortası gelip geçiyor. Bütün gün elimde okumla oturup kayın biraderin ayak seslerini duymak için kulak kabartıyorum ama o ortalarda yok. Bunun tek nedeni, doğumun gecikmiş olması. Mükemmel. Doğanın güçleri benden yana ama işimi yine de kadere bırakmıyorum. Bu, tamamen şans. Tesadüfler bugün benim dostum. Düsseldorf ve Roger ile bir tek atma fırsatını değerlendiriyorum. Gece, okumu ve yayımı yastığımın altına koyup uyuyorum;ne mutlu ki, kayınbiraderin yüzünü görmüyorum, ne rüyamda nede sözde gerçeklikte.</p>

  <p>Ertesi gün dostluk festivali başlıyor. Sağcı adam, sağcılığına hiç yakışmayan bir iş önlüğü giymiş. Belki de bu, başka bir dünyaya, daha yüksek bir maneviyata girişi kolaylaştırıyordu kimbilir. Dünyadaki bütün dinleri temsilen gelen insanları karşılamak için hazır işte ama akın akın geldikleri yok. Festival başladıktan dört beş saat sonra, sadece dört kişinin geldiğini kabul etmek zorunda kalıyor: Bir Müslüman, bir Yahudi, bir Hıristiyanve ayrıca <i>Aftenposten</i> gazetesinin öğlen baskısında çalışan bir gazeteci. Dördü bir kütüğün üzerine olurmuş, sağcı adamın bir şeyler söylemesini bekliyor. Sonunda adam öne çıkıp festivalin açılışını yapıyor. Bozulduğunu gizleyemiyor ama böylesine huzursuz bir çağda, hepimizin kendi içimize bakıp hoşgörünün köklerininne kadar derinlerde yanığını görmemiz gerektiği falan gibi hayli inanılır lafları peş peşe döktürüyor. Birbirimizi anlamalıyız; birbirimizi anlamanın sırrı, birbirimizi tanımakta yatıyor. Birbirimiz hakkında kesinlikle daha çok şey öğrenmeliyiz. Başkaları ne düşünür, neye inanır, neden korkar, bilmeliyiz; ayrıca sabah kaçta kalkarlar, akşam ne yerler, gibi banal şeyleri de öğrenmeliyiz. Her şeyin faydası var. Başkaları hakkında öğrendiklerimizin fazlası olmaz. Bu iki günü buna ayıracağız. Küçük büyük her konuda bilgi alışverişinde bulunacağız. Üç inanan başını sallıyor, gazetecide not tutuyor.</p>

  <p>İlk egzersiz, diğerlerinin seni tutacağına güvenerek kendini arkaya doğru bırakmak. Sayımızın az olması sorun yaralıyor; iri yapılı Müslüman birkaç kez yere yapışıyor ama hemen ayağa kalkıp kabahati üzerine alıyor. Onun dışında hepimiz, güvenli bir biçimde açılmış kollara düşüyoruz. Bu, bir miktar hoşuma gitmiyor da değil; kendimi bırakıyorum ki, düşeyim Kontrolü kaybedip kısa bir süre için kendimi yerle gök arasında buluyorum ama kötü bir şekilde yere yapışmaktansa, arkadaşların kolları beni sevgiyle, yumuşakça tutuverıyor.</p>

  <p>Programdaki ikinci nokta, ikişerli gruplar halinde bir araya gelmek, gözleri bağlamak ve sonra da eşinin etrafla dolanmasına eşlik etmek. Kör olan, gözleri görene güvenecek. Benimle birlikte yürüyen Bongo, bu kadar net bir mesajın özünü anlamakla bir miktar zorlandığını bütün dünyaya ispatlamış olsa da bu, hepimizin bir şeyler öğrendiği ufak bir egzersiz oluyor. Gözleri bağlı gazeteciyle Yahudi’nin önünden geçerken, gazetecinin ağladığını fark ediyorum. Bu ona çok dokunmuş olmalı, diye düşünüyorum: Oturduğu yerden sözcüklerle uğraşmaya alışmış ama işte birden bire bedensel olan baskın çıkıyor; yakınlık ve yabancısı olduğu diğer şeyler. Yada şöyle olduğu düşünülebilir: Yazı işlerindeki ağır abiler, bu işten kurtulmanın bir yolunu bulup buraya, bu sinirleri zayıf, genç çömezi göndermeyi uygun görmüşler.</p>

  <p>Üçüncü egzersiz -biraz da benim ısrarımla- totem direğinin dikilmesi. Her şey hazırdı zaten; güçlerimizi birleştirerek totem direğini yerine dikiyoruz. Bir oyunmuşçasına mesele halloluyor. Dev gibi direk çukura konuluyor ve dâhiyane bir halat sisteminin yardımıyla itilip kakılarak yavaşça ayakta duracak pozisyona getiriliyor. Daha sonra festival bensiz devam ediyor.</p>

  <p>Gregus'la direğin etrafındaki toprağı bir tahtayla vurarak sıkıştırırken, ormanda dostluğu ilerlettiklerini duyuyoruz. Bir tür grup çalışması yapıyor olmalılar. Zaman zaman sağcı adamın asabi sesi yükseliyor ama derdim değil. Düze çıkmak istiyorsak, dünya halkları ve dinleri birbirlerine ellerini uzatmalılar. Ama bunun işe yarayacağına hiç inanmadığımı da itiraf etmeliyim. Sanırım tren kaçtı. Şimdi hayatta olanların yok olması ve yerlerine yeni bir insanlığın gelmesi gerek. Boş bir sayfa açılması lazım. İnsan ırkının saldırgan nitelikleri bir miktar azalmalı. Daha az yufka yürekli bir insanoğlu, büyük resmi görebilme yeteneğine sahip yeni bir tür ortaya çıkmalı.</p>

  <p>Totem direği sonunda istediğim gibi duruyor. Yerine dikildi: dibini taşlarla, toprak ve otla dolduruyorum. Gökyüzüne doğru uzanıyor; ormana renk ve Doppler havası katıyor.</p>

  <p>Gerçekten güzel duruyor. Babamla hesabımızın kapandığını hissediyorum. Artık rahat uyuyabilir, söylendiği gibi. Onun rahat uyuduğunu bilince ben de huzura kavuşurum. Birileri onu düşündü. En yakınlarından biri onu düşündü ve onuruna bir şeyler yaptı. Bunun yaşlı kurdu sevindirmesi lazım. Kim olduğunu bilmeden koca bir hayatı yaşamayı başardı. Onu onurlandırdım, artık gözümü yeni ufuklara dikebilirim. En yakınlarımı, yani Bongo ve Gregus’u totem direğinin çevresine topluyorum ve ayrılma vaktinin geldiğini söylüyorum. Ormandaki koşullar, artık içinde yeşermeye elverişli değil. Nefes alacak havaya, büyük düşünecek alana ihtiyacımız var. Dünya ayaklarımızın altında serili, bizi bekliyor. Uzun sürebilecek bir yolculuğa çıkmak üzereyiz. Bu nereden çıktı bilmiyorum ama totem direği bittikten sonra hiçbir iş yapmayacağım diye düşünmeme rağmen, üzerimde bir baskı hissediyorum, o yüzden söyleyeceğim gitsin. Benden öncekilerin yaptığından daha azını yapacaktım, o büyülü sıfır noktasına yaklaşacaktım. Ama şimdi iki müridimle buradayım; onlara bu gözle baktığımı farkediyorum ve uzun bir yolculuk vaat ediyorum.</p>

  <p>“Yolculuğa hazır mısınız?” diye soruyorum. Gregus başını sallıyor; Bongo ise yine esrarengiz gözlerle bana bakıyor ama o kadar içli dışlıyız ki, bütün gençler gibi onun da her türlü eğlenceye can attığını biliyorum.</p>

  <p>“Eğlenceli olur mu, bilemiyorum. Bakalım. Ama her şey eğlenceli olmak zorunda değil" diyorum. Bunları söylüyor olmam inanılmaz. Sanki içime başka biri kaçmış da o konuşuyor. “Bazen insan eğlenceli olmayan işler de yapmak zorunda kalır. İnsan oturduğu dalın en ucuna gitmeye cesaret edebilmeli ve hatta bindiği dalı kesebilmeli.”</p>

  <p>“Yoksa insan sadece bir pisliktir” diyor Gregus.</p>

  <p>“Aynen öyle; yoksa insan sadece bir pisliktir” diyorum.</p>

  <p>“Simdi nereye gidiyoruz?”</p>

  <p>“Ormandan ormana geçeceğiz. Bu ormanın ortasına kadar gideceğiz, sonra belki diğer ucuna ilerleyeceğiz. Ve sonra başka bir ormana... Yetti artık, diyene kadar bu şekilde devam edebiliriz ama bundan bıkılmaz ki. Her zaman başka ormanlar olacaktır. Şimdi hep birlikte totem direğine doğru işeyeceğiz ve geceleyin sessizceçadırı toplayıp hazırlanacağız. Diğerleri uyanmadan, biz çok uzaklara gitmiş olacağız” diyorum.</p>

  <p>Geri sayım başladı.</p>

  <p>Biz eşyalarımızı toplarken dostluk festivali bir partiye dönüşüveriyor. Şarkılar söyleniyor, tezahürat yapılıyor; belli ki Düsseldorf ve Roger festivale alkolü de dahil etmiş. Bu, sağcı adamın aklına gelmemişti ama neden olmasın, diye düşünüyorum çadırın çivilerini sökerken. Alkol ortamı yumuşatır; birbirlerine daha önce hiç olmadıkları kadar yakınlaşacaklardır. Komşu kampta eğlencenin dozu artarken, çadırı toplamak için beklemem gerekmediğini anlıyorum. Çevrelerinde olan biteni fark edemeyecek kıvama geldiklerinden, rahatsız edilmekten korkmadan çalışabilirim.</p>

  <p>İki ardıç ağacından Bongo’nun çekebileceği bir kızak yapıyorum; çadırı, aletleri ve aslında ormanda neyim varsa onları buna bağlıyorum. Baltalan yanıma alıyorum, köylü kendine yenilerini alsın. Gideceğimiz yerde balta kıtlığı olabilir.</p>

  <p>Bongo ve Gregus birbirlerine sokulmuş uyurken, ben bütün gece toplanıyorum.</p>

  <p>Hava aydınlanırken festival ahalisine veda etmeye gidiyorum. Hıristiyan katılımcı tuhaf, sefil bir pozisyonda uyuyakalmış; diğer iki dinin temsilcisi, onun sünnet derisine diş macunu tıkıştırmak üzereler. Kahkahalarla ortalığı çınlatıp delice eğleniyorlar. Sağcı adam ateşin kenarında oturmuş, -pek mümkün değil ama- diğerlerinden daha sarhoş olan <i>Aftenposten</i> gazetesi muhabirine şöyle diyor: “Keşke karımın göğüsleri daha çok teknelere benzese.”</p>

  <p>Muhabir, kalemini elinde zar zor tutuyor.</p>

  <p>“Ne demek bu?”</p>

  <p>“Teknemsi... Daha çok, tekneler gibi” diyor sağcı adam.</p>

  <p>Düsseldorf ve Roger içme işinde daha tecrübeli olduklarından bir parça daha kendilerindeler. Ellerini sıkıp onları tanıdığıma sevindiğimi, ancak uzun bir yolculuğa çıkmak üzere olduğumu söylüyorum. “Kendinize iyi bakın” diyorum.</p>

  <p>“Sen de” diyorlar ve tekrar otların üzerine uzanıp sohbetlerine devam ediyorlar; ne hakkında olduğunu bilmediğim sohbetlerine.Dünyadaki diğer pek çok sohbet gibi. Benim şahsen katıldığım sohbetlerin sayısı pek az ve diğer milyarlarca sohbetin ne hakkında olduğuyla ilgili en ufak bir fikrim yok. Böylesi daha iyi.</p>

  <p>Nihayet yola çıkmaya hazır olduğumuzda, milli bayram çoktan başlamıştı. İnsanların yaşadığı yerlerden farklı bandoların gürültüsü işitiliyordu. Böyle devam edin, diye düşünüyorum ve kızağı Bongo’nun boynuna geçiriyorum. Tam o sırada kayınbirader çıkageliyor. Tabii ki geliyor; sırtında tüfeği, hızlı adımlarla, insanı siniredecek şekilde ilerliyor. Beni vurmayı düşünüyor. Aman Allahım! Ağaçların arasına kaçıp okumu yaya yerleştirmeye çalışıyorum.Kayınbiraderimin seslendiğini duyuyorum: “Dur!” Sesin geldiğiyöne doğru bir ok fırlatıyorum ve sonra zikzaklar çizerek koşuyorum ama kayınbirader dinç ve sağlıklı; bana kısa sürede yetişiyor. Elini çabuk tutup beni bacağımdan uyuşturucu kapsülüyle vuruyor. Kapsülün bacağıma saplandığını görüyorum. Zoologların Afrika’nın steplerinde bir hayvanı ya da Norveç-İsveç sınırında bir kurdu uyulmak islediklerinde kullandıkları kapsüllere benziyor bu, televizyonda görmüştüm. Birden vücuduma bir ağırlık çöküyor, yavaşça otların üzerine düşüyorum. Bugün harika bir gün, diye düşünüyorum son anda. Ardıç ağaçları yeşillendi, yapraklarla donandı. Ormanın milli bayramı bu. Her şey tertemiz. Her şey Norveçli.</p>

  <p>Kayınbiraderim beni itfaiyeci gibi sırtına yüklemiş devlet hastanesine doğru taşırken, oldukça rahatsız bir biçimde yarı uyanığım. Gregus ve Bongo, bizi takip ediyor. Her yerde bayramlıklarını giymiş insanlar var. 17 Mayıstan<a href="../Text/dipnotlar.xhtml#d10" id="dv10"><sup>[10]</sup></a>nefret ediyorum, diye düşünüyorum uyuşmuş bir halde. Daha önce bu günden tiksindiğimi kendime itiraf etmemiştim ama şimdi ediyorum işle. Norveçli olanı böyle kutlamaktan nefret ediyorum. Milli kıyafetlerin çoğundan nefretediyorum. Hepsi birbirinden çirkin. Tam en çirkinini gördüm, derken, birisi ondan daha çirkinini giymiş oluyor. Kayınbiraderim beni hastaneye sokuyor; asansöre biniyoruz ve yukarı çıkıp doğru karımın karnının üstünde küçük bir oğlanla yattığı odaya giriyoruz. Benim oğlum ya da bizim oğlumuz, şimdilerde denildiği gibi. Tabii bizim denmeli. “Güzel bebek” diyorum ve onu biraz tutuyorum. Ayaklarım birbirine dolana dolana onu cam kenarına götürüp kulağına şunları fısıldıyorum: “Ağabeyini uzunca bir yolculuğa çıkaracağım ama daha sonra görüşeceğiz. Belki birkaç yıl sonra. Bu arada her şey gönlünce olsun. Çok akıllı olma! Annenin sözünü dinliyormuş gibi davran ama dediğinin tamtersini yap. Hep tersini yaparsan işler yolunda gidecektir. Bana sözver, ne yaparsan yap ama akıllı olmaktan uzak dur.”</p>

  <p>Gregus ve Nora da geldi. Karım onlarla konuşurken, gücümün kuvvetimin geri geldiğini ve bunlara bir miktar da saldırganlığın eşlik ettiğini hissediyorum; kayınbiraderimi yere yatırıp bir çarşafla lavaboya bağlıyorum.</p>

  <p>“Ne oldu kabadayılığına? Lavaboya sıkıca bağlısın, hiçbir yere gidemezsin. Nasılmış?”</p>

  <p>Tepesi atmış vahşi bir hayvan gibi çarşafın içinde kıvranıp duruyor.</p>

  <p>“İncelemek ya da istediğini yapmak için uyuşturucu kapsülüyle vuracağın hayvanlardan değilim ben. Kimsenin beni incelemesine izin vermem, kimsenin buyruğuna da girmem. Anladın mı?”</p>

  <p>Başını sallıyor.</p>

  <p>“Beni bir daha vurursan, bu, son yaptığın iş olur.”</p>

  <p>Tekrar başını sallıyor.</p>

  <p>Bebeği okşayıp karıma, “Onu görmek güzeldi” diyorum, “Doğum nasıldı?”</p>

  <p>“İyi gitti. Doğumlarımın en iyisiydi. Adını Björnstjerne<a href="../Text/dipnotlar.xhtml#d11" id="dv11"><sup>[11]</sup></a>koymayı düşünüyorum. Bugün doğduğu için.”</p>

  <p>Tabii ki, diye düşünürken, gergin bir halde sıcacık gülümsüyorum. Karım akıllılıkta sınır tanımıyor. Daha hayatının ilk gününde minnacık oğlanı bu derece Norveçlilikle donatmak iğrenç ama zaten her yaptığımız iğrenç, o yüzden şimdi buna kafamı takamayacağım.</p>

  <p>“Başka çocuklar da istiyorum” diyor karım.</p>

  <p>“Biraz yavaş ol bakalım. Bu mümkün ama ormanda yapmam gereken bir sürü şey var hâlâ. Hem bu ormanda hem de başka ormanlarda. Biraz dünyayı göreceğim, bir süre geri gelmeyeceğim. Gregus da gelmeyecek."</p>

  <p>Karım başını sallayan Gregus’a bakıyor.</p>

  <p>“Yolculuğa çıkıyoruz. Çağrı aldık, bir anlamda. Orada bir şeyler oluyor ve bize ihtiyaç var.”</p>

  <p>Karım şaşkın şaşkın bana bakıyor.</p>

  <p>“Yapmamız gereken şeyler var. Önemli şeyler."</p>

  <p>“Daha açık konuşur musun?" diyor.</p>

  <p>“Hayır. Daha az açık konuşabilirim ama daha açık olmaz. Bildiğim tek şey, harekete geçmemiz gerekliği çünkü orman bize sesleniyor" diyorum.</p>

  <p>“Size mi sesleniyor?”</p>

  <p>“Aynen öyle. Bu hayatın dışında başka hayatlar da var. Smart Club, çocukların doğum günleri, sözde arkadaşlarla akşam yemekleri ve Norveçlilere has şu iğrenç keyif, bizi dünyadaki hem en sevimli hem de en bencil halk kılıyor."</p>

  <p>“Hangi başka hayat?" diye soruyor karım.</p>

  <p>“İşte tam da bunu keşfedeceğim. Cevabı bulduğumda sana da söylerim.”</p>

  <p>“Bunu istiyor musun Gregus?” diye soruyor karım. Gregus başını sallıyor.</p>

  <p>“İstediğinizi yapın. Bu işten hiçbir şey anlamadım ama insan bir çağrı aldıysa yapacak bir şey yok. Bu kadarını anlıyorum.”</p>

  <p>Doğum esnasında aldığı ağrı kesiciler yüzünden bu kadar esnek ve yüce gönüllü olmalı, diye düşünüyorum. Fırsatı değerlendirip kapıya yöneliyoruz.</p>

  <p>Çıkarken Björnstjerne’yle, karımla ve kördüğümle lavaboya bağlı kayınbiraderle uzatmadan vedalaşıyoruz. Tam Nora’ya "Hoşça kal” diyecekken, o elimi gayet ulvi bir edayla tutup Elfçe olduğunu sandığım bir şeyler mırıldanıyor. Tolkien’in dünyasına kendini öylesine kaptırmış ki, insanlar uzun bir yolculuğa çıkacakları zaman içgüdüsel olarak büyük düşünmeye başlıyor. Elfçem zayıf sayılır ama bize bol şans dilediğini ve şu hain yüzüğü ya da işle başımız neyle dertteyse onu, bir volkanın içine atmayı başaracağımıza inandığını anlıyoruz.</p>

  <p>Bongo'yu, hastanenin arka tarafında otlarken buluyoruz; üçümüz yan yana, Sognsvann Deresi’ni geçip ormana dalıyoruz. İlk birkaç saat kuzeye doğru, sonra da daha çok doğu yönünde ilerliyoruz. Birşey konuşmadan yürüyoruz. Arada Düsseldorf’un Toblerone’undan bir parçayı paylaşmak için duruyoruz; yiyeceğe benzer tek şeyimiz, birkaç kilo çikolata. Gece çökünce Gregus uyuyakalıyor ve Bongo’nun kızağında yatıyor. İyice ormanın derinliklerine çekildiğimizde rahat bir nefes alıyorum. Burada milli kıyafetler, milli bayram falan yok, sadece orman var. Bisikletten düştüğümde olduğu gibi; sağcı adam, kafası karışmış bir halde Lovenskiold’lu tehditlerle ortaya çıktığındaki gibi. Lovenskiold siktirsin gitsin ayrıca. Birkaç saat sonra onun yetki alanından çıkmış olacağız. Aptal ormanını alsın,başına çalsın. Gideceğimiz yerde, ne kadar uğraşırsa uğraşsın bize ulaşamaz. Onun hayatında duymadığı kadar büyük ormanlara gideceğiz. İşin en iyi yanı, tekrar yalnız kalmam. İki müridimleyim tabi iama yine de yalnızım. Her zaman yalnız. Geyikler gibi. Babam gibi.</p>

  <p>Bir yandan yürüyorum, bir yandan da iki şeyi düşünüyorum.</p>

  <p>Birincisi, şu insanları sevmeme meselesi. Bu değişmez. Bu, etrafımdakilerden yani Norveçlilerden ya da diğer bir deyişle, Norveçlilerle olan ahbaplığımdan kaynaklanıyor. Bunu itiraf etmek için yeterince esnek olmam gerektiğini anlamaya başladım. Oldukça dramatik sonuçlara varmamın temel nedeni onlar. Tabii bu da yetmez, başkalarına da rastlamam gerek. Uzaklarda bir yerde, başka bir şeyleri temsil eden zekice bir yaşam bulunduğu gerçeğine yüreğimi açmalıyım. Bu başkalarına rastlayana kadar dolanmaya devam edeceğim. Ya da böyle bir şey olmadığından adım gibi emin olana kadar.</p>

  <p>Düşündüğüm diğer şey, bunun bir seferberlik olduğu. Cepheye gidiyoruz. Norveç’in güvenli ormanlarında salınmak kesmiyor arlık. Babamla hesabımı kapattım, kendi boşluğum içinde dibe vurmak istemiyorsam gözümü yükseklere dikmeliyim. Bu ülkenin dışında hiç tanımadığım bir dünya var. Yardıma muhtaç. Benim gibi bir avcı toplayıcının, bir başka deyişle sikli Doppler’in yardımına muhtaç. Bongo gibi bir geyiğin. Belki de Gregus gibi bir oğlanın.Norveç’te yaşıyorsan, koşullar hakkında doğru bir fikrin olmuyor,diye düşünüyorum. Norveç’in bankalarda milyonlarca kronu var. Şaka gibi bir rakam. Sanki bir şeyin ne kadar çok olduğunu anlatmak için öylesine seçilmiş bir rakam. Ama bu, gerçek bir rakam. Norveç’in binlerce milyar kronu var. Bu para petrolden geliyor. Dünyada petrol fiyatlarını tetikleyen her sorunun ardından, paraları istifliyoruz. İnsanların arasına karıştığımız da yok. “Denizin dibindeki petrolün sahibi kim?” diye sorulabilir, insan öyle düşünecek olursa. Ayrıca insan herhangi bir şeyi nasıl olur da alıp satabilir? Çünkü Norveç, gerçek dünyanın önemsiz bir banliyösü. Biz de buralardan giderek uzaklaşıyoruz. Bu düşünceler akıllı düşünceler, diye düşünüyorum ama kimin umurunda. Aynı zamanda faydalılarsa, bırak akıllı da olsunlar.</p>

  <p>Küçük kervanımız Norveç’ten çıkmak ve dünyanın geri kalanına girmek üzere. Doğuya gidiyoruz. Diğer insanlara ulaşana kadar avlanıp meyve toplayacağız. Diğer insanları buradakilerden daha çok sevecek değilim belki de - ama sadece belki. Göreceğiz.</p>

  <p>Bu bir seferberlik. Bizler, son nefesimize kadar savaşacak askerleriz.</p>

  <p>Akıllılığa karşı. Aptallığa karşı.</p>

  <p>Çünkü ortada bir savaş var.</p>

  <p>Bir savaş.</p>

  <p class="bosluk"></p>

  <p>Devam edecek.</p>

  <p class="bosluk"></p>

  <p>(İnşallah)</p>
</body>
</html>
