<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3>  BÖLÜM 13  </h3>

<h4><i>Gerçeği Öğreniyorum </i> </h4>

<p>Yoldaşlar, korkaklıktan ve kendine inançsızlıktan daha kötü bir şey yoktur. Nişanlı bir kızkardeşi bir anneye dönüştürmem gerektiğinde ısrar edilince  bu konuda kaygılanmaya başladım.</p>

<p>“Bu olamaz, kesinlikle,” diye düşündüm kendi kendime, “nasıl bunu, böyle yanlış bir şeyi söyleyebildi? Her şeyden önce, bu konuları çok iyi biliyor!”</p>

<p>Ve elime bir kalem alarak sayfaya bir şeyler yazmaya başladım. Açıkça itiraf ediyorum ki yazdığım şeyler saçma sapandı. En kötüsü, istenmeyen anne  Antonina’dan o kadar çok nefret ediyordum ki, sayfada göründüğü an sinirden dişlerimi gıcırdatıyordum. Bu yüzden elbette bu işten hiçbir şey çıkmadı.  Bir insan karakterlerini sevmeli: Eğer sevmiyorsanız, size önerim, kalemi elinize almamanız - yalnızca büyük acılar çekersiniz.</p>

<p>“Yalnızca büyük acılar çekersiniz!” diye hırıldadım, sayfayı paramparça edip bir daha tiyatroya gitmeyeceğime dair kendi kendime yeminler ederek.  Sözümü tutmam ıstırap verecek derecede zordu.  Ama yine de bütün bunların nasıl sona ereceğini bilmek istiyordum. “Hayır, en iyisi onların beni çağırtmasını beklemek,” diye düşündüm.</p>

<p>Ne var ki, bir gün geçti, sonra ikinci, üçüncü gün, bir hafta ve beni çağırtmadılar. “Belli ki şu hergele  Likospastov haklı,” diye düşündüm. “Oyunu sahnelemeyecekler. Ah, ne kadar da şanssızım!”</p>

<p>Ama dünyada iyi insanlar da vardı, söylememe izin verin, Likospastov taklidi iyi insanlar. Bir gün  kapım çalındı ve içeri Bombardov girdi. Onu gördüğüme o kadar çok sevindim ki, gözlerim kaşınmaya  başladı.</p>

<p>“Bütün bunların olması bekleniyordu,” dedi Bombardov, pencere eşiğine oturarak ve ayaklarıyla buhar tüttüren boruyu tıngırdatarak, “ve sonunda  oldu da. Ta en başında seni uyardım, değil mi?”  ”Ama düşün, düşün, Piyotr Petroviç!” diye haykırdım. “Bir insan nasıl olur da silah seslerini okumaz? Nasıl olur da okumaz?”</p>

<p>“Pekâlâ, sen okudun! Ve işte buradasın,” dedi Bombardov sertçe.</p>

<p>“Kahramanımdan vazgeçmeyeceğim,” dedim sinirli bir şekilde.</p>

<p>“Ondan vazgeçmek zorunda değilsin...”</p>

<p>“Bunu nasıl söyleyebilirsin!”</p>

<p>Söylediklerimle nefesim tıkanarak Bombardov’a her şeyi anlattım: Anneyi, kahramanın kıymetli monologlarını üstlenmesi planlanan İvanov’u ve beni  özellikle çılgına çeviren şu hançeri.</p>

<p>“Bu planlardan nasıl olur da hoşlanırsın?” diye sordum hararetle.</p>

<p>“Delilik,” diye cevapladı Bombardov, her nedense omzunun üstünden bir göz atarak.</p>

<p>“Pekâlâ, görüyorsun işte!”</p>

<p>“Yapman gereken şey tartışmak değil,” dedi Bombardov yavaşça, “ama şöyle cevap vermekti: ‘Rehberliğiniz için size minnettarım, İvan Vasiliyeviç, bunu kesinlikle eyleme geçireceğim.’ Karşı çıkmamalısın,  bunu anlıyor musun yoksa anlamıyor musun? Sivtsev Vrazhek Geçidi’nde kimse karşı çıkmaz.”</p>

<p>“Ama bu nasıl mümkün olur? Hiç kimse karşı çıkmaz mı?”</p>

<p>“Hiç kimse, asla,” diye cevap verdi Bombardov, her kelimeyi vurgulayarak. “Hiç kimse çıkmadı, hiç  kimse çıkmaz ve hiç kimse çıkmayacak.”</p>

<p>“Ne söylerse söylesin, öyle mi?”</p>

<p>“Ne söylerse söylesin.”</p>

<p>“Peki ya eğer kahramanımın Penza’ya gitmesi gerektiğini söylerse? Ya da annesi Antonina’nın kendisini asması gerektiğini söylerse? Ya onun şarkı  söylediğini ve kontralto olduğunu söylerse? Ya da şu  sobanın siyah olduğunu? Buna karşı benim ne demem gerekir?”</p>

<p>“Sobanın siyah olduğunu.”</p>

<p>“Peki ya sahnede ne olacak?”</p>

<p>“Beyaz, ama siyah benekli.”</p>

<p>“Ama bu çok korkunç ve acayip!..”</p>

<p>“Boş ver, vartayı atlatıyoruz ya sen ona bak,” diye cevap verdi Bombardov.</p>

<p>“Ah, hadi şimdi! Aristarkh Platonoviç de mi ona bir şey söyleyemez?”</p>

<p>“Bin sekiz yüz seksen beşten bu yana İvan Vasiliyeviç’le konuşmadığından Aristarkh Platonoviç ona bir şey söyleyemez.”</p>

<p>“Ama bu nasıl olabilir?”</p>

<p>“Bin sekiz yüz seksen beşte kavga ettiler ve o zamandan bu yana ne karşılaştılar ne de konuştular, telefonda bile.”</p>

<p>“Başım dönüyor! Tiyatro nasıl ayakta kalıyor peki?”</p>

<p>“Şey, gördüğün gibi, kalıyor işte ve oldukça da iyi kalıyor. Kendi yaşam kürelerini birbirinden ayırdılar. Eğer İvan Vasiliyeviç senin oyununla ilgilenmişse, örneğin, o zaman Aristarkh Platonoviç onun  yöresinden bile geçmez, ve bunun tersi. Mücadeleye  girişecekleri bir zemin yok. Çok bilgece bir sistem...”  “Aman Tanrım! Benim kötü şansım Aristarkh  Platonoviç’in Hindistan’da olması. Eğer burada olsaydı, ona başvurabilirdim...”</p>

<p>“Hmm,” dedi Bombardov ve pencereden dışarı göz gezdirdi.</p>

<p>“Şey, her şeyden önce, hiç kimseyi dinlemeyen bir adamla uğraşmak çok zor!”</p>

<p>“Ah, ama o dinliyor. Üç kişiyi dinliyor: Gavriil Stepanoviç, halası Nastasya İvanovna ve Avgusta Avdeevna. Bunlar, bu dünyada İvan Vasiliyeviç’i etkileyebilecek üç kişi. Eğer bu sözü edilen üç kişiden  başkası İvan Vasiliyeviç’i etkilemeye kalkarsa, başarabileceği tek şey İvan Vasiliyeviç’in onun istediğinin tam tersini yapması.”</p>

<p>“Ama neden?”</p>

<p>“Hiç kimseye güvenmiyor.”</p>

<p>“Ama bu korkunç!”</p>

<p>“Her büyük adamın kendine özgü kaprisleri vardır,” dedi Bombardov yatıştırıcı bir ses tonuyla.</p>

<p>“Pekâlâ. Durumun umutsuz olduğunu anlıyor ve kabul ediyorum. Oyunumun sahnelenmesi için tamamen anlamsız hale gelinceye kadar çarpıtılması  gerektiğinden, onun sahnelenmesini istemiyorum!  Yirminci yüzyıldan bir adamın elinde bir tabancayla kendini hançerlemesini gördüklerinde insanların  parmaklarıyla beni işaret etmelerini istemiyorum.”  “Seni işaret etmeyecekler, çünkü herhangi bir  hançer olmayacak. Kahramanın herhangi normal  bir insan gibi kendini vuracak.”</p>

<p>Sustum.</p>

<p>“Eğer çeneni tutarsan,” diye devam etti Bombardov, “tavsiyelerimi dinlersen, hatta hançere ve Ahtonina’ya bile olur dersen, o zaman bunların hiçbirisi var olmayacak. Her şeyi yapmanın bir yolu  yordamı vardır.”</p>

<p>“Bu yollar nedir?”</p>

<p>“Mişa Panin biliyor,” diye cevap verdi Bombardov, mezardan gelir gibi bir sesle.</p>

<p>“Öyleyse şimdi her şey kaybedildi?” diye sordum melankolik bir biçimde.</p>

<p>“Bazı şeyler hiç kolay değildir,” diye cevap verdi Bombardov kederli bir sesle.</p>

<p>Bir hafta daha geçti ve tiyatrodan hiçbir haber çıkmadı. Yaram yavaş yavaş iyileşmeye başladı, katlanamadığım tek şey   <i>Nakliyat  </i> gazetesine gidip makaleler yazmaktı.</p>

<p>Ama birden... Ah, o lanetli kelime! Sonsuzluğa gitsem bile yanımda bu kelimenin başa çıkılmaz,  ödlek korkusunu götüreceğim. Bu kelimeden ne kadar korkuyorsam, “sürpriz” kelimesinden de, “telefondan isteniyorsunuz”, “size bir telgraf var” ya da  “ofisten aranıyorsunuz” cümlelerinden de aynı ölçüde korkuyorum. Çünkü bunların ardından gelecek  olanı o kadar iyi biliyorum ki!</p>

<p>Ve böylece, aniden ve bütünüyle beklenmedik bir biçimde, Demyan Kuzmiç kapımda göründü, ayaklarını yere sürttü ve bana ertesi gün saat dörtte tiyatroda olmamı bildiren bir davetiye verdi.</p>

<p>Ertesi gün yağmur yağmıyordu. Ertesi gün sonbahar ayazının olduğu bir gündü. Ayaklarımı asfaltta takırdatarak tiyatroya yürüdüm, kendimi oldukça asabi hissediyordum.</p>

<p>Dikkatimi ilk çeken şey gergedanlar kadar iyi beslenmiş bir atlı araba oldu ve küçük yaşlı bir adam  arabacı koltuğunda oturuyordu. Nasıl oldu bilmiyorum, onun Drykin olduğunu anında fark ettim; daha  da gerildim. Tiyatrodaki herkesi etkisi altına almışa  benzeyen bir gerginlik beni sersemletti. Filya’nın ofisinde kimse yoktu ve bütün ziyaretçileri, ya da daha  doğrusu, içlerinden en inatçı olanları takatleri kesilmiş bir biçimde avluda dolaşıyor, soğukta titriyor  ve ara sıra pencereden içeri bakıyorlardı. Kimileri  pencereye bile vuruyordu, ama boşuna. Kapıyı çaldım, aralandı, çatlakta Bakvalin’in gözleri göründü  ve Filya’nın sesini duydum:</p>

<p>“Onu derhal içeri al!”</p>

<p>Ve içeri alındım. Avluda mecalsiz dolaşanlar benim peşimden gelmek istediler ama kapı yüzlerine kapandı. Merdivenlerden düşe kalka indikten sonra  Bakvalin tarafından tutuldum ve kendimi ofiste buldum. Filya her zamanki yerinde değildi, ilk odadaydı. Filya, şimdi hatırladığım kadarıyla, aynı zamanda yeni bir kravat takmıştı - benekliydi; nedense  alışılmışın dışında sinekkaydı tıraşlıydı.</p>

<p>Beni oldukça ciddi bir tavırla selamladı, ama tavrında bir hüznün izi vardı. Tiyatroda bir şeyler dönüyordu ve ben de tıpkı kesime gönderilen bir boğanın bunu muhtemelen hissetmesi gibi, burada olanların  başrölünü benim oynadığımı hissediyordum.</p>

<p>Filya’nın Bakvalin’e yönelttiği sessiz ama emir gibi kısa cümlesinden bile hissedilebiliyordu bu.</p>

<p>““Paltosunu al!”</p>

<p>Kuryeler ve teşrifatçılar beni hayrete düşürdüler. Oturdukları yerde kıpırdamadan duramıyorlardı,  rahatsız edici bir devinim içindeydiler; benim gibi  henüz işin sırrını bilmeyen birisi için oldukça anlaşılmaz bir durumdu bu. Örneğin, Demyan Kuzmiç  beni solladı, hiç ses çıkarmadan koşarak üst kata  çıktı. Görüş alanından çıkar çıkmaz Kuskov aceleyle  içeri girdi, merdivenlerden aşağı koşar adım indi ve  o da gözden kayboldu. Alt fuayeden Kliukvin yorgun  argın geldi ve belli bir neden olmaksızın pencerelerden birinin üstünü perdeyle kapattı, ama diğer pencereleri açıkta bıraktı ve ardında hiçbir iz bırakmadan gözden kayboldu.</p>

<p>Bakvalin ses çıkarmayan askeri parka kumaşının arasından geçip büfede kayboldu. Pakin büfeden koşarak çıktı ve oditoryumda gözden kayboldu.</p>

<p>“Benimle yukarı gel, lütfen,” dedi Filya bana, yolda bana nazikçe eşlik etti. Üst kata çıktık. Yanımızdan bir başkası sessizce uçup geçti ve birinci partere<a id="dn44" href="../Text/dipnot.xhtml#dn44s"><sup>[44]</sup></a> gitti. Ölülerin gölgelerinin çevremde bir koşuşturma tutturduklarını hissettim.</p>

<p>Sessizce giriş salonunun kapılarına yaklaşırken Demyan Kuzmiç’i kapıların orada ayakta dururken  gördüm. Dar ceketli biri aceleyle kapıdan geçmek istedi, ama Demyan Kuzmiç sessiz bir çığlık kopararak  bir haç şeklinde kendisini kapının önünde siper etti,  küçük figür utangaçla çekildi ve merdivenlerde bir  yerde alacakaranlıkta kayboldu.</p>

<p>“Bırak geçsin!” diye fısıldadı Filya ve gözden kayboldu.</p>

<p>Demyan Kuzmiç kapıya dayanarak itti, geçmeme izin verdi ve sonra... diğer kapıdan geçtim, giriş salonundaydım, burada artık alacakaranlık yoktu.  Toropetskaya’nın yazı masasında bir lamba yanıyordu. Toropetskaya daktilo yazmıyordu, ama oturuyor  ve bir gazeteye göz gezdiriyordu. Bana başını salladı.</p>

<p>Kurul odasına çıkan kapıların başında yeşil ceketi içinde Menazraki duruyordu, boynunda pırlanta bir haç ve verniklenmiş deri kemerinde büyük bir deste parlak anahtar asılıydı.</p>

<p>Dedi ki: “Buradan,” ve kendimi oldukça iyi aydınlatılmış bir odada buldum.</p>

<p>Dikkatimi ilk çeken şey, dekoratif yaldızlı süslemeleriyle Karelya huş ağacından yapılmış mobilyalar oldu, aynı üslupta devasa bir yazı masası ve köşede  siyah bir Ostrovski duruyordu. Tavandaki avize yanıyordu ve lambalar duvarlarda parlıyordu. Birdenbire portre galerisindeki portrelerin çerçevelerinden  çıkıp üstüme geldikleri duygusuna kapıldım. Üzerinde küçük bir tabak reçelin bulunduğu masanın  önündeki divanda oturan İvan Vasiliyeviç’i tanıdım.  Knyazheviç’i tanıdım, başka birkaç insanı daha portrelerinden tanıdım, bunların arasında kırmızı bluzu  ve yıldızlar gibi saçılmış düğmeleriyle kahverengi  bir ceket içinde, alışılmışın dışında görkemli hanımefendi de vardı, ceketinin üzerine samur pelerin  atılmıştı. Küçük bir şapka hanımefendinin kırlaşan  saçlarına alelacele yerleştirilmişti, gözleri siyah kaşlarının altında parıldıyordu ve ağır pırlanta yüzükler  bulunan parmakları da parıldıyordu.</p>

<p>Odada, galeride resimleri bulunmayanlar da vardı. Divanın arkasında, geçirdiği kriz sırasında Miloçka Pryakhina’yı kurtarmış olan aynı doktor ayakta duruyordu ve şimdi elinde küçük bir kadehi tutuyordu. Kapıların yanında ise yüzünde o bildik kederli  ifadeyle yemek büfesi yöneticisi duruyordu.</p>

<p>Yan taraftaki büyük yuvarlak masa inanılmaz beyazlıkta bir masa örtüsüyle örtülüydü. Işık damlaları kristalde ve porselende dans ediyorlardı, ışıklar hüzünlü “Narzan” maden suyu şişelerinden yansıyordu, kırmızı bir şeyden, sanırım kırmızı havyardan  kızıl bir parıltı geliyordu. Bu büyük topluluk benim  içeri girişimle birlikte yerinden kımıldadı ve benimkine karşılık olarak hepsi eğildi.</p>

<p>“Ah! Leo...” diye söze başladı İvan Vasiliyeviç.</p>

<p>“Sergey Leontiyeviç,” diye hızla araya girdi Knyazheviç.</p>

<p>“Evet... Sergey Leontiyeviç, hoş geldiniz! Oturun, lütfen oturun!” Ve İvan Vasiliyeviç elimi sıkıca sıktı.  “Belki yiyecek bir şeyler ısmarlamak istersiniz? Belki  de yemek ya da kahvaltı istersiniz? Lütfen yemek törenine bağlı kalmakta diretmeyin. Onu bekleyeceğiz.  Bizim Ermolay İvanoviç bir sihirbazdır, yapmanız  gereken tek şey sadece ona söylemek ve... Ermolay  İvanoviç, öğle yemeği için bir şeyler bulabilir miyiz?”</p>

<p>Buna karşılık sihirbazımız Ermolay İvanoviç, gözlerini yukarı doğru kaldırıp, sonra onları tekrar  eski yerlerine getirdi ve bana yalvaran bakışlarla  baktı.</p>

<p>“Ya da belki de içecek bir şeyler?” dedi İvan Vasiliyeviç, önerileriyle beni eğlendirmeye devam ederek. “Biraz ‘Narzan’a ne dersiniz? Ya ‘Citro’? Yabanmersini suyu? Ermolay İvanoviç!” İvan Vasiliyeviç sertçe sordu. “Yabanmersini stoğumuz yeterli mi?  Lütfen bunu çok sıkı takip edin.”</p>

<p>Buna karşılık Ermolay İvanoviç mahcup bir gülüşle başını eğdi.</p>

<p>“Ermolay İvanoviç, aklıma gelmişken, bir... hımm... hımm... sihirbazdır. En umutsuz zamanlarda tiyatrodaki en son aç insanı bile açlıktan mersinbalığıyla kurtarmıştır. Yoksa herkes ölmüş olurdu,  her birimiz. Aktörler ona tapar!”</p>

<p>Ermolay İvanoviç kendisinin bu büyük başarısının anlatılmasına karşılık havalara girmedi, aksine, yüzüne kasvetli bir gölge düştü.</p>

<p>Kahvaltı ettiğimi ve öğle yemeği yediğimi açık, sert ve yankılanan bir sesle belirterek, “narzan” ve  yaban mersinini kesin bir şekilde geri çevirdim.</p>

<p>“O zaman belki bir kek?” Ermolay İvanoviç’in kekleri dünyaca ünlüdür!”</p>

<p>Ama çok daha yankılı ve güçlü bir sesle (Bombardov sonradan orada bulunanların ona anlattıklarına dayanarak beni taklit etti: “Amma da acayip bir sesinin olduğunu söylediler!” - “Nesi varmış?” - “Boğuk, kindar, ince...”) keki reddettim.</p>

<p>“Aklıma gelmişken, keklerle ilgili,” diye birden araya girdi İvan Vasiliyeviç’in yanında oturan, sıra  dışı bir şıklıkta giyinmiş, sarı saçlı bir adam, “bir  zamanlar birlikte Pruçevin’in yerine gitmiştik. Ve  aniden Grand Dük Maximilian Petroviç geldi... Gülmekten karnımıza ağrılar saplandı... Pruçevin’i bilirsiniz, değil mi İvan Vasiliyeviç? Bu komik olayı size  daha sonra anlatacağım.”</p>

<p>“Pruçevin’i biliyorum,” diye cevap verdi İvan Vasiliyeviç, “müthiş bir düzenbazdır. Öz kızkardeşini son kuruşuna kadar soydu... Şey şimdi.”</p>

<p>O anda kapıdan içeri galeride bulunmayan birisi girdi - bu Mişa Panin’di. “Evet, onu vurdu...” diye  düşündüm, Panin’in yüzüne bakarken.</p>

<p>“Ah! Benim sevgili Mihail Alekseyeviç’im!” diye haykırdı İvan Vasiliyeviç, kollarım yeni gelene uzatarak. “Çok hoş geldiniz! Lütfen bir sandalye çekin.  Sizi tanıştırmama izin verin,” dedi İvan Vasiliyeviç,  bana seslenerek. “Bu bizim kıymetli Mihail Alekseyeviç, bizim için çok önemli hizmetleri yerine getirir.  Ve bu da...”</p>

<p>“Sergey Leontiyeviç!” diye araya girdi neşeyle Knyazheviç.</p>

<p>“Kesinlikle!”</p>

<p>Zaten tanışmış olduğumuz gerçeğinden hiç söz etmeyerek, aynı zamanda bu tanışıklığı inkâr etmeden, Mişa ve ben birbirimizle el sıkıştık.</p>

<p>“Pekâlâ şimdi, başlayalım artık!” diye ilan etti İvan Vasiliyeviç, bütün gözler benim üzerimdeydi,  bu da beni ürpertti. “Kim bir şeyler söylemek ister?  İppolit Pavloviç!”</p>

<p>Çok zevkli giyinmiş ve bukleleri bir kuzgunun kanatlarının renginde olan olağanüstü heybetli bir  adam monoklını gözlerine yerleştirdi ve bakışını  bana yöneltti. Sonra kendisine biraz “Narzan” döktü, bir kadeh içti, ağzını ipek bir mendille sildi, biraz  daha içip içmemek konusunda tereddüt etti, ikinci  bir kadeh içtikten sonra konuşmaya başladı.</p>

<p>İnsanın ta kalbine işleyen harika, yumuşak, iyi eğitilmiş, ciddi bir sesi vardı.</p>

<p>“Romanınız, Le... Sergey Leontiyeviç? Bu doğru, değil mi? Romanınız çok, çok iyi... Onda... ah... nasıl  söylesem,” - bu anda konuşmacı üzerinde “Narzan”  şişelerinin durmakta olduğu masaya kısık gözlerle  baktı ve Ermolay İvanoviç derhal ona doğru koşup  yeni bir şişe uzattı - “psikolojik bir derinlik var, karakterler olağanüstü bir gerçeklikle yaratılmış... Ee...  Tabiat tasvirlerine gelince, bu konuda, söylemem  gerekir ki, neredeyse Turgenyevvari yüksekliklere  ulaşmışsınız!” Tam o anda kadehindeki “Narzan”  köpürdedi, konuşmacı üçüncü kez içti ve kaşının tek  bir hareketiyle monoklı gözlerinden çıkardı.</p>

<p>“Bu,” diye devam etti, “güney tabiatının tasvirleri... eh... Ukrayna’nın yıldızlı geceleri... Gogol’ün ortaya koydu gibi... ee... Dinyeper... Hatırlamış olduğunuz üzere harika... ve akasya kokusu... Kitabınızda bütün bunlar ustaca bir şekilde işlenmiş...”</p>

<p>Mişa Panin’in olduğu tarafa göz attım - sandalyesinde köşeye sıkışmış bir hayvan gibi kıvranıyordu ve gözlerindeki bakış korkunçtu.</p>

<p>“Özellikle etkileyici olan... ee... şu korunun tasviri... gümüşsü kavakların yaprakları... Orayı hatırlıyor musunuz?”</p>

<p>“Gezintimiz sırasında Dinyeper’deki o gecenin görüntüleri hala gözümün önüne geliyor dedi samur kürklü kontralto sesli hanımefendi.</p>

<p>“Aklıma gelmişken, şu gezinti,” diye İvan Vasiliyeviç’in yanındaki bas sesiyle karşılık verdi ve  güldü. “Vali-General Dukasov’la son derece ilginç  bir olay yaşandı. Onu hatırlıyorsunuz, değil mi, İvan  Vasiliyeviç?”</p>

<p>“Hatırlıyorum. Oldukça korkunç bir obur!” diye karşılık verdi İvan Vasiliyeviç. “Ama devam edin.”</p>

<p>“İltifatlardan başka hiçbir şey ... ee... ee... söylenemez romanınızla ilgili... ama... bunu söylediğim için beni affedin.... Sahnenin kendi kanunları vardır!”</p>

<p>İvan Vasiliyeviç, İppolit Pavloviç’in söylediklerini zevkle dinlerken reçel yiyordu.</p>

<p>“Sizin güneyin, sıcak ve nemli gecelerin kokusunu oyununuza taşımakta başarısız olmuşsunuz. Roller psikolojik bakımdan tamamlanmamış, Bahtin rolü özellikle yapay kalmış...” Bu anda her nedense  konuşmacı gücenip dudaklarını puflattı: “Pe... pe...  ve ben... ee... bilmiyorum,” - konuşmacı monoklın ucunu bir deftere vurdu, bu tanıdığım kadarıyla  benim oyunumdu - “bunu oynamak çok zor. Üzgünüm,” diye tamamladı, şimdi tam anlamıyla gücenmişti. “Üzgünüm.”</p>

<p>O anda göz göze geldik ve öteki adamın benim gözlerimdeki öfkeli şaşkınlığı gördüğüne eminim.</p>

<p>Mesele şu ki benim romanımda akasyalar, ya da gümüşsü kavaklar ya da gürül gürül akan Dinyeper  yoktu ... kısacası bunların hiçbiri yoktu.</p>

<p>“Kitabı okumamış. Romanımı okumamış!” Bu düşünce kafamda yankılandı. “Ve buna rağmen kitap hakkında konuşmak konusunda kendini özgür  hissediyor. Şu Ukrayna geceleri hakkında saçma sapan laflar... Beni ne diye davet ettiler buraya?”</p>

<p>“Başka kim bir şeyler söylemek ister?” diye sordu İvan Vasiliyeviç neşe içinde, çevresindekilere bakarak.</p>

<p>Gergin bir sessizlik çöktü. Hiç kimse bir şey söylemek istediğine dair bir dilekte bulunmadı. Sadece köşeden gelen bir ses duydum:</p>

<p>“Öhhö-öhhö...” Köşeye bakmak için dönünce koyu renk bluz içinde tombul, yaşlıca bir adam gördüm. Yüzünü bir portreden belli belirsiz hatırlıyordum... Gözlerinde yumuşak bir bakış vardı ve genel  ifadesi can sıkıntısıydı, uzun süren bir can sıkıntısı.  Ona bakınca gözlerini çevirdi.</p>

<p>“Bir şey mi söylemek istiyorsunuz, Fyodor Vladimiroviç?” dedi ona İvan Vasiliyeviç.</p>

<p>“Hayır,” diye cevapladı. Sessizlik çok daha tuhaf bir karaktere büründü.</p>

<p>“Belki de siz bir şeyler söylemek istersiniz?” diye sordu İvan Vasiliyeviç, bana dönerek.</p>

<p>Yankılanmaktan çok uzak, canlı ve hatta açık bir sesle şöyle dedim: “Anlayabildiğim kadarıyla, oyunum uygun bulunmadı, onu bana geri vermenizi rica  ediyorum.”</p>

<p>Her nedense bu sözlerim gerginliğe neden oldu. Koltuklar kımıldadı, biri arkamdan bana doğru eğilip şöyle dedi:</p>

<p>“Yo, neden konuyu bu şekilde ele alıyorsunuz? Hadi ama!”</p>

<p>İvan Vasiliyeviç reçele ve daha sonra şaşkınlıkla çevresindeki insanlara baktı.</p>
<p>“Hmm... hmm...” -parmaklarını masada tıngırdatmaya başladı - “Biz dostane bir şekilde, oyununuzu sahnelemenin size korkunç zarar vereceğini söylüyoruz! Dehşetli bir zarar. Özellikle Foma Strizh  meşgul olursa. Hayatı yaşanılmaz bulacaksınız ve  bize lanetler okuyacaksınız...”</p>

<p>Bir an geçtikten sonra şöyle dedim:</p>

<p>“Bu durumda oyunu bana geri vermenizi rica ediyorum.”</p>

<p>Ve o anda İvan Vasiliyeviç’in gözlerinde bir an için kötü niyet parıldadı.</p>

<p>“Aramızda sözleşme var,” diye konuştu birden bir başka ses ve Gavriil Stepanoviç’in yüzü doktorun  arkasından göründü.</p>

<p>“İyi de, tiyatronuz oyunu sahnelemek istemiyor, onu ne için istiyorsunuz?”</p>

<p>Sonra bir monoklın arkasından çok canlı gözler bana doğru yaklaştı ve yüksek perdeden, tiz bir ses  şöyle dedi:</p>

<p>“Oyunu Schlieppe tiyatrosuna götürmeyeceğinizden eminsiniz değil mi? Orada ne yapacaklar ki? Şey, orada küçük hareketli memurlar sahnenin çevresinde kasıla kasıla yürüyorlar! Hem bunun kime  ne faydası olur?”</p>

<p>“Geçerli olan kanun ve yorumlara göre oyunun Schlieppe tiyatrosuna verilmesi imkânsız - aramızda bir sözleşme var!” dedi Gavriil Stepanoviç, doktorun arkasından tamamıyle çıkarak.</p>

<p>“Neler oluyor burada? Ne istiyorlar?” diye düşündüm ve birden, hayatımda ilk kez, boğuluyormuşum gibi hissettim.</p>

<p>“Kusura bakmayın,” dedim zayıf bir sesle, “anlamıyorum. Oyunu sahnelemek istemiyorsunuz, ama aynı zamanda başka bir tiyatroya veremeyeceğimi  söylüyorsunuz. O zaman benim ne yapmam gerekir?”</p>

<p>Bu sözler oldukça kayda değer bir etki uyandırdı. Samur kürklü hanımefendi divanda oturan bas sesliye hakaret dolu gözlerle baktı. Ama İvan Vasiliyeviç’in yüzü hepsinin içinde en korkuncuydu.  Yüzündeki gülümseme uçup gitmiş, ardında öfkeden parıldayan ve dosdoğru bana bakan gözler bırakmıştı.</p>

<p>“Sizi korkunç bir zarardan kurtarmak istiyoruz!” dedi İvan Vasiliyeviç. “Sizi pusu kurmuş köşede beklemekte olan tehlikeden korumak istiyoruz.”</p>

<p>Yeniden sessizlik çöktü ve o kadar baskıcı hale geldi ki, artık ona daha fazla dayanamadım.</p>

<p>Bir an için koltuğun kumaşını parmağımla kaldırarak ayağa kalktım ve veda ederek eğildim.</p>

<p>Bana şaşkınlıkla bakmakta olan İvan Vasiliyeviç hariç herkes bana eğilerek karşılık verdi. Kapıdan yan yan geçtim, sendeledim, dışarı çıktım, bir gözüyle İzvestiya’ya<a id="dn45" href="../Text/dipnot.xhtml#dn45s"><sup>[45]</sup></a> diğer gözüyle de bana bakan  Toropetskaya’nın önünde, daha sonra da önünde  eğilmemi soğuk bir tavırla karşılayan Menazraki’nin  önünde eğilip çıktım.</p>

<p>Tiyatro alacakaranlığa bulanmıştı. Çay odasında beyaz yamalar görünüyordu - gösteri için masaların  üzerine bırakılmışlardı.</p>

<p>Oditoryumun kapısı açıktı; kısa bir müddet orada oyalanıp içeriye bir göz attım. Sahne, arkadaki tuğla duvara kadar tamamen boştu. Tepeden duvara  doğru sarmaşıkların dolandığı bir çardak iniyordu;  bir kenarda işçiler karıncalar gibi kalın beyaz sütunları sahneye taşıyorlardı.</p>

<p>Bir daklka sonra tiyatronun dışındaydım.</p>

<p>Bombardov’da telefon olmadığı için aynı akşam ona aşağıdaki telgrafı gönderdim:</p>

<p>“Uyandırmaya gel. Sensiz çıldıracağım. Anlamıyorum.”</p>

<p>Bu telgrafı kabul etmek istemediler, ne var ki,   <i>Nakliyat  </i> gazetesine şikâyet etmekle tehdit ettim.</p>

<p>Ertesi akşam Bombardov ile ben akşam yemeği için kurulmuş bir masada oturuyorduk. Daha önce  sözünü ettiğim ustabaşının karısı gözleme getirmişti.</p>

<p>Bombardov, ölünün anısına yemek verme fikrimi ve artık son derece düzenli olan odamı sevmişti  “Şimdi sakinleştim,” dedi misafirim açlığını bastırdıktan sonra, “ve sadece tek bir şey istiyorum -neler olduğunu bilmek. Meraktan ölüyorum. Böyle  saçma sapan bir şeyi daha önce hiç görmemiştim.”  Karşılık olarak Bombardov gözlemeyi övdü, odayı gözden geçirip şöyle dedi:</p>

<p>“Evlenmelisin, Sergey Leontiyeviç. Çekici, müşfik bir kadın ya da kızla evlenmelisin.”</p>

<p>“Bu sohbet daha önce Gogol tarafından tasvir edilmişti,” diye cevap verdim. “Tekrarcı olmayalım.  Anlat bana, ne oldu?”</p>

<p>Bombardov omuzlarını silkti.</p>

<p>“Özel bir şey olmadı, İvan Vasiliyeviç tiyatronun kıdemli üyeleriyle bir danışma toplantısı yaptı.”  “Anlıyorum. Peki samur kürklü o kadın kim?”  “Tiyatromuzun oyuncularından biri, kurucular  grubunun üyesi Margarita Petrovna Tavriçeskaya. Ostrovski bin sekiz yüz seksen beşte Margarita  Petrovna’nın oyunculuğunu -sahneye ilk çıkışıydı- görünce şöyle demiş: ‘Çok güzel’.”</p>

<p>Bundan sonra arkadaşımın anlattıklarından odada kuruculardan başka kimse olmadığını, çok  acil olarak benim oyunum hakkında toplantıya  çağrıldıklarını, Drykin’e sadece bir gün önce haber  vermiş olduklarını, bu yüzden atı temizlemek ve at  arabasını fenolle yıkamak için çok zaman harcamış  olduğunu öğrendim.</p>

<p>Soruşturduktan sonra Grand Dük Maximilian Petroviç’ten ve obur vali generalden söz etmiş olan adamın, kurucuların en genci olduğunu öğrendim.</p>

<p>Bombardov’un cevaplarının oldukça aşikâr bir biçimde sınırlı ve temkinli olduğunu söylemem gerek. Bunu aklımın bir köşesine not ederek, misafirimden “şu şu tarihte doğdu, adı ve soyadı şu şu”  gibi biçimsel, kısa cevaplar almaktan daha çok, bu  insanların neye benzedikleri hakkında fikir edinmeye yönelik sorular sordum. O gün kurul odasında toplanmış olan insanlara gerçekten de derin bir  ilgi hissettim. Karakterlerinin o gizemli toplantıdaki davranışlarının bir açıklamasını yapacak şekilde  karşılıklı dokunduğunu varsaydım.</p>

<p>“Öyleyse bu Gornostayev (vali general hakkında konuşan adam) iyi bir aktör mü?” diye sordum, Bombardov’un bardağına biraz daha şarap dökerek.</p>

<p>“Hı-hı,” diye cevapladı Bombardov.</p>

<p>“Hayır, ‘hı-hı’ yetmez. Şimdi, örneğin, Margarita Petrovna’yı göz önüne alınca Ostrovski’nin ne dediğini biliyoruz: ‘Çok güzel.’ Bu en azından bir başlangıç sayılır! Ama ‘hı-hı’ ne demek? Belki de Gornostayev kendisine ün kazandıracak bir şeyler yapmıştır?”</p>

<p>Bombardov bana sinsi, yan bir bakış fırlatarak mırıldandı. ..</p>

<p>“Bu konuda sana ne anlatabilirim? Hmm, hmm...” Sonra, bardağını bitirdikten sonra dedi ki: “Pekâlâ o  zaman, oldukça yakın bir zamanda Gornostayev’in  başına herkesi hayrete düşürecek mucizevi bir şey  geldi...” Daha sonra erimiş yağı gözlemenin üzerine  dökmeye başladı ve bu iş o kadar uzun zaman aldı ki  haykırdım:</p>

<p>“Tanrı aşkına, devam et!”</p>

<p>“Napareuli güzel bir şaraptır,” dedi Bombardov, sabrımı denemek için, sonra devam etti: “Bu küçük  iş dört yıl önce meydana geldi. İlkbaharın ilk günleriydi, hatırladığım kadarıyla, Gerasim Nikolayeviç o  sıralar özellikle neşeli ve heyecanlıydı. Açıkçası neşeli hali iyiye alamet değildi! Birtakım planlar yapıyor, bir yerlere gitmeye hevesleniyordu, daha genç  gözükmeye başlamıştı. Tiyatroyu tutkuyla sevdiğini  sana söylemem gerek. O sıralar hep şöyle dediğini  hatırlıyorum: ‘Biraz geride kaldım, Batı’daki tiyatro  hayatının hızına yetişmeye alışkınım; her yıl yurtdışına gitmeye alışkınım ve doğal olarak Almanya’da  ya da Fransa’da tiyatroda olup biten her şeyle başa  baş gidiyordum! Ama boş ver Fransa’yı, bir düşünsene, tiyatrodaki gelişmeleri incelemek için Amerika’yı  bile ziyaret ettim.’ ‘Pekâlâ o zaman,’ diyorlardı ona,  ‘başvur da git.’ Bunun üzerine yumuşakça gülümsedi. ‘Kesinlikle olmaz,’ diye cevap verdi. ‘Şimdi başvurma zamanları değil! Devletin kıymetli parasını  benim için harcamalarına nasıl izin verebilirim?  Benim yerime mühendis ya da endüstriyel müdürün  gitmesi daha iyi!”’</p>

<p>“Basiretli bir adam, gerçekten! Her neyse...” Bombardov lambanın ışığında dikkatle incelediği  şarabı yeniden övdü. “Daha sonra, bir ay geçti ve  ilkbahar geldi. Ardından bir trajedi yaşandı. Bir gün  Gerasim Nikolayeviç, Avgusta Avdeevna’nın ofisine  geldi, ama hiçbir şey söylemedi. Avdeevna ona bakınca çok berbat bir halde olduğunu gördü, bir peçete kadar beyazdı ve gözlerinde yaslı bir ifade vardı.  ‘Neler oluyor, Gerasim Nikolayeviç?’ - ‘Hiçbir şey,’  diye cevap verdi. ‘Boş ver!’ Pencereye doğru gitti,  camda parmaklarını tıngırdattı ve çok tanıdık gelen  bir ıslık çalmaya başladı. Avdeevna dinleyince bunun Chopin’in cenaze marşı olduğunu fark etti. Buna  dayanamadı, yüreği acımaya başladı, cevap vermesi  için ona baskı yaptı: ‘Bu da ne? Neler oluyor?’</p>

<p>“Adam kadına döndü, çarpık bir gülümseme yüzüne yayılırken şöyle dedi:</p>

<p>“‘Hiç kimseye söylemeyeceğine yemin et!’ Doğal olarak Avdeevna hemen yemin etti. ‘Az önce doktordaydım, akciğer sarkomu olduğumu söyledi.’ Dönüp  dışarı çıktı.”</p>

<p>“Evet, bunun gülünecek bir tarafı yok...” dedim kısık sesle, kalbimde korkunç bir his vardı.</p>

<p>“Ama tabii ki!” diye onayladı beni Bombardov. “Avgusta Avdeevna hiç gecikmeden bu haberi kesinlikle güvendiği Gavriil Stepanoviç’e yetiştirdi;  Stepanoviç, İppolit Pavloviç’e; o, karısına; karısı,  Evlampia Petrovna’ya söyledi; sözün kısası, iki saat  sonra terzi dükkânlarındaki çıraklar bile Gerasim  Nikolayeviç’in sanatsal kariyerinin bittiğini ve belki  de derhal bir çelenk ısmarlanması gerektiğini biliyordu. Üç saat sonra çay odasında aktörler Gerasim  Nikolayeviç’in rollerinin kime verileceğini konuşuyorlardı.</p>

<p>“Bu arada Avgusta Avdeevna telefonla İvan Vasiliyeviç’e ulaştı. Tam üç gün sonra Avgusta Avdeevna Gerasim Nikolayeviç’i arayıp şöyle dedi: ‘Seni görmeye geliyorum.’ Ve öyle de yaptı. Gerasim Nikolayeviç divanda bir Çin sabahlığı içinde, ölüm kadar  soluk, ama gururla ve sükûnetle yatıyordu.</p>

<p>“Avgusta Andeevna boş bir kadın değildi ve kırmızı pasaportla çeki masanın üstüne çarptı - bang!</p>

<p>“Gerasim Nikolayeviç ürpererek şöyle dedi:</p>

<p>“‘Hepiniz çok kırıcısınız. Benim istediğim bu değil! Yabancı bir ülkede ölmenin ne anlamı var?’</p>

<p>“Avgusta Andeevna sadık bir kadın ve mükemmel bir sekreterdir. Ölmekte olan adamın sözlerini duymazdan gelip bağırdı:</p>

<p>“‘Faddei!’</p>

<p>“Faddei, Gerasim Nikolayeviç’in sadık ve ona içtenlikle bağlı hizmetkârıdır.</p>

<p>“Faddei anında ortaya çıktı.</p>

<p>“‘Tren iki saat içinde hareket ediyor. Gerasim Nikolayeviç için bir halı! İç çamaşırı. Bavul. Tuvalet  malzemeleri çantası. Araba kırk dakika içinde burada olacak.’</p>

<p>“Utanç içindeki adam sadece içini çekti ve umutsuzcasına baş kol hareketleri yaptı.</p>

<p>“Bir yerde, ya İsviçre sınırında, ya da belki İsviçre’de değil, her neyse, Alpler’de bir yerde...” -Bombardov alnını sildi. “Hasılı, yeri önemli değil.  Deniz seviyesinden üç bin metre yükseklikte, dünyaca ünlü Profesör Kli’nin dağ kliniği var. İnsanlar  ona sadece umutsuz vakalarda gider. Ya ölünecek ya  da tedavi olunacaktır. Hiçbir şey bundan daha kötü  olamaz, bazen mucizeler meydana gelir. Kli böylesi  umutsuz vakaları dışarıda açık bir verandaya, karlı  dağ manzarasının karşısına koyar, onlara sarkomatin iğnesi yapar, bol bol oksijen solumalarını sağlar  - ve kimi zaman Kli’nin ölümü bir yıl geciktirdiği olmuştur.</p>

<p>“Elli dakika sonra kendi isteği üzerine Gerasim Nikolayeviç’i arabayla tiyatronun önünden geçirdiler. Bana daha sonra Demyan Kuzmiç anlattı, elini  kaldırıp tiyatroyu kutsamış ve hemen ardından araba Belarus-Baltık İstasyonu’na gitmek üzere oradan  ayrılmış.</p>

<p>“Daha sonra yaz geldi ve Geasim Nikolayeviç’in öldüğüne dair rivayetler her tarafa yayıldı. İnsanlar  bol bol laklak yapıp sevgilerini belirttiler... Yaz gelmişti... Aktörler ayrılmak üzereydi, turneleri başlayacaktı. .. Gerasim Nikolayeviç’in bedeninin her an  geri getirilmesini bekliyorlardı... Bu arada aktörler  gitti, sezon bitmişti. Ama sana söylemem gerek ki  bizim Plisov...”</p>

<p>“O bıyıklı, hoş bakışlı adam değil mi?” diye sordum. “Hani şu galerideki...”</p>

<p>“Evet, o,” diye onayladı Bombardov ve devam etti: “Her neyse, o tiyatro mekanizmasını incelemek üzere Paris’e bir iş gezisi düzenlemeyi önerdi. Doğal olarak belgelerini hemen çıkarıp yola koyuldu. Plisov,  sana söylemem gerek, inanılmaz derecede çalışkandır ve resmen sahneye âşıktır. İnsanlar onu olağanüstü derecede kıskanıyorlardı. Herkes Paris’e yapılacak bir ziyaretin hayalini kurar... ‘Ne şanslı adam!’  dedi herkes. Pekâlâ, şanslı ya da değil, kâğıtlarını  hazırladı ve tam da Gerasim Nikolayeviç’in ölüm haberinin geldiği zaman Paris’e gitti. Plisov olağanüstü  bir karakterdir, Paris’teyken Eyfel Kulesi’ni görmeyi  bile becerememişti. Gerçek bir arzu. Bütün zamanını  sahnelerin altındaki zindanlarda geçirdi, incelemesi gereken her şeyi inceledi, sahne ışıkları satın aldı,  dürüst bir iş yaptı. Nihayet ayrılma vakti gelince  Paris’in çevresinde bir yürüyüş yapmaya, en azından  eve geri dönmeden önce hızlı bir bakış atmaya karar verdi. Yürüdü, yürüdü, otobüslere binerek gezdi, homurdanarak, düşüncelere dalıp hayal dünyasında gezinerek kendini ifade ediyordu, en sonunda  bir kurt gibi acıktı. Kullanılan yolun çok uzağında  bulunan bir yere geldi. ‘Şimdi küçük bir lokantaya  varacağım ve yiyecek bir şeyler bulacağım,’ diye düşündü. Işıkları gördü. Şehir merkezine çok yakın olmadığını söyleyebilirdi, her şey ucuz olmalıydı. İçeri  girdi, gerçekten de fiyatları mütevazı bir lokantaydı  burası. İçeri bakınca, anında donakaldı.</p>

<p>“Smokin ceketiyle, ceketin düğme deliğinde bir çiçekle, bir masadaki Gerasim Nikolayeviç’i ve onunla birlikte oturan iki Fransız kadınını gördü; kadınların her ikisi de kahkahadan yarılıyorlardı. Ve masanın üzerinde önlerinde bir buz kovasının içinde bir  şişe şampanyayla, çeşit çeşit meyveler duruyordu.</p>

<p>“Plisov kapı aralığında açıkça sendeledi. ‘İmkânsız’ diye düşündü. ‘Olmayan şeyler görüyorum. Gerasim Nikolayeviç burada olamaz, hem de  gülüyor. Olabileceği tek yer Novodeviçi Mezarlığı!’<a id="dn46" href="../Text/dipnot.xhtml#dn46s"><sup>[46]</sup></a></p>

<p>“Plisov aklını başına ancak Gerasim Nikolayeviç onu öptüğünde toplayabildi. Orada o an her şey açıklığa kavuştu. Plisov sadece: ‘Ama ben asla,’ diye  bağırabildi, Gerasim Nikolayeviç’i dinlerken. Aslında bu gerçek bir mucizeydi.</p>

<p>“Gerasim Nikolayeviç’i Alpler’e getirdiklerinde öyle bir durumdaydı ki, Kli başını sallayıp sadece  şunu söylemişti: ‘Hmm...’ Gerasim Nikolayeviç’i o  verandaya koydular. Ona o şeyi enjekte ettiler. Oksijen verdiler. İlk başlarda hasta kötüleşti ve daha  da kötüsü ertesi gün için Kli’nin hiç de hoş beklentileri yoktu. Ümidi kırılmıştı.. Ne var ki, ertesi gün  başarıyla atlatıldı. Enjeksiyonu tekrarladılar. Ondan  sonraki gün daha da iyi geçti. Ve bu böyle devam etti  -inanılmaz bir şeydi. Gerasim Nikolayeviç bir kuşete oturup daha sonra şöyle dedi: ‘İzin verin de biraz  yürüyeyim.’ Bütün asistanların, hatta bizzat Kli’nin  bile ağızları açık kaldı. Kısacası, bir sonraki gün Gerasim Nikolayeviç verandada yürüyordu, yanakları  pembeleşmiş, iştahı yerine gelmişti... ateş 36.8, nabız normal, acıdan eser kalmamış.</p>

<p>“Gerasim Nikolayeviç çevre köylerden, şehirlerden onu görmeye insanların geldiğini anlattı bize. Kli bir konferans verdi ve böylesi durumların sadece bin yılda bir görüldüğünü iddia etti. Gerasim  Nikolayeviç’in portresini tıbbi dergilere koymak istediler, ama o doğrudan reddetti, ‘Fazla yaygaradan  hoşlanmam!’ diyordu.</p>

<p>“Bu arada Alpler’de kalmasının artık bir anlamı kalmadığı için Kli’nin Gerasim Nikolayeviç’i çektiği  onca acıdan sonra dinlenmesi için Paris’e gönderdiğini söyledi. İşte Gerasim Nikolayeviç Paris’e bu  şekilde geldi. Yanındaki Fransız kadınlara gelince...  Gerasim Nikolayeviç’in açıkladığına göre, onlar, hasta hakkında bir makale yazmaya niyetlenmiş olan iki  genç Parisli doktordu. İşte her şeyi anlattım sana.”</p>

<p>“Evet, bu hayret verici,” dedim. “Ama ben hâlâ bununla nasıl başa çıkabilmiş olduğunu anlamış değilim!”</p>

<p>“İşin mucizesi burada zaten,” diye cevapladı Bombardov. “Öyle görünüyor ki ilk enjeksiyondan  sonra Gerasim Nikolayeviç’in sarkomu dağılmaya  başladı ve sonunda da tamamen dağıldı!”</p>

<p>Ellerimi havaya savurdum.</p>

<p>“Külahıma anlat!” diye haykırdım. “Bu asla mümkün değil!”</p>

<p>“Bin yılda bir olur,” diye cevap verdi Bombardov ve devam etti: “Dur hele, bitmedi. Sonbaharda Gerasim Nikolayeviç yeni bir takım elbiseyle geri geldi, iyi  görünüyordu, bronzlaşmıştı - Paris’ten sonra Parisli  doktorları onu denize göndermişlerdi. Çay odasında  bizim aktörlerimiz okyanustan, Paris’ten, doktorlardan ve başka her çeşit şeyden söz ederken Gerasim  Nikolayeviç’e kulak kesilmişlerdi. Sezon her zamanki gibi başladı, Gerasim Nikolayeviç sahneye çıktı,  yeterince iyi rol yaptı, her şey bu şekilde mart ayına kadar sürdü... Ve martta birden   <i>Mtsensk’li Lady  Macbeth  </i>in<a id="dn47" href="../Text/dipnot.xhtml#dn47s"><sup>[47]</sup></a> provalarına elinde bir değnekle geldi.  ‘Neyiniz var?’ - ‘Bir şeyim yok. Belime bir ağrı saplanıyor.’ Bu ağrı sürekli saplanmaya devam etti. Bir  süre ağrıdıktan sonra geçmesi gerekirdi. Ama geçmedi. Uzadıkça daha da kötüleşti... Mavi ışığı denedi - işe yaramadı... Uykusuzluk çekiyordu, sırt üstü  yatıp uyuyamıyordu. Gözlerimizin önünde kilo kaybetmeye başladı. ‘Pantopon’u denedi. İşe yaramadı!  Tabii en sonunda doktora gitti. Ve bir düşünsene...”</p>

<p>Bombardov bir süre durdu, gözlerindeki ifade omuriliğimden aşağı soğuk bir ürpertinin yayılmasına sebep oldu.</p>

<p>“Bir düşünsene... doktor ona baktı, elleriyle yokladı ve göz kırptı... Gerasim Nikolayeviç ona şöyle dedi: ‘Doktor, ağzında eveleyip geveleme. Ben şu  aptal kadınlardan biri değilim. Hayatta her şeyi gördüm... Söyle bana, bu şey o şey mi? Evet, bu şey o  şeydi. Bombardov boğuk bir sesle uludu ve kadehindekini bir yudumda içti.</p>

<p>“Sarkom yeniden başlamıştı! Gerasim Nikolayeviç’in sağ böbreğine inmiş ve onu tüketmeye başlamıştı! Doğal olarak, bu bir sansasyondu.  Provalara ara verildi, Gerasim Nikolayeviç evine  gönderildi! Bu sefer her şey daha kolaydı. Bu sefer  ümit vardı çünkü. Yeniden üç gün içinde pasaport ve  bilet ayarlandı, Alpler’e, Kli’ye gidildi. Kli, Gerasim  Nikolayeviç’i aileden biriymiş gibi selamladı. Yani,  elbette! Gerasim Nikolayeviç’in sarkomu ona dünya çapında bir ün kazandırmıştı! Bir gün sonra acı  azaldı, iki gün sonra Gerasim Nikolayeviç verandada  yürüyebiliyordu ve üç gün sonra Kli’ye tenis oynayıp oynayamayacağını sordu! Klinikte olup bitenler  hayal gücüne meydan okuyordu. Kli’ye vagonlar  dolusu hasta geliyordu. Gerasim Nikolayeviç yakın  bir yerde ikinci bir bina inşa ettiklerini söyledi bize.  Kli, dışarıdan gelmiş bir yabancı olmasına rağmen  Gerasim Nikolayeviç’i (bizim gibi) üç kez öptü ve  yapması gerekeni yaparak onu istirahate gönderdi,  bu kez onu önce Nice’e, sonra Paris’e, daha sonra da  Sicilya’ya uğurladı.</p>

<p>“Ve bir kez daha Gerasim Nikolayeviç sonbaharda geri döndü -Donbass’taki bir turneden daha yeni dönmüştük- çok iyi görünüyordu, morali de iyiydi,  sadece bu sefer üstündeki takım elbise farklıydı: önceki sonbahar çikolata kahverengisiydi, şimdi ise  küçük kareli desenli gri bir takım elbiseydi. Üç gün  boyunca bize Sicilya’yı ve Monte Carlo’da rulet oynayan burjuvaları anlattı. Bunun kışkırtıcı bir manzara  olduğunu söyledi. Sezon yeniden başladı ve ilkbaharda yine aynı hikâye, bu sefer sadece yer farklıydı.  Eskiye dönüş, ama bu sefer sol dizin altında. Yeniden Kli, sonra Madeira ve nihayet, sonuçta - Paris.</p>

<p>“Bir sonrasında, sarkomun yeniden görülmesi gerçek bir endişeye yol açmadı. Herkes için açıktı  ki, Kli onu kurtarmanın bir yolunu bulmuştu. Her  yıl sarkomun gücünün enjeksiyonlarla sınırlandığı ortaya çıktı ve Kli bir üç ya da dört sezon sonra  Gerasim Nikolayeviç’in vücudunun sarkomun bir  yerde yeniden ortaya çıkmasıyla baş edebileceğini  umuyordu, hatta bundan emindi. Hatta, en sonuncusundan bir yıl önce sarkom yalnızca sinüslerde  hafif ağrıya sebep olmuş ve Kli’nin kliniğinde bu ağrı  derhal yok edilmişti. Ama şimdi Gerasim Nikolayeviç sıkı ve aralıksız gözetim altında ve acısı olsun ya  da olmasın nisanda onu Alpler’e gönderiyorlar!”</p>

<p>“Muazzam bir şey!” dedim, bir nedenle içimi çekerek.</p>

<p>Bu arada ziyafetimiz baş döndürücüydü, aynı dedikleri gibi. Kafalarımız Napareuli’den dolayı vızıldıyordu, sohbet daha bir canlı hale gelmişti, ve hepsinden önemlisi, daha açıksözlüydük. “Sen çok ilginç, dikkatli ve yaramaz bir adamsın,” diye düşündüm  Bombardov hakkında, “ve ben seni çok seviyorum,  ama kurnazsın ve ağzı sıkısın, ve tiyatroda yolunu  böyle tutturmuşsun...”</p>

<p>“Böyle yapma!” diye ansızın yalvardım misafirime. “Her şeyden önce söyle bana, beni bir sefil olarak kabul ettiğini. .. Oyunum gerçekten kötü mü?”</p>

<p>“Oyunun,” dedi Bombardov, “iyi bir oyun. Nokta.”</p>

<p>“Ama öyleyse neden kurul odasında beni çok korkutan bütün o saçma şeyler oldu? Oyunu sevmediler mi?”</p>

<p>“Aslında tam tersi,” dedi Bombardov. “Bütün bunlar oyununu sevdikleri için oldu. Çok sevdiler...”</p>

<p>“Ama İppolit Pavloviç...”</p>

<p>“İçlerinde en çok özellikle İppolit Pavloviç sevdi,” dedi Bombardov sessizce ama kesin bir dille, ve bana öyle geldi ki, gözlerinde bir hoşgörü vardı.</p>

<p>“Beni çılgına çevirmeye yeterli...” diye fısıldadım.</p>

<p>“Hayır, çılgına dönme... Bunun sebebi tiyatronun nasıl bir yer olduğunu bilmemen. Dünya karmaşık makinelerle doludur, ama tiyatro hepsinin en karmaşığıdır...”</p>

<p>“Anlat bana! Anlat bana!” diye haykırdım ve kafamı ellerimin arasına aldım.</p>

<p>“Oyunu o kadar çok sevdiler ki, aslında bu bir paniğe neden oldu,” diye söze başladı Bombardov.  “İşte bu yüzden işler içinden çıkılmaz hale geldi. Onlar oyunu görür görmez ve yaşlılar da duyar duymaz  hemen rolleri kimin oynayacağına bile karar vermişler. Bahtin rolünü İppolit Pavloviç’e verdiler. Petrov  rolünü Valentin Konradoviç’e vereceklerdi.”</p>

<p>“Kim... Val... hani şu...”</p>

<p>“Evet doğru... o.”</p>

<p>“Hadi canım!” Sadece bağırmakla kalmadım, haykırdım da. “Her şeyden önce...”</p>

<p>“Biliyorum, biliyorum...” dedi Bombardov, ne söylemek istediğimi anında anlamıştı. “İppolit Pavloviç atmış bir yaşında, Valentin Konradoviç atmış  iki yaşında... Senin en yaşlı kahramanın kaç yaşında,  şu Bahtin?”</p>

<p>“Yirmi sekiz!”</p>

<p>“Görüyor musun, işte! Oyunun kopyaları yaşlılara gönderildiğinde ne olduğunu sana tam olarak anlatamam. Buna benzer bir şey tiyatronun elli yıllık  yaşamında hiç olmamıştı. Hepsi darıldı.”</p>

<p>“Kime? Rol dağıtan müdüre mi?”</p>

<p>“Hayır. Yazara.”</p>

<p>Gözlerimi dört açmaktan başka yapacak bir şeyim yoktu, öyle de yaptım ve Bombardov devam etti: “Yazara. Dürüstçe - ihtiyarlar grubunun akıl yürütme yöntemi şöyleydi: biz burada umutsuzca rol  bekliyoruz; biz, kurucular, becerilerimizi çağdaş bir  oyunda göstermek istiyoruz... ama sonra olan bitene  bakın! Gri takım elbise ters dönüyor ve bize karakterleri oğlan çocukları olan bir oyun getiriyor! Bu  bizim oynayamayacağımız anlamına geliyor! Acaba  şaka mı yapıyor? Yaşlıların en genci elli yedi yaşında - o da Gerasim Nikolayeviç.”</p>

<p>“Oyunumu kurucular oynasın diye bir amacım olamaz!” diye haykırdım. “Bırakalım da genç aktörler oynasınlar!”</p>

<p>“Ah, ne kadar da zekisin!” diye haykırdı Bombardov, şeytani bir yüz ifadesi takınarak. “Bırakalım Argunin, Galin, Elagin, Blagostvetlov ve Strenkovski  çekip gitsinler ve oku ellerine alsınlar - bravo! Bravo! Hurra! Şöyle bakın, güzel insanlar, ne kadar da  şahane oynuyoruz! Bu kurucuların orada bir köşede  oturup, utanç içinde gülümsemeleri anlamına gelir - bu, öyle değil mi, artık bize ihtiyaç yok anlamına  gelmez mi? Hee-hee-hee. Zekice! Çok zekice!”</p>

<p>“Anlıyorum!” diye bağırdım, aynı zamanda şeytani bir ses tonuyla bağırmaya çalışarak. “Anladım!”</p>

<p>“Bunda anlayacak ne var?” diye şakladı Bombardov. “İvan Vasiliyeviç, nişanlıyı anneye dönüştürmen gerektiğini, sonra Margarita Pavlovna ya da Nastasya İvanovna’nın onu oynayacağını sana söylememiş miydi...”</p>

<p>“Nastasya İvanovna mı!”</p>

<p>“Sen tiyatro adamı değilsin,” diye cevapladı Bombardov, hakaret eden bir gülümsemeyle, ama  bana neden hakaret ettiğini söylemedi.</p>

<p>“Bana tek bir şey söyle, Anna rolünü kime vermek istiyorlardı?”</p>

<p>”Doğal olarak, Ludmila Silvestrovna Pryakhina.”</p>

<p>Bunun karşısında büyük bir öfkeye kapıldım.</p>

<p>“Ne-ee? Ludmila Silvestrovna mı? Masadan ayağa fırladım. “Şaka ediyor olmalısın!”</p>

<p>“Neden, yanlış olan ne?” diye soruşturdu Bombardov neşe dolu bir merakla.</p>

<p>“O kaç yaşında?”</p>

<p>“Bu, korkarım, herkes için bir sır.”</p>

<p>“Anna on dokuzunda! On dokuz! Anlıyor musun? Ama bu bile en önemli şey değil. En önemli şey bu rolü o oynayamaz!”</p>

<p>“Anna rolünü mü demek istiyorsun?”</p>

<p>“Sadece Anna rolü değil, hiçbir şey yapamaz o!” “Ah, hadisene.”</p>

<p>“Hayır, sen hadisene! Zulmedilmiş ve haksızlığa uğramış bir kişinin dövünmesini temsil etmeye çalışan bir aktris; rolünü o kadar kötü oynuyor ki, bir  kedi bile çılgına dönüp perdeyi paramparça ediyor, o  kadın asla rol yapamaz.”</p>

<p>“O kedi gerizekâlının biri,” diye cevap verdi Bombardov, benim öfkemin tadını çıkararak. “O kalp kası iltihabı ve nevrasteniden çekiyor. Günlerce bir  yatakta oturuyor ve kimseyi görmüyor, bu yüzden  doğal olarak çok korktu.”</p>

<p>“Kedinin nevrastenik olduğunu biliyorum, bu konuda sana katılıyorum!” diye bağırdım. “Ama içgüdüleri sağlam ve sahneden de çok iyi anlıyor. Yanlış bir şey duydu! Anlıyor musun, kulak tırmalayıcı  derecede yanlış bir nota duydu. Hayvan şok oldu!  Punch ve Judy’nin gösterisi ne anlatıyordu ki zaten?”  “Tam bir kepazelikti,” diye açıkladı Bombardov.  “Bu kelime ne anlama geliyor?”</p>

<p>“Bizim dilimizde kepazelik sahnede bir şeyleri yüzüne gözüne bulaştırmaktır. Bir aktör aniden repliğini şaşırır, ya da perdeyi zamanında kapamazlar,  ya da...”</p>

<p>“Anlıyorum, anlıyorum...”</p>

<p>“Bu durumda iki kişi rezalet çıkarmış oldu: Avgusta Avdeevna ve Nastasya İvanovna. ilki, senin orada olacağını Nastasya İvanovna’ya haber vermeden senin İvan Vasiliyeviç’le görüşmene izin verdi.  İkincisi, İvan Vasiliyeviç’in yanında kimse olup olmadığını kontrol etmeden Ludmila Silvestrovna’nın  içeri girmesine izin verdi. Buna rağmen, elbette, Avgusta Andeevna’yı daha az suçlamalı - Nastasya İvanovna mantar almak için dükkâna gitmişti...”</p>

<p>“Anlıyorum, anlıyorum,” dedim, Mefistofeles gülüşüyle gülmeye çabalayarak, “her şeyi kesinlikle  anlıyorum! Bu yüzden, senin Ludmila Silvestrovna  rol yapamaz.”</p>

<p>“Ah, hadisene! Moskova halkına göre zamanında çok güzel rol yaptı...”</p>

<p>“Senin Moskova halkın yalancı!” diye haykırdım. “Yas ve acıyı yansıtıyor, ama gözlerinde öfke var!  ‘Pastırma yazı’ diye çığlık atarak dolanıyor ama gözlerinde endişe var! Gülüyor ve herkes sanki biri yakalığının içine ‘Narzan’ dökmüş gibi omuriliğinden  aşağı doğru ürperiyor! O bir aktris değil!”</p>

<p>“Çok ileri gidiyorsun! Kırk yıldır İvan Vasiliyeviç’in ünlü enkarnasyon kuramına çalışıyor...”</p>

<p>“Bu kuramdan haberim yok. Bilmiyorum! Anlaşılan hiç işine yaramamış!”</p>

<p>“Belki de bana İvan Vasiliyeviç’in de aktör olmadığını söylemek istersin?”</p>

<p>“Ah hayır! Hayır! Bahtin’in kendisini hançerlediği anı bana gösterdiği an kelimenin tam anlamıyla nefesim daraldı: gözleri ölü gibiydi! Divanın üzerine  düştü ve onda kendisini hançerleyerek öldüren bir  adamı gördüm. Büyük bir şarkıcının farkını söylediği tek bir dizeden anlamak nasıl mümkünse, onun da  sahnede büyük bir fenomen olduğunu, seyrettiğim  kadarıyla, bu kısa sahneden anlamak mümkün! Sadece oyunların içeriği hakkında ne söylediğini anlayamıyorum.”</p>

<p>“Söylediği her şey bilgecedir.”</p>

<p>“Hançer mi?”</p>

<p>“Oturup da seni dinlemek için yazmayı bıraktığı defterini açtığında anlarsın. Evet, evet. Bölümleri nasıl böleceğini, kurucuları kapsayacak şekilde her  şeyi nasıl düzenleyeceğini düşünüyordu, böylece  oyununu kendilerine zarar vermeden oynayabileceklerdi... Ve sen silah sesleri filan okudun. On yıldır bu tiyatroda çalışıyorum ve bana sadece 1901’de  tiyatromuzda ateş edildiği söylendi, bu da büyük  bir başarısızlıktı. Böyle bir oyunda... orada, unuttum... ünlü bir yazar... neyse önemli değil... kısacası,  oyundaki iki asabi karakter bir miras tartışmasına  giriyorlar, tartışıyorlar, tartışıyorlar ve sonunda içlerinden biri bir tabancayla diğerine ateş ediyor ve  ıskalıyor... Provalar devam ederken bir sahne görevlisi el çırparak silah sesini taklit ediyordu, ama  kostüm provası sırasında kuliste gerçekten ateş etti.  Nastasya İvanovna’nın başı döndü - daha önce hiç  silah sesi duymamıştı ve Ludmila Silvestrovna isteri krizi geçirdi. Oyunu karakterlerin ateş etmeyeceği  şekilde değiştirdiler, onun yerine süzgeçli kova savurup şöyle bağırdı, ‘Seni öldüreceğim hain!’ ve İvan  Vasiliyeviç’e göre oyunu geliştiren bir şekilde ayağını hızla yere vurarak tepindi. Yazar, tiyatroya ciddi  olarak gücendi ve üç yıl yönetmenlerle konuşmadı,  ama İvan Vasiliyeviç sağlam durdu...”</p>

<p>Çakırkeyif gece ilerledikçe ani öfke patlamalarım giderek azaldı ve Bombardov’un söylediklerine üst  perdeden itiraz etmeyi bıraktım, ama sorularımın  ardı arkası kesilmedi. Tuzlu kırmızı havyar ve som  balığından ağzımız yandı ve susuzluğumuzu çayla  giderdik. Oda süt kadar kalın sigara dumanıyla doldu, buz gibi hava açık küçük pencereden içeri aktı,  ama içeri tazelik değil, yalnızca soğuk getirdi.</p>

<p>“Anlat bana şimdi, anlat bana,” diye sordum donuk, zayıf bir sesle, “böyle bir durumda, eğer oyun tiyatrodaki aktörlere uygun gelmezse, o zaman neden başka bir tiyatroya vermemi istemiyorlar? Neden  oyunu istiyorlar? Ne için?”</p>

<p>“Güzel bir soru. Ne için? Tiyatromuz yakın bir yerde birinin yeni bir oyun sahnelemesine özlem duyuyor, özellikle ayan beyan başarılı olacak bir oyun.  Senin oyununu neden istesinler Allah aşkına? Sen  sözleşmede oyunu başka bir tiyatroya vermeyeceğini  yazmadın mı?”</p>

<p>O anda gözlerimin önünde “yazarın hakkı yoktur” diye vurgulanarak yazılmış sayısız başlıklar ve “eğer şöyle olursa” gibi tuhaf cümleler ve aldatıcı küçük paragraflar sıralandı. Deriden çalışma odasını  hatırladım ve bir parfüm esintisi yakalar gibi oldum.</p>

<p>“Lanet olasıca o adam!” diye hırladım.</p>

<p>“Kim? ”</p>

<p>”Lanet olsun o adama! Gavriil Stepanoviç!”</p>

<p>“Hızla yükselen kartal!” diye açıkladı Bombardov, alev alev tutuşan gözleri parıldıyordu.</p>

<p>“Çok sessiz ve her zaman da ruhlardan konuşuyor!”</p>

<p>“Yanlış bir kanı, kudurmuş deli saçması, zavallı bir gözlem!” diye haykırdı Bombardov. Gözleri alev  alev yandı, sigarası alev alev yandı, sigara dumanı  buram buram burun deliklerinden çıktı. “O bir kartal, bir akbaba. Bir tepenin üzerinde oturuyor ve her  taraftan kırk kilometre uzaklığı görebiliyor. Küçük  bir nokta görünce yükseklere uçuyor ve aniden bir  taş gibi düşüyor! Acınacak bir çığlık, bir soluma... ve  bir de bakmışsınız yeniden göklere yükselmiş, avını  sıkıca yakalamış!”</p>

<p>“Sen bir şairsin, lanet olsun sana!” diye soluksuz kaldım.</p>

<p>“Ve sen,” diye fısıldadı ince bir gülümsemeyle, “sinirli bir adamsın! Ah, Sergey Leontiyeviç, her şey  senin için bundan sonra daha zor olacak...”</p>

<p>Sözleri yüreğimi sızlattı. Sinirli bir adam olduğumu hiç düşünmemiştim, ama onu nasıl aşağıladığıma dair Likospastov’un sözlerini hatırladım...</p>

<p>“Öyleyse,” dedim esneyerek, “bu benim oyunumun oynanmayacağı anlamına mı geliyor? Bu her şey bitti mi demek?”</p>

<p>Bombardov sertçe baktı ve sesinde onun için alışılmadık olan bir sıcaklık vardı:</p>

<p>“Kendini en kötüsüne katlanmaya hazırla. Seni aldatmaya çalışmayacağım. Bir mucize olmadıkça...”</p>

<p>Pencerenin dışında ağır, puslu sonbahar şafağı yaklaşmaktaydı. Tiksindirici yemek artıklarına ve  çay tabaklarında yığılmış sigara izmaritlerine rağmen, bütün bu çirkinliğin ortasında, apaçık bir duygu kabarmasıyla, altın at hakkında hararetli bir söyleve başladım.</p>

<p>Dinleyicime altın atın yelesindeki kıvılcımların pırıltısını, soğuk nefesini ve sahnenin kendine özgü  kokusunu, salonda dolaşan kahkaha gürültülerini  nakletmeye yeltendim... Ama en önemli şey bu değildi. Bombardov’u, atı görür görmez sahneyi ve hatta  onun en küçük gizemini bile anladığıma ikna etmeye  çabalarken aşırı tutkuyla çay tabağını elimde parçaladım. Uzun, çok uzun zamandır, belki de çocukluğumdan bu yana, ya da hatta doğmadan önce, bunu  düşlüyordum, belli belirsiz bunu arzuluyordum. Ve  şimdi varmıştım!</p>

<p>“Ben yeni insanım,” diye bağırdım. “Ben yeni insanım! Ben kaçınılmaz olanım! Ve işte geldim!”</p>

<p>Ve sonra yanan beynimde bazı çarklar dönmeye başladı ve aniden patlayan Ludmila Silvestrovna,  uluyarak ve dantel mendilini sallayarak dışarıya çıktı.</p>

<p>“O rol yapamaz!” diye böğürdüm öfkeyle.</p>

<p>“Ah, hadi bırak şimdi! Bunu söyleyemezsin...”</p>

<p>“Benimle zıtlaşmanı istemiyorum senden,” dedim sertçe. “Her şeye alışarak büyümüşsün, ama ben yeni insanım, bakışlarım keskin ve taze! Onun  ciğerini okuyabiliyorum...”</p>

<p>“Ah, hadi şimdi!”</p>

<p>“Ve hiçbir kuram işe yaramaz. Ama küçük ve kalkık burunlu şu küçük adam, hani bir küçük burjuvayı oynayan adam, beyaz elleri ve boğuk bir sesi var, ama herhangi bir kurama ihtiyacı yok ve şu siyah  eldivenli katili oynayan... onun da kurama ihtiyacı  yok!”</p>

<p>“Argunin...” dediğini duydum boşlukta yankılanan bir sesin duman perdesinin ardından.</p>

<p>“Kuram muram yok,” diye ciyakladım, tamamen kendi cüretime esir düşmüştüm, hatta dişlerimi gıcırdatıyordum, daha sonra beklenmedik bir anda  ceketimde büyük bir yağ lekesi fark ettim, bir parça  soğan yapışmıştı oraya. Çevreme şaşkınlıkla baktım.  Geceden geriye hiçbir iz kalmamıştı. Bombardov  lambayı söndürmüştü ve alacakaranlığın mavi ışığında eşyaların bütün çirkinliği ortaya çıkmıştı.</p>

<p>Gece tüketilmiş, gece uçup gitmişti.</p>
</body>
</html>