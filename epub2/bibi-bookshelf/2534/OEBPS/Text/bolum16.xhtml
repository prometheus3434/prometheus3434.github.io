<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3>  BÖLÜM 16  </h3>

<h4><i>Başarılı Bir Evlilik  </i></h4>

<p>Haziran mayıstan da sıcaktı.</p>

<p>Bunu hatırlıyorum, ama şaşırtıcı bir şekilde her şey hafızamda bulanık. Ne var ki, bazı parçalar korunmuş. Örneğin, tiyatronun girişindeki Drykin’i  hatırlıyorum; Drykin mavi kaftanı içinde arabacı  koltuğundaydı ve motorcular şaşkın yüzleriyle arabasının yanından geçiyorlardı.</p>

<p>Ondan sonra aktörlerin oturduğu, düzensiz olarak dizilmiş sandalyelerin bulunduğu büyük salonu hatırlıyorum. Masada İvan Vasiliyeviç, Foma Strizh  ve ben oturuyorduk.</p>

<p>Bu dönem boyunca İvan Vasiliyeviç’i daha iyi tanımış olmalıydım ve onunla geçen her anın gergin olduğunu hatırlıyorum. Bunun sebebi, benim İvan Vasiliyeviç üzerinde iyi bir izlenim bırakmak için  elimden gelen her gayreti göstermemdi ve bu başıma  bir sürü dert açtı.</p>

<p>Her iki günde bir gri takim elbisemi ütülemesi için Dusya’ya veriyordum ve hemen her seferinde on  ruble ödüyordum ona.</p>

<p>Ara bir sokakta kartondan yapılmışa benzeyen küçük bir dükkân buldum ve orada parmaklarında  iki pırlanta yüzük bulunan gürbüz görünümlü bir  adamdan yirmi kolalanmış yakalık satın aldım ve tiyatroya her gidişimde yenisini taktım. Ayrıca, bir sokaktan değil ama bir devlet mağazasından dördü beyaz, biri leylak rengi çizgili ve biri mavi kareli desenli  altı gömlek, bunun yanı sıra sekiz adet değişik renklerde kravat; hava nasıl olursa olsun şapka takmayan ve şehrin merkezinde bir tezgâhın yanında oturan bir adamdan iki kavanoz açık kahverengi çizme  boyası satın aldım ve sabahleyin kahverengi ayakkabılarımı onunla temizledim. Bunun için Dusya’dan  bir fırça ödünç aldım ve daha sonra sabahlığımın  kenarıyla ayakkabılarımı cilaladım.</p>

<p>Bu akıl almaz, muazzam masraflar benim yalnızca iki gece içinde “Pire” adlı bir kısa hikâye yazmama yol açtı ve provalarla meşgul olmadığım zamanlarda, bu hikâyeyi cebime koyup satmak için haftalık dergilerin ve gazetelerin ofislerine taşındım.   <i>Nakliyat  </i> gazetesiyle başladım işe, hikâyeyi sevdiler ama  nehirlerle ya da buharlı gemilerle hiçbir ilgisi olmadığı gibi tamamen makul nedenlerle yayımlamayı  reddettiler. Bu editoryal ofisleri nasıl ziyaret ettiğim ve beni nasıl reddettiklerinin hikâyesi oldukça  uzun ve sıkıcı bir hikâyedir. Tek hatırladığım, gittiğim her yerde her nedense düşmanca karşılanmamdır. Monokl takmış tombul bir adamı hatırlıyorum;  hikâyemi kararlılıkla reddetmekle kalmayıp bana  ders gibi bir şey de vermeye kalkıştı.</p>

<p>“Hikâyenizdeki ışıltıyı görebiliyorum,” dedi tombul adam, bana tiksintiyle baktığını gördüm.</p>

<p>Meseleleri doğru ele almam gerek. Tombul adam yanılıyordu. Hikâyede ışıltı mışıltı yoktu, ama (bunu  şimdi söyleyebiliyorum) bu hikâyenin sıkıcı ve beceriksizce yazılmış bir hikâye olduğu ve yazarını tamamen ele verdiği kabul edilmeli; bu yazar kesinlikle  hikâye yazamazdı, onun için gerekli yetenekten yoksundu.</p>

<p>Bununla birlikte bir mucize oldu. Hikâyeyi cebimde taşıyarak ve Varvarka Caddesi’ni, Vozdvizenka Caddesini, Temiz Göller Bulvarı’nı, Strastni Bulvarı’nı ve hatta Pliuişhika Caddesi’ni ziyaret ederek geçirdiğim üç haftadan sonra beklenmedik bir  şekilde hikâyemi Myasnitskaya Caddesi’ndeki Zlatoustinski Geçidi’nde, yanılmıyorsam, beşinci katta,  yanağında büyük bir doğum lekesi olan bir adama  sattım.</p>

<p>Parayı almış ve cebimdeki dehşet verici gediği tıkamış olarak tiyatroya döndüm, tıpkı bir morfin  bağımlısının morfinsiz yapamadığı gibi ben de artık  tiyatro olmadan yaşayamıyordum.</p>

<p>Şunu kabul etmeliyim ki, bütün çabalarım boşunaydı ve benim tüm dehşetime karşın arzuladığım etkinin tam tersini üretiyordu. Tek kelimeyle, her  geçen gün İvan Vasiliyeviç beni giderek daha az seviyordu.</p>

<p>Bütün beklentilerimi ilkbahar güneşini yansıtan kahverengi ayakkabılarıma bağladığımı düşünmek  saflık olur. Hayır! Yaptığım kurnazca, karmaşık bir  manevraydı ve örneğin sessiz, derin ve samimi konuşmalar yapma yöntemini de içeriyordu. Bu ses  doğrudan, açık ve dürüst bakışlarla birlikte dudaklarımdaki yumuşak gülümsemeyle (dalkavukça, ama  yine de açık yürekli) birleşiyordu. En mükemmel şekilde saç ve sakal tıraşı oluyordum, elimin tersini yanağıma bastırdığım zaman en ufak bir pürüz hissedilmiyordu; ileri sürdüğüm görüşler kısa, zekice ve  şaşırtıcı ölçüde bilgi doluydu, ama beni hiçbir yere  götürmediler. İlk önceleri İvan Vasiliyeviç benimle  karşılaştığımda gülümsüyordu, daha sonra giderek  daha az gülümsemeye başladı ve en sonunda gülümsemeyi tamamen bıraktı.</p>

<p>Sonra geceleri prova yapmaya başladım. Küçük bir ayna alıyor, önüne oturuyor ve şöyle konuşmaya  başlıyordum:</p>

<p>“İvan Vasiliyeviç! Problemin ne olduğunu görüyorsunuz: benim görüşüme göre hançer kullanmak mümkün değil...”</p>

<p>Hiçbir şeyin olduğundan daha iyi olması mümkün değildi. Görgü kurallarına uygun, alçak gönüllü bir gülümseme dudaklarımda dolaştı, gözlerim aynaya doğrudan ve zekice baktı, alnım kırışık değildi,  başımdaki ayrım çizgisi siyah kafamda boydan boya  ilerleyen beyaz bir ipliğe benziyordu. Bütün bunların bir sonuç üretmemesi imkânsızdı, ama yine de her  şey kötüye, daha kötüye gidiyordu. Kilo kaybettim  ve sonunda bütün görünüşümü ihmal etmeye başladım. Hatta o kadar ileri gittim ki, aynı yakalığı üst  üste iki gün takar oldum.</p>

<p>Bir gece olan bitenleri kontrol etmeye karar verdim -aynaya bakmadan monologumu yaptım, sonra sinsi, kısık gözlerle aynaya baktım- ve dehşete kapıldım.</p>

<p>Aynadan bana doğru, alnı kırışmış, dişleri açıkta, endişeli ve gizli bir dürtüyü açığa vuran gözleriyle bir  yüz dik dik bakıyordu. Aynanın beni yanılttığını ve  aldattığını fark ederek başımı ellerimin arasına aldım ve aynayı tuttuğum gibi yere çaldım. Üçgen bir  parça fırladı. Derler ki bir ayna kırılırsa bu kötüye  delaletmiş. O zaman kendi aynasını bile bile kıran  delilere ne demeli?</p>

<p>“Seni aptal, seni aptal,” diye haykırdım, sesim boğuk olduğundan, bana bir karga, karanlığın sessizliğinde gaklamış gibi geldi - yani, aynada kendime baktığım sürece kendimi iyi hissediyordum, ama  kontrolünü yitirip de yüzüm düşüncelerim tarafından kontrol edilmeye başlar başlamaz ve ... ah, lanet  olsun!</p>

<p>Hiç kuşkum yok ki eğer anılarım bir başkasının eline geçerse okuyucuda çok da güzel bir izlenim  bırakmayacaktır. Okuyucu, kendi çıkarları doğrultusunda İvan Vasiliyeviç üzerinde iyi bir izlenim bırakmak isteyen kurnaz, iki yüzlü biriyle karşı karşıya olduğuna inanacaktır.</p>

<p>Ama yargılamak için o kadar acele etmeyin. Size şimdi bu kişisel çıkarın nedenini anlatacağım. İvan  Vasiliyeviç, Bahtin’in (Behteyev) kendisini vurduğu, ayın parıldadığı ve birilerinin akerdeon çaldığı  o sahneyi oyundan çıkarmak için inatla ve ısrarla  uğraşıyordu. Ama ben bu durumda oyunun oyun olmaktan çıkacağını biliyordum ve bunu görmüştüm  de. Oyun bu sahneyle birlikte var olmalıydı, çünkü ben doğru olanın bu olduğunu biliyordum. İvan  Vasiliyeviç’e yaptığım açıklamalar çok açık olmuştu  her zaman. Ve elbette ki bunlara gerek bile yoktu.  Onu inceledim, tanışmamızın daha ilk günlerinde  onu anladım ve İvan Vasiliyeviç’e karşı herhangi bir  mücadelenin imkânsız olduğunu gördüm. Bana yalnızca tek bir yaklaşım açısı kalmıştı: Beni dinlemesini sağlamak. Doğal olarak, bunun olabilmesi için  önünde anlaşabileceği bir insan olduğunu görmesi  gerekiyordu. Aynayla birlikte oturuyor olmamın sebebi buydu. Silah sesinin oyunda kalmasına çalışıyordum, insanların, ay ışığında karın üzerinde kan  oluk oluk akarken köprünün üstünde akerdeonun  korkunç şarkısını duymalarını istiyordum. İnsanların benim siyah kar’ımı görmelerini istiyordum. Bütün istediğim buydu.</p>

<p>Ve sonra karga yeniden gakladı.</p>

<p>“Seni aptal! En önemli şeyi anlamaktan bu kadar mı acizsin! Sen onu sevmezken, onun seni sevmesini  nasıl sağlayabilirsin? Ne düşünüyorsun? Birini aldatabileceğini mi? Ona karşı çıkarken onun senden  hoşlanmasını sağlayabileceğini mi? Ama bu asla işe  yaramaz. Aynanın önünde ne kadar poz verdiğinin  hiç önemi yok.”</p>

<p>İvan Vasiliyeviç’i sevmiyordum. Aynı zamanda halası Nastasya İvanovna’dan da hoşlanmıyordum,  hele Ludmila Silvestrovna’dan hiç. Ve insanlar bunu  hissedebiliyorlardı!</p>

<p>Drykin’in arabası İvan Vasiliyeviç’in   <i>Siyah  Kar’ </i>ın provaları için tiyatroya geldiğini gösteriyordu.</p>

<p>Panin, her gün saat on ikide, karanlık tezgâhların arasından koşa koşa geliyordu, elinde bir çift galoşla korku içinde gülümsüyordu. Onu kare desenli bir yaygı taşıyan Avgusta Avdeevna, Avgusta  Avdeevna’yı kalın bir alıştırma kitabı ve küçük bir  dantel mendil taşıyan Ludmila Silvestrovna takip  ediyordu.</p>

<p>Tezgâhların arasında İvan Vasiliyeviç galoşlarını giyiyor ve yönetmen masasına oturuyordu. Avgusta  Avdeevna yaygıyı İvan Vasiliyeviç’in omuzlarına atıyor ve sahnede provalar başlıyordu.</p>

<p>Prova sırasında yönetmen masasından çok uzakta bulunmayan Ludmila Silvestrovna, alıştırma kitabına bazı notlar alıyor ve ara sıra hayranlık çığlıkları atıyordu - alçak bir sesle.</p>

<p>Açıklamalar için zaman gelmişti. Aptalca bir tavırla gizlemeye yeltendiğim hoşnutsuzluğumun  nedeni yaygı, galoşlar, ya da hatta Ludmila Silvestrovna değildi, ama elli beş yıldır oyun yöneten İvan  Vasiliyeviç’in bir aktörün rolüne nasıl hazırlanması  gerektiği hakkında genel olarak çok parlak bulunan  ünlü bir kuram keşfetmiş olmasıydı.<a id="dn53" href="../Text/dipnot.xhtml#dns53"><sup>[53]</sup></a>

</p>
<p>Kuramın gerçekten parlak olduğundan bir an bile kuşku duymadım, ama kuramın pratikte uygulanışı beni umutsuzluğa sürüklüyordu.</p>

<p>Başımı ortaya koyarım ki, burdaki provalara herhangi bir yerden yeni bir adam getirmiş olsaydım, burada gördüklerinden düpedüz hayrete düşerdi.</p>

<p>Oyunumda Patrikeyev, duygularına karşılık vermeyen bir kadına âşık, küçük bir hükümet memuru rolünü oynuyordu.</p>

<p>Bu bölüm komik bir bölümdü ve Patrikeyev bu bölümü sıradışı bir mizah duygusuyla, her geçen gün  çok daha iyi oynuyordu. O kadar iyi oynuyordu ki,  onun Patrikeyev değil, benim yarattığım memurun  ta kendisi olduğunu hissetmeye başlamıştım. Sanki  Patrikeyev bu birokrattan daha önce vardı ve ben bir  mucize kabilinden onu keşfetmiştim.</p>

<p>Drykin’in arabası tiyatronun dışında göründüğü ve İvan Vasiliyeviç’in yaygısına sarındığı an çalışma  başlıyordu ve Patrikeyev’le başlıyordu.</p>

<p>“Pekâla, başlayalım,” dedi İvan Vasiliyeviç.</p>

<p>Koltukların üzerine çok saygılı bir sessizlik çöktü ve endişeli Patrikeyev (endişesi gözlerinin ağlamaklı oluşundan anlaşılıyordu) kadına aşkını ilan ettiği  sahneyi oynadı.</p>

<p>“Pekâlâ,” dedi İvan Vasiliyeviç, gözleri parlıyordu, “hiç de iyi olmadı.”</p>

<p>Ruhumun derinliklerinde bir yerde soluğum kesildi ve midemde bir şeyin çatırdadığı hissettim. Bu sahnenin Patrikeyev’in oynamış olduğundan nasıl  daha iyi oynanabileceğini en ufak bir şekilde dahi  hayal edemiyordum. “Eğer bunu başarabiliyorsa,”  diye düşündüm, saygıyla İvan Vasiliyeviç’e bakarak,  “o zaman gerçekten bir dahi diyeceğim ona.”</p>

<p>“Hiç de iyi olmadı,” diye tekrarladı İvan Vasiliyeviç. “O neydi öyle? Ucuz numaralar ve katıksız sahtelik. Adam bu kadın için ne hissediyor?”</p>

<p>“Kadını seviyor, İvan Vasiliyeviç! Ah, hem de nasıl seviyor!” diye haykırdı bütün sahneyi takip etmiş olan Foma Strizh.</p>

<p>“Pekâlâ,” diye karşılık verdi İvan Vasiliyeviç, tekrar Patrikeyev’e dönerek. “Aşkın ne kadar ateşli bir şey olduğunu daha önce hiç düşündün mü?”</p>

<p>Buna cevap olarak Patrikeyev sahnede bir şeyler geveledi, fakat ne dediğini anlamak imkânsızdı..</p>

<p>“Ateşli aşk,” diye devam etti İvan Vasiliyeviç, “bir adamın sevdiği için her şeyi yapmaya hazır olmasıdır,” ve emretti: “Bana bir bisiklet getirin!”</p>

<p>Strizh, İvan Vasiliyeviç’in emriyle kendinden geçmişti ve heyecanla bağırdı:</p>

<p>“Hey, dekorcular! Bir bisiklet getirin!”</p>

<p>Bir dekorcu, boyası dökülen bir bisikleti sahneye çıkardı. Patrikeyev bisiklete ağlamaklı gözlerle baktı.</p>

<p>“Âşık bir adam sevdiği için her şeyi yapar,” diye belirtti yüksek sesle İvan Vasiliyeviç, “yer, içer, yürür, sürer...”</p>

<p>Nefesim kesilerek Ludmila Silvestrovna’nın muşambayla tüttürülmüş alıştırma kitabına merakla bir göz attım ve çocuksu bir el yazısıyla şunları yazdığını  gördüm: “Âşık adam sevdiği için her şeyi yapar...”</p>

<p>“... lütfen benim için bir iyilik yapın da sevdiğiniz kız için bisiklete binin,” diye emretti İvan Vasiliyeviç ve bir nane pastilini ağzına attı.</p>

<p>Gözlerim adeta sahneye yapışıp kalmıştı. Patrikeyev güç bela bisiklete tırmandı, sevdiği kız rolünü oynayan aktris bir koltuğa oturmuş, verniklenmiş bir  el çantasını karnına bastırıyordu. Patrikeyev pedalları çevirdi ve bisikleti koltuğun etrafında kararsızca  sürmeye başladı, bir taraftan içine düşmekten korktuğu süflör kutusuna, bir taraftan da kadın oyuncuya  bakıyordu. Salondaki insanlar kıkırdamaya başladı.</p>

<p>“Yanlış,” dedi İvan Vasiliyeviç, Patrikeyev durduğunda. “Neden dekorcuya bakıyordun? Onun için mi bisiklet sürüyorsun?”</p>

<p>Patrikeyev yeniden başladı, bu kez her iki gözüyle de aktrise baktı, dönmeyi beceremedi ve dosdoğru kulise doğru sürdü.</p>

<p>Bisikleti gidonlarından tütarak geri döndüğünde, İvan Vasiliyeviç bü sürüşün de yanlış oldüğünü açıkladı ve Patrikeyev üçüncü defa, bü kez başı aktrise dönük olarak, sürmeye başladı.</p>

<p>“Korkunç!” dedi İvan Vasiliyeviç sert bir sitemle. “Kasların gergin, kendine güvenmiyorsun. Bırak kasların gevşesin. Başın doğal değil, başın inanılır  gibi değil.”</p>

<p>Patrikeyev başı öne eğik, kaşlarının altından bakınarak sürdü.</p>

<p>“Boş bir sürüş, boş sürüyorsun, sevdiğinle dolu değil.”</p>

<p>Patrikeyev yeniden sürmeye başladı. Bir eli kalçasında, sevdiğine bakarak bir kez daha sürdü. Gidonları bir eliyle hızla döndürürken, sertçe döndü ve dosdoğru aktrisin üzerine doğru sürmeye başladı;  kirli tekerleğiyle kadının gömleğini kirletti ve kadının korkuyla çığlık atmasına sebep oldu. Ludmila  Silvestrovna da bir çığlık attı. Aktrisin yaralanıp yaralanmadığını, herhangi bir tıbbi müdahaleye gerek  olup olmadığına baktı ve korkacak bir şey olmadığını tespit ettikten sonra İvan Vasiliyeviç Patrikeyev’e  bir kez daha bisiklete binmesini söyledi. İvan  Vasiliyeviç’in aklına nihayet yorulup yorulmadığını  sormak gelene kadar, aktör birçok kez bisiklete bindi. Patrikeyev yorulmadığı cevabını verdi, ama İvan  Vasiliyeviç yorulmuş olduğunu görebildiğini söyleyerek Patrikeyev’i kendi halinde bıraktı.</p>

<p>Patrikeyev’in yerini bir grup misafir aldı. Sigara içmek için büfeye gittim ve geri döndüğümde aktrisin el çantasının yerde olduğunu gördüm, kadın  ellerini altına sıkıştırıp üzerine oturmuştu, keza üç  erkek misafir ve Hindistan’dan gelen mektupta adı  geçen kadın misafir Veşnakova da aynı şekilde ellerinin üstünde oturmaktaydılar. Hepsi de oyunun o  özel anında söylenmesi gereken cümleleri söylemeye çalışıyordu, ama herhangi bir ilerleme sağlayamıyorlardı, çünkü İvan Vasiliyeviç, her defasında,  nerede yanlış yaptığını söylemek için konuşanları  durduruyordu. Misafirlerin ve Patrikyev’in sevgilisi  olan oyunun kadın kahramanının çektiği zorluklar,  bunların her konuştuklarında ellerini altlarından çıkarmaya çalışmaları nedeniyle daha da artıyordu.</p>

<p>Şaşkınlığımı gören Strizh, aktörlerin ellerinden İvan Vasiliyeviç tarafından özellikle yoksun bırakıldığını fısıldadı, bu şekilde bütün anlamı sözcüklere  verecekler ve ellerinden yardım alamayacaklardı.</p>

<p>Provadan eve yeni ve kayda değer şeylerle dolu olarak ve şunları düşünerek döndüm:</p>

<p>“Evet, bütün bunlar çok şaşırtıcı. Şaşırtıcı çünkü bu konularda cahilim. Her sanatın kendi kanunları, gizemleri ve yöntemleri vardır. Örneğin, ağzını  tebeşirle doldurup bir fırçayla dişlerini fırçalamaya  çalışan herhangi biri, bir yabaniye komik ve tuhaf  görünebilir. Doktorluğun özelliklerini henüz bilmeyen birisi, bir doktorun hastasına doğrudan müdahale etmek yerine, önce ona bazı tuhaf şeyler uygulamasını, örneğin, analiz için kan almasını vs. tuhaf  bulabilir...”</p>

<p>Her şeyden önce, bir sonraki provada bisiklet işinin sonucunun ne olacağını, yani Patrikeyev’in “kadın için” bisiklet sürüp süremeyeceğini görmeyi çok arzuluyordum.</p>

<p>Ne var ki, ertesi gün kimse bisikletten söz etmedi ve ben, bir o kadar başka şaşırtıcı şeyler de gördüm.  Bu kez Patrikeyev sevdiğine bir buket çiçek verecekti. Buna saat on ikide başladık ve saat dörde kadar  devam ettik.</p>

<p>Patrikeyev buket sunacak tek kişi değildi, herkes bu işi sırayla yapacaktı: Bir generali oynayan Elagin  ve hatta haydutlar çetesi lideri rolünü oynayan Adalbert. Bu da beni ziyadesiyle şaşırttı, ama bir kere  daha Foma, İvan Vasiliyeviç’in, her zaman olduğu  gibi, herkese bazı sahne tekniklerini öğreterek bilgece davrandığını açıklayarak beni temin etti. Hatta  İvan Vasiliyeviç, hanımefendilere nasıl buket verilmesi gerektiği ve çeşitli insanların buketi nasıl sundukları hakkında ilginç ve öğretici hikâyelerle dersini  süsledi. Bu işi en iyi yapan insanların daha önceden  sözünü ettiğimiz Komarovski-Billancourt (Ludmila  Silvestrovna, provanın akışını bozarak haykırdı: “Ah  evet, evet, İvan Vasiliyeviç, bunu unutamıyorum!”)  ve İvan Vasiliyeviç’in 1889’da Milano’da tanımış olduğu bir İtalyan bariton olduğunu öğrendim.</p>

<p>Baritonla tanışmamış olduğum için, sadece şunu söyleyebilirim ki, bir buketi herkesten daha iyi sunabilecek tek insan İvan Vasiliyeviç idi. Göklere çıkarıldı, sahneye çıktı ve bu hoş karşılanan hediyenin  nasıl verilmesi gerektiğini yaklaşık on üç kez gösterdi. Gerçekte İvan Vasiliyeviç’in çok kayda değer  ve kesinlikle parlak bir aktör olduğuna ikna olmaya  başlamıştım.</p>

<p>Ertesi gün provaya geç kalmıştım ve oraya vardığımda Olga Sergeyevna (kadın kahramanı oynayan aktris), Veşnyakova (bir misafir), Elagin, Vladçinski, Adalbert ve tanımadığım birkaç kişiyi daha sahnede sandalyelerde yan yana otururken buldum. İvan Vasiliyeviç’in “bir, iki, üç” komutu üzerine ceplerinden hayali cüzdanlarını çıkarıyorlar, içindeki hayali  paraları sayıyorlar ve cüzdanları yeniden ceplerine  koyuyorlardı.</p>

<p>Bu alıştırma sona erdiğinde (bunun sebebi sanırım Patrikeyev’in parasını saydığı sahneydi) başka bir alıştırma başladı. Bütün insan kalabalığı Andrey  Andreyeviç tarafından sahneye çağrıldı, sahnede  sandalyelere oturup hayali masalarda hayali kâğıt  parçalarına hayali kalemlerle yazmaya başladılar  (bir kere daha Patrikeyev!). Bu alıştırmayı yapmaktan maksat, yazılanın bir aşk mektubu olduğunu seyirciye aktarabilmekti.</p>

<p>Bu alıştırma bir yanlış anlama nedeniyle özellikle dikkat çekmişti, mektup yazanların arasına yanlışlıkla dekorculardan biri karışmıştı.</p>

<p>Sahneye çıkmış ve o yılın karakterleri arasına katılmış olan yeni insanları pek tanımayanları İvan  Vasiliyeviç cesaretlendiriyordu. Bunların arasında  sahnenin kenarında hayali mektubu yazarak oyalanan genç, kıvırcık saçlı bir dekorcu da vardı.</p>

<p>“Peki ya sen?” diye bağırdı ona İvan Vasiliyeviç. “Sana ayrı bir davetiye mi göndermeliyim?”</p>

<p>Dekorcu sandalyesine oturup havaya yazmaya koyuldu ve parmaklarını herkes gibi tükürükledi.  Benim düşünceme göre bu işi diğerlerinden daha  kötü yapmıyordu, ama şaşırmış gibi gülümsedi ve  yüzü kızardı.</p>

<p>Bu hareketi İvan Vasilyeviç’in bağırmasına neden oldu:</p>

<p>“Şu kenardaki neşeli adam da kim? Adı ne? Belki de sirke katılmak istiyordur? Bu ne saçmalık böyle?”</p>

<p>“O dekorcu, İvan Vasiliyeviç. Dekorcu!” diye inildedi Foma, İvan Vasiliyeviç sustu ve dekorcunun sessizce uzaklaşmasına izin verildi.</p>

<p>Ve günler bitmek bilmeyen işlerle geçip gitti. Pek çok şey gördüm. Ludmila Silvestrovna’nın (oyunda  rol almıyordu) önderlik ettiği bir aktör kalabalığının  sahnede bağırarak sağa sola koştuğunu ve yüzlerini  hayali pencerelere bastırdığını gördüm.</p>

<p>Mesele şuydu: Buketli ve mektuplu sahne, kadın kahramanımın uzakta bir ateş parıltısı gördüğü zaman pencereye koştuğu bölümü de içeriyordu.</p>

<p>Bu daha büyük bir alıştırma için bahane oldu. Çalışmalar akıl almaz derecede genişledi ve açıkça  söylemem gerek ki, bu da beni oldukça iç karartıcı  bir durumun içine soktu.</p>

<p>Oyun metninin provalarda hiçbir rol oynamadığı, herkesin kendi metnini oynayarak oyundaki karakterleri yaratabileceği kuramını keşfetmiş olan  İvan Vasiliyeviç, herkesten bu ateş parıltısı sahnesini denemelerini istedi.</p>

<p>Sonuç olarak, pencereye doğru koşan herkes her ne bağırması gerektiğini düşünüyorsa onu bağırdı.</p>

<p>“Ah, tanrım! Tanrım!” diye çığlık attı çoğu.</p>

<p>“Ateş nerede? Neler oluyor?” diye haykırdı Adalbert.</p>

<p>Erkek ve kadın seslerinin şöyle bağırdığını duydum:</p>

<p>“Kurtarın kendinizi! Su nerede? Eliseyev’in Dükkânı<a id="dn54" href="../Text/dipnot.xhtml#dns54"><sup>[54]</sup></a> yanıyor! (Bunun ne için olduğunu ancak Tanrı bilir!) Bizi kurtarın! Çocukları kurtarın! İtfaiyeyi çağırın! İşimiz bitik!”</p>

<p>Bütün bu gürültü şamatanın üzerinde bütünüyle saçma sapan şeyler bağırmakta olan Ludmila Silvestrovna’nın sesi duyuluyordu:</p>

<p>“Ah aman Tanrım! Ah, her şeye gücü yeten Tanrım! Bavullarıma ne olacak? Ve pırlantalarım, benim pırlantalarım!”</p>

<p>Ludmila Silvestrovna’yı bir fırtına bulutu kadar kara bir bakışla ellerini sıkıp burarken ve kadın başkahramanımın neler söyleyebileceğini düşünürken  seyrettim:</p>

<p>“Bak... bir ateş...” Bunları şahane söyledi. Beklemek hiç umurumda değildi, ta ki Ludmila  Silvestrovna’nın oyunda bir rolü olmadığı halde bu  ateş parıltısını deneyimlemesini öğreninceye kadar.  Oyunla uzaktan yakından ilgisi olmayan bavullarla  ilgili çığlıkları o kadar sinirime dokunmuştu ki, yüzüm seğirmeye başladı.</p>

<p>İvan Vasiliyeviç’le yapılan alıştırmaların üçüncü haftasının sonunda üç nedenden dolayı umutsuzluğa kapıldım. Birincisi, beni dehşete düşüren aritmetik bir hesaplama yapmıştım. Provaların üçüncü  haftasındaydık ve hâlâ aynı sahneyi prova ediyorduk. Oyunda yedi sahne vardı. Bu yüzden eğer her  sahne için üç hafta...</p>

<p>“Ah, Tanrım!” diye fısıldadım uyuyamıyor, evde divanımda sağa sola dönüyorken, “üç kere yedi yirmi bir hafta eder ya da beş... evet beş ... ve hatta altı  ay eder! Oyunum ne zaman seyircinin karşısına çıkacak? Bir hafta içinde ölü sezon başlıyor ve eylüle  kadar prova olmayacak! Eylül, ekim, kasım...”</p>

<p>Gece, şafak vaktine doğru hızla ilerledi. Pencere açıktı ama havada serinlik yoktu. Provalara başımdaki migren ağrısıyla gittim, sarardım ve bitkinleştim.  Umutsuzluğumun ikinci nedeni çok daha ciddiydi.  Sırrımı bu deftere yazabilirim: İvan Vasiliyeviç’in  kuramından kuşku duymaya başlamıştım. Evet!  Söylemesi çok korkunç, ama bu gerçek.</p>

<p>Uğursuz kuşkular daha ilk haftanın sonunda kalbimi öğütmeye başlamıştı. İkinci haftanın sonunda bu kuramın benim oyunuma uygulanamayacağını  artık biliyordum. Patrikeyev buket sunmayı, mektubunu yazmayı ve ilanı aşk etmeyi daha iyi yapar  hale gelmiş değildi. Ah hayır! Bir de bunları zoraki  ve yavan bir şekilde yapıyordu. Hiç de komik değildi  artık. Ve hepsinden önemlisi bir de soğuk algınlığı  vardı.</p>

<p>Kederli bir şekilde Bombardov’u bu son gelişme hakkında bilgilendirirken o gülüp şöyle dedi:</p>

<p>“Soğuk algınlığı yakında geçecektir. Kendisini daha iyi hissediyor, dün ve bugün kulüpte bilardo  oynadı. Bu sahnenin provasını bitirdiğinizde onun  da soğuk algınlığı geçecektir. Sadece bekle: Diğerleri  de soğuk alacak. Ve hepsinden önce de sanırım Elagin.”</p>

<p>“Ah, lanet olsun!” diye haykırdım, anlamaya başlayarak.</p>

<p>Bombardov’un kehaneti bu durumda da doğru çıktı. Bir gün sonra Elagin provalardan yok oldu ve  Andrey Andreyeviç birkaç dakika içinde onun hakkında bilgi verdi: “Provadan ayrıldı. Soğuk algınlığı.”  Aynı talihsizlik Adalbert’in de başına geldi. Dakikalar içinde aynı bilgi. Adalbert’ten sonra sıra Veşnyakova’daydı. Hesaplamama soğuk algınlıklarından  kaynaklanan bir ay daha ekledim. Ama Adalbert ya  da Patrikeyev’i suçlamadım. Her şeyden önce neden  üçüncü sahnedeki ve daha sonra beşinci sahnedeki  haydutluk işi için gerekli olduğu halde haydutların  lideri dördüncü sahnede olmayan bir ateşe bağırarak zamanını harcıyordu?</p>

<p>Bu arada Patrikyev birasını yudumladı ve Amerikan bilardosundaki sayı işaretleyicisi ile oynadı. Adalbert Krasnaya, Presnya bölgesindeki kulüpte  Schiller’in   <i>Haydutlar </i> oyununun provasını yaptı.</p>

<p>Evet, çok açıktı, bu sistem benim oyunuma uygulanamıyordu, hatta zararlıydı. Dördüncü sahnede iki karakter arasındaki kavga şu cümleyle bitiyordu:  “Seni düelloya davet ediyorum!”</p>

<p>O gece bu lanetli cümleyi üç kere yazdığım için ellerimi defalarca koparmak istedim.</p>

<p>Bu cümle söylendiği anda İvan Vasiliyeviç aniden canlandı ve kılıçların getirilmesini emretti. Solgunlaştım. Uzun bir süre Vladçinski ile Blagosvetlov’un  kılıç kılıca birbirlerine girmelerini seyrettim,  Vladçinski’nin Blagosvetlov’un gözünü çıkaracağı  düşüncesiyle titriyordum.</p>

<p>Bu arada İvan Vasiliyeviç, Kamarovski-Billancourt’un Moskova belediye başkanının oğluyla yaptığı kılıç düellosunu anlatıyordu.</p>

<p>En önemlisi, ne var ki, lanet olası belediye başkanının oğlu değildi, ama İvan Vasiliyeviç’in çok daha fazla ısrar ederek oyunuma bir kılıç düellosu sahnesi  eklemem gerektiğini söylemesiydi.</p>

<p>Sanki bir eşek şakasıymış gibi bir tepki verdim buna, ve siz vefasız ve kalleş Strizh, bana bir hafta  içinde düello sahnesinin “müsveddesi”nin hazırlanması gerektiğini söylediğiniz zamanki hislerimi tahmin edebilirsiniz. O anda tartışmaya başladım, ama  Strizh nuh dedi peygamber demedi. Sonunda yönetmenin defterinde şöyle bir not gördüğümde çılgına  döndüm: “Burada düello olacak.”</p>

<p>Strizh’le de ilişkilerim bozuldu.</p>

<p>Geceleyin keder ve aşağılanmışlık duygusu içinde yatağımda döndüm durdum.</p>

<p>“Eğer Ostrovski olsaydı böyle bir düello sahnesi yazmazdı,” diye sızlandım, “ve Ludmilla Silvestrovna’nın bavulları için bağırmasına da izin vermezdi!”  </p>

<p>  İçimdeki oyun yazan, Ostrovski’nin küçük kıskançlıklarından dolayı işkence çekmişti. Ama bütün bunlar, deyim yerindeyse, benim oyunumun özel  durumuyla bağlantılıydı. Ve bundan daha da önemli bir şey vardı... Bağımsız Tiyatro’ya olan aşkımdan  tükenmiş bir halde, tıpkı mantarın ucuna iğnelenmiş bir böcek gibi, ona yapışmış olarak akşamları  oradaki gösterilere katılıyordum. Ve sonra şüphelerim tam olarak kesinlik kazandı. Basit bir mantık yürüttüm: Eğer İvan Vasilyeviç’in kuramı kusursuzsa  ve bu kuram sayesinde bir aktör yeniden doğma ile  ödüllendiriliyorsa, o zaman her gösteride her aktörün seyircide tam bir yanılsama yaratması en doğal  şey olmalıdır. Ve öyle bir oyunculuk sergilemelidir  ki, izleyici olup bitenin sahnede geçtiğini unutabilsin...  </p>

<p>(1936-37)</p>
</body>
</html>