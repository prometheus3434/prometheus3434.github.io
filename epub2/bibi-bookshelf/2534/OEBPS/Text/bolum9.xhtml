<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3>  BÖLÜM 9  </h3>

<h4><i>Başladı</i>  </h4>

<p>Başımı kaldırınca hemen üzerimde ışıkla dolu buzlu camdan bir küre gördüm. Bir kenarda, cam bir  dolapta devasa boyutlarda gümüş bir çelenkteki şeritlerde şöyle yazıyordu: “Sevgili Bağımsız Tiyatro’ya  Moskovalı avukatlardan...” (bir kelime bükülüp altta  kalmıştı); önümde yüz ifadeleri durmadan değişen  aktörlerin gülen yüzlerini görüyordum.</p>

<p>Sessizliği çok uzaklardan duyabiliyordum. Ara sıra kederli sesler koro halinde yükseliyordu, sonra hamamdakine benzer bir şamata geliyordu. Ben  oyunumu okurken orada bir gösteri sürüyordu.</p>

<p>Alnımı sürekli bir mendille siliyordum ve önümde suratı tıraşlı, gür saçlı, tıknaz, bodur bir adam görüyordum. Gözlerini dikmiş, sanki bir şeyi ölçüp  tartıyormuş gibi, kapı aralığından bana bakıyordu.</p>

<p>O hatırladığım tek şeydi, onun dışındaki her şey seğiriyor, parıldıyor ve kayıyordu - sadece o çelenk değişmeden kalmıştı. Üzerindeki yazı şöyleydi:  bundan böyle Deneme Sahnesi’nde değil, artık Ana  Sahne’de.</p>

<p>O gece oradan ayrılırken başımı çevirip nerede olduğuma baktım. Tiyatronun yanında bir soğuk  mezeci ve onun karşısında da “Kasık Bağı ve Korse”  dükkânı vardı, şehrin merkezindeydim, ayrıca orada bir de kaplumbağayı andıran, puslu, küp şeklinde  pencereleri olan silik bir bina vardı.</p>

<p>Ertesi gün bu binanın içi bana kendisini sonbahar alacakaranlığında gösterdi. Etrafında oditoryumun iç duvarları olduğunu sandığım duvarlarla çevrili, yerde askeri parka kumaşından yumuşak bir halı üzerinde yürüdüğümü hatırlıyorum, bir sürü insan  aceleyle yanımdan geçiyordu. Anlaşılan sezon başlıyordu.</p>

<p>Sessiz kumaşın arasından geçtim ve ziyadesiyle nefis bir tarzda döşenmiş bir ofise vardım. Orada sinek kaydı traşlı, gözleri neşe saçan, yaşlı ama bir o  kadar sevimli bir adam vardı: Repertuvar müdürü  Anton Antonoviç Knyazheviç.</p>

<p>Knyazheviç’in masasının üzerinde parlak, mutlu bir resim asılıydı... Resimdeki sahne perdesinin kıpkırmızı püsküllerini ve perdenin arkasındaki neşeli, soluk yeşil bir bahçeyi hatırlıyorum...</p>

<p>“An, yoldaş Maksudov,” diye haykırdı Knyazheviç sokulgan, başını yana devirerek, “sizin teşrif etmenizi bekliyorduk, sizi bekliyorduk! Lütfen, lütfen, şöyle oturun, oturun!”</p>

<p>Ve ben ziyadesiyle rahat deri koltuğa oturdum.</p>

<p>“Oyununuzu duydum, evet, duydum,” dedi Knyazheviç gülümseyerek ve nedense ellerini genişçe açarak. “Harika bir oyun! Elbette, daha önce böyle bir oyun sahnelemedik, ama neden bu oyunu alıp  sahnelemeyelim ki, sahnelemeyelim ki...”</p>

<p>Knyazheviç’in gözleri, konuştukça, daha da şenleniyordu.</p>

<p>“... ve korkunç zengin olacaksınız,” diye devam etti Knyazheviç. “Arabalardan aşağı inmeyeceksiniz!  Evet, elbette, arabalardan!”</p>

<p>“Eh,” diye düşünüyordum, “düzenbaz bir adam, bu Knyazheviç... çok düzenbaz...”</p>

<p>Knyazheviç ne kadar neşeleniyorsa, kendimi o kadar huzursuz hissedişime şaşıyordum.</p>

<p>Benimle biraz daha konuştuktan sonra Knyazheviç bir zil çaldı.</p>

<p>“Şimdi sizi Gavriil Stepanoviç’e göndereceğiz, tabiri caizse, sizi ona devredeceğiz, onun ellerine! Oldukça harika bir adamdır bizim Gavriil Stepanoviç... Bir sineği bile incitemez! Bir sineği bile!”</p>

<p>Biri zile bastı. İçeri gelen yeşil sırmalı şeritli adam şu açıklamayı yaptı:</p>

<p>“Gavriil Stepanoviç henüz tiyatroya varmadı.” “Madem ki henüz gelmedi, çok geçmeden gelecektir,” diye karşılık verdi Knyazheviç eskisi kadar  şen şakrak. “Yarım saate kalmaz gelir! Ve, bu arada siz tiyatroda şöyle bir dolaşın, gözlerinize ziyafet  çekin, iyi vakit geçirin, büfeden çay ve sandviç alın,  ama sakın sandviçleri kötülemeyin, büfe müdürümüz Ermolay İvanoviç’in hislerini yaralamayın!”  Böylece tiyatroda dolaşmaya çıktım. Kumaş boyunca ağır ağır gezinmek bana fiziksel bir doyum veriyordu ve aynı zamanda her tarafı saran esrarengiz  loşluk ve sessizlikten oldukça memnundum.</p>

<p>O loşlukta biriyle tanıştım. Benimle aynı yaşta, zayıf ve uzun boylu bir adam bana yaklaşarak kendisini tanıttı:</p>

<p>“Piyotr Bombardov.”</p>

<p>Bombardov, Bağımsız Tiyatro’nun bir aktörüydü; oyunumdan haberdar olduğunu ve görüşüne göre iyi bir oyun olduğunu söyledi.</p>

<p>Bombardov ile ben her nasılsa birbirimizi görür görmez arkadaş olduk. Zekâsı ve hızlı kavrama yeteneği beni etkiledi.</p>

<p>“Fuayedeki portre galerimize bir bakmak istemez miydiniz?” diye sordu Bombardov nazikçe.</p>

<p>Önerisi için teşekkür edip dosdoğru kocaman fuayeye yöneldim. Burası da gri kumaşla döşenmişti. Pencerelerin arasındaki payandalara birkaç sıra  portre ve yaldızlı oval çerçeveler için büyütülmüş fotoğraflar asılmıştı.</p>

<p>Yağlı boya ile resmedilmiş otuz yaşlarında, gözleri vecd içinde, bukleleri arkaya taranmış, dekolte giymiş bir kadın, ilk çerçevenin içinden bize doğru  bakıyordu.</p>

<p>“Sarah Bernhardt,” diye açıkladı Bombardov.</p>

<p>Ünlü aktrisin yanındaki çerçeveye bıyıklı bir adamın fotoğrafik temsili yerleştirilmişti.</p>

<p>“Andrey Pakomoviç Sevastiyanov, tiyatronun ışıklandırma ekipmanı müdürü,” dedi Bombardov  nazikçe.</p>

<p>Sevatiyanov’un komşusunu ben kendim tanıdım, bu Moliere’di.</p>

<p>Moliere’i takip eden yerde başının bir kenarına küçük çay bardağı tabağı şeklinde bir şapka kondurmuş, göğsüne bir okla küçük bir şal iliştirmiş, küçük  dantel bir mendil tutan bir hanımefendi vardı; mendili tutan elinin serçe parmağı dışarı fırlamıştı.</p>

<p>“Ludmila Silvestrovna Pryakina, bizim tiyatroda aktris,” dedi Bombardov ve gözlerinde belli bir ışıltı  belirdi hafifçe. Ama hemen yanımda bana şaşı şaşı  bakan Bombardov başka bir şey eklemedi.</p>

<p>“Özür dilerim ama bu kim?” diye sordum şaşkınlıkla, kıvırcık saçlarında defne yaprakları bulunan bir adamın zalim yüzüne bakarak. Adam toga giyinmişti ve elinde beş telli bir lir tutuyordu.</p>

<p>“İmparator Neron.”<a id="dn20" href="../Text/dipnot.xhtml#dn20s"><sup>[20]</sup></a> dedi Bombardov, bir kere daha yüzü ışıldadı ve sonra söndü. “Neron bir şarkıcı  ve aktördü.”</p>

<p>“Ama neden?”</p>

<p>“İvan Vasilyeviç böyle buyurdu,” dedi Bombardov, yüzünün kımıltısızlığını korumaya çalışarak. “Neron bir şarkıcı ve aktördü.”</p>

<p>“Anlıyorum, anlıyorum.”</p>

<p>Neron’un yanında Griboyedov<a id="dn21" href="../Text/dipnot.xhtml#dn21s"><sup>[21]</sup></a> bulunuyordu,</p>

<p>Griboyedov’un yanında kolalı devrik yakalığıyla Shakespeare geliyordu. Shakespeare’nin hemen yanında kırk yıldır tiyatronun döner sahnesinden sorumlu  olan, daha sonra adının Plisov olduğu anlaşılan hiç  tanımadığım biri vardı.</p>

<p>Ondan sonra Givochini, Goldoni, Beaumarchais, Stasov ve Şçepkin geliyorlardı.<a id="dn22" href="../Text/dipnot.xhtml#dn22s"><sup>[22]</sup></a> Daha sonraki çerçeveden Alman mızraklı süvari askeri bana bakıyordu,  onun altında balmumu sürülmüş bir bıyık, süvari  generalinin apoletleri, kırmızı bir klapa ve fişeklik  vardı.</p>

<p>“Son Büyük General Klavdii Aleksandroviç Komarovski-Echapart de Bilancourt, Majesteleri’nin mızraklı süvari askeri alayı muhafızlarının kumandanı.” ilgimi fark eden Bombardov şunları anlattı:</p>

<p>“Tamamen sıradışı bir hikayesi vardır. Bir keresinde Peter’den<a id="dn23" href="../Text/dipnot.xhtml#dn23s"><sup>[23]</sup></a> Moskova’ya iki günlüğüne gelmiş, Testov’da<a id="dn24" href="../Text/dipnot.xhtml#dn24s"><sup>[24]</sup></a> yemek yemiş ve akşamleyin de bizim tiyatroya gelmiş. Şey, doğal olarak, en ön sıraya oturmuş ve seyretmeye başlamış... Hangi oyunun oynandığını hatırlamıyorum, ama bir ormanın tasvir edildiği bir sahne sırasında generale bir şeyler olduğuna  bizzat şahit olanlar var. Günbatımında bir orman,  kuşlar uyumadan önce şarkılar söylemeye başlamış,  sahnenin arkasında kilise çanları uzak bir köyün sakinlerini akşam duasına çağırıyor... Bakmışlar ki general patiska mendiliyle gözyaşlarını siliyor.</p>

<p>“Gösteriden sonra Aristarkh Platonoviç’in ofisine gitmiş. Yer göstericinin anlattığına göre ofiste general itaatkâr ve korku dolu bir sesle şöyle demiş:  ‘Ne yapmayalım şimdi, anlatın bana!’</p>

<p>“Şey, daha sonra, Aristarkh Platonoviç’le o kendilerini içeriye kilitlemişler...”</p>

<p>“Özür dilerim ama bu Aristarkh Platonoviç kim oluyor?” diye sordum.</p>

<p>Bombardov afallayarak yüzüme baktı, ama aniden şaşkınlığı yüzünden silip açıkladı:</p>

<p>“Tiyatromuzu iki kişi yönetiyor - İvan Vasiliyeviç ve Aristarkh Platonoviç.<a id="dn25" href="../Text/dipnot.xhtml#dn25s"><sup>[25]</sup></a> Afedersiniz, Moskovalı değil misiniz?”</p>

<p>“Hayır, değilim... Lütfen devam edin.”</p>

<p>“... kendilerini içeriye kilitlediler, ne konuştuklarını kimse bilmiyor, tek bildiğimiz o gece generalin St. Petersburg’a şöyle bir telgraf çektiği: ‘St. Petersburg. Majesteleri. Majesteleri’nin Bağımsız  Tiyatrosu’nda aktör olmam gerektiğini hissettiğimden, naçizane, emekli olmak için izninizi rica ediyorum. Komarovski-Billancourt.’”</p>

<p>Nefesim kesilerek sordum:</p>

<p>“Peki ne oldu?”</p>

<p>“Yaşanan karmaşa oldukça sevimliydi.” diye cevap verdi Bombardov. “Telgraf Üçüncü Aleksander’a sabah saat ikide verilmiş. Onu özellikle uyandırmışlar. Gece kıyafetiyle, sakalıyla ve küçük haçıyla çıkmış ve demiş ki: ‘Verin onu bana. Aechepart’ıma ne  oldu?’ Telgrafı okumuş ve birkaç dakika gık çıkarmamış, sadece suratı kıpkırmızı kesilmiş, sonra ağır  ağır soluk almaya başlamış ve şöyle demiş: ‘Bana bir  kalem verin!’ Oracıkta hemen kararını telgrafın üzerine yazmış: ‘Bir daha asla St. Petersburg’a sokmayın. Aleksander.’ Daha sonra da yatmaya gitmiş.</p>

<p>“Ve ertesi gün general üzerinde sivil giyisileriyle dosdoğru provaya gelmiş.</p>

<p>“Telgrafı verniklemişler ve Devrim’den sonra tiyatroya göndermişler. Müzemizdeki diğer ilginç şeyler arasında onu da görebilirsiniz.”</p>

<p>“Hangi rollerde oynadı?” diye sordum.</p>

<p>“Kral, general ve zengin evlerinde uşak rollerinde,” diye karşılık verdi Bombardov. “Sanırım malumatınız vardır, daha çok Ostrovski’nin<a id="dn26" href="../Text/dipnot.xhtml#dn26s"><sup>[26]</sup></a> oyunları var programımızda, mühendisler ve benzeri... Oldukça  uzun bir süre   <i>Karanlığın   Gücü</i>’nü<a id="dn27" href="../Text/dipnot.xhtml#dn27s"><sup>[27]</sup></a> oynadık... şey doğal olarak, buradaki tavırlarımız, anlarsınız ya... Generale gelince... O, çok bilgiliydi, bir hanımefendiye  mendil nasıl verilir, şarap kadehe nasıl doldurulur;  Fransızcası muhteşemdi, Fransızların konuştuğundan daha iyi... Özel tutkuları vardı: Sahne dışında  kuşlarla oynamayı çok severdi. Baharda, taşrada  turnedeyken daima ayaklı merdivende oturur ve  neşe içinde ıslık öttürürdü. Acayip bir hikâye!”  “Hayır! Ben öyle düşünmüyorum!” diye haykırdım tutkuyla. “Tiyatronuz o kadar güzel ki, generalin yerinde olsaydım, ben de tamamen aynı şekilde  davranırdım...”</p>

<p>“Karatigin, Taglioni,” diye sıraladı Bombardov beni portreden portreye gezdirirken. “Büyük Katerina, Caruso, Feofan Prokopoviç, İgor Severyanin, Battistini, Euripides<a id="dn28" href="../Text/dipnot.xhtml#dn28s"><sup>[28]</sup></a>... Bobilyova - kadın oyuncuların baş terzisi.”</p>

<p>Ama sonra yeşil sırma şeritli o adamlardan biri fuayeye hızla yürüyerek geldi ve Gavriil Stepanoviç’in  tiyatroda olduğunu fısıltıyla bildirdi. Bombardov  sözlerini yarıda kesti, sıkıca elimi sıktı ve alçak sesle  aşağıdaki esrarengiz kelimeleri söyledi:</p>

<p>“Sağlam durun...” Ve yarı karanlıkta gözden kayboldu.</p>

<p>Önüm sıra koşar adım yürüyen yeşil sırma şeritli adamın peşinden gittim, ara sıra beni parmağıyla çekiştiriyor ve cılız, zoraki bir şekilde gülümsüyordu.</p>

<p>Her on adımda bir yürüdüğümüz geniş koridorun duvarlarında yanan elektrikii panolardaki talimatlarla karşılaşıyorduk: “Sessiz olun! Prova yapılıyor!”</p>

<p>Altın kelebek gözlük takmış olan ve aynı zamanda yeşil sırma şeritleri olan bir adam, çember şeklindeki koridorun sonunda bir koltukta oturuyordu, beni görünce ayağa sıçradı ve fısıltıyla şöyle söyledi:  “Tanrı sizi korusun!” Ve sonra da tiyatronun amblemi “BT”nin altınla işlenmiş olduğu ağır perdesini  ardına kadar açtı.</p>

<p>Artık bir çadırın içindeydim. Tavanı yeşil ipekle kaplıydı ve tam ortadaki kristal bir lambadan ışık yayılıyordu. Yumuşak ipekle kaplı mobilyalar vardı. Bir başka kapı perdesi, ve onun arkasında buzlu camla perdahlanmış bir kapı daha. Kelebek gözlüklü yeni rehberim durakladı ve “Lütfen kapıyı çalın”  dercesine bir işaret çakıp ansızın ortadan yok oldu.</p>

<p>Kapıyı bir kere yavaşça tıklattım ve gümüş kartal başı şeklinde yapılmış kapı tokmağını tuttum, hava  basınçlı mekanizma tısladı ve kapı beni içeri kabul  etti. Bir kapı perdesine tosladım, perdeye dolandım,  onu bir kenara çektim...</p>

<p>Var olmaktan vazgeçeceğim, az kaldı şimdi var olmaktan vazgeçeceğim. Kafama koydum bir kere,  ama yine de korkutucu... Ölürken tiyatronun mal  varlığının müdürü Gavriil Stepanoviç’in beni kabul  ettiği ofisi elbette hatırlayacağım.</p>

<p>Odaya girdikten hemen sonra sol köşedeki büyük saat ahenkle çaldı ve bir menuet çalmaya başladı.</p>

<p>Gözlerim türlü türlü ışıkla kamaşmıştı. Yazı masası, daha doğrusu, o değil, masa değil, ama bir büro, yani, bir büro değil, ama bir sürü çekmecesi bulunan çok karmaşık bir yapı; mektupların bulunduğu  dik bölmeli bir yerden gelen yeşil ışık, oynak gümüş  bacaklı bir başka lamba ve puroları yakmak için bir  elektrikli çakmak. Gül ağacı masanın altından gelen  iğrenç kırmızı bir ışık, masanın üzerinde üç telefon.  İthal bir daktilonun bulunduğu küçük bir masadan  yükselen beyaz ışık, üzerinde dördüncü telefon ve  “BT” amblemli, kenarları altın renkli bir tutam kâğıt.  Tavandan yansıyan ışık.</p>

<p>Ofisin zemini kumaşla kaplanmış, asker parkası kumaşı değil ama, bilardo masası kumaşı ve onun  üzerinde neredeyse beş santim kalınlığında vişne kırmızısı halı. Hemen yanında yastıkların ve bir  Türk nargilesinin bulunduğu devasa bir divan. Dışarıda, Moskova’nın ortasında gün ışığı vardı, ancak  pencereden içeriye, üç kat perdeyle mühürlenmiş  olan bu hava geçirmez büroya ne bir ışık ne de bir  ses sızıyordu. Burası sonsuzluktu, gecenin bilgeliği  içinde, burası deri, puro, parfüm kokuyordu. Sıcacık hava yüzümü ve ellerimi okşuyordu.</p>

<p>Altın kabartma ile işlenmiş, sahtiyan deriyle kaplanmış duvarda, muazzam artistik yelesiyle, dört  açılmış gözleriyle ve kıvrık bıyığıyla, elinde opera dürbünü tutan bir adamın büyük fotoğrafı asılıydı. Herhalde ya İvan Vasiliyeviç ya da Aristarkh  Platonoviç’ti, ama ikisinden hangisiydi bilmiyordum.</p>

<p>Küçük siyah keçi sakallı, bıyığının uçları yukarıya, gözlerine doğru ok gibi sivriltilmiş kısa bir adam, taburesinin üzerinde hızla dönerek yüzünü bana çevirdi.</p>

<p>“Ben Maksudov,” dedim.</p>

<p>“Özür dilerim,” dedi çiçeği burnunda tanışım ince, yüksek tenor bir sesle ve sanki şöyle demek ister gibi işaretler yaptı: “Şu sayfayı okuyorum ve bitirmek üzereyim ve...”</p>

<p>... sayfayı okudu, siyah kordonlu kelebek gözlüğünü çıkardı, yorgun gözlerini ovaladı ve sırtını büroya dönerek hiçbir şey söylemeden bakışlarını üzerime dikti. Dosdoğru bana bakıyordu daha doğrusu gözlerimin içine; beni tepeden tırnağa süzdü, yeni  aldığı bir makineyi inceler gibi. Beni incelediğini gizlemeye gerek bile duymuyordu, hatta gözlerini dört  açmıştı. Gözlerimi kaçırdım - işe yaramadı; divanda  kıvranmaya başladım... Sonunda şöyle düşündüm:  “Vay vay...” ve hiç kuşkusuz bin bir zahmetle, kendimi adamın ta gözlerinin içine bakmaya zorladım.  Bunu yaparken nedense Knyazheviç’e karşı belli belirsiz bir öfke hissettim.</p>

<p>“Ne kadar da tuhaf bir davranış biçimi,” diye düşündüm. “Ya gözleri kör bu Knyazheviç’in ya da.... Tek bir sinek bileymiş... tek bir sineği bileymiş... bilmiyorum... çelik gibi, derine gömülü küçük gözler,  onlarda demirden bir irade var, şeytani bir küstahlık,  tavizsiz bir kararlılık... neden bir sineği bile incitmesin ki? Korkunç derecede Dumas’daki silahşörlerin  komutanına benziyor.. Adı neydi onun?.. Unuttum,  lanet olasıca!”</p>

<p>Takip eden sessizlik katlanılacak gibi değildi ve bu sessizliği Gavriil Stepanoviç bozdu. Nedendir bilmem, muzip bir şekilde gülümsedi ve ansızın dizimi  sıktı.</p>

<p>“Pekâlâ o zaman, sözleşmenin tarafı burada, belki artık imzalama vakti geldi?” dedi</p>

<p>Taburede bir dönüş, ardından başka bir dönüş daha ve sözleşme Gavriil Stepanoviç’in elindeydi.</p>

<p>“Doğrusu bilemiyorum, İvan Vasiliyeviç’in onayını almadan bu sözleşmeyi imzalayabilir miyiz?” Bunu der demez Gavriil Stepanoviç büyük fotoğrafa  istemsiz, kısa bir bakış attı.</p>

<p>“Oh! Tanrı’ya şükürler olsun... Şimdi anladım,” diye düşündüm. “Bu İvan Vasiliyeviç.”</p>

<p>“Herhangi bir sorun çıkmasını istemeyiz tabii,” diye devam etti Gavriil Stepanoviç. “Yani, en azından sizin için!” Dostça gülümsedi.</p>

<p>Daha sonra kapı tıklandı ve açıldı, perde geriye atıldı ve güneyli bir çehreye sahip otoriter bir hanımefendi içeri girip bana baktı. Önünde eğildim ve  “Maksudov...” dedim.</p>

<p>Hanımefendi elimi sertçe sıktı, tıpkı bir erkek gibi ve cevap verdi: “Avgusta Menazraki.”</p>

<p>Bir tabureye oturdu, yeşil bluzunun küçük cebinden bir sigara tablası çıkardı, bir sigara yaktı ve sessizce daktiloda bir şeyler yazmaya başladı.</p>

<p>Sözleşmeyi okudum ve oldukça dürüstçe söyleyebilirim ki, hiçbir şey anlamadım, bir şey anlamaya da çalışmadım zaten.</p>

<p>Bir an içimden şunları söylemek geldi: “Siz oyunumu sahneleyin; benim de her gün buraya gelip iki saat bu divana uzanma keyfimi, tütünün tatlı kokusunu içime çekerek saatin ahenkli sesini dinleme ve  düş görme hakkımı çok görmeyin, başka bir şey istemem!”</p>

<p>  Bereket versin ki, bunları yüksek sesle söylemedim.  </p>

<p>  “Olması gerekir” ve “müddetçe” ibarelerinin sözleşmede oldukça sık geçtiğini ve her maddenin şu sözlerle başladığını hatırlıyorum: “Yazar... hakkına  sahip değildir...”  </p>

<p>  Yazar bu oyunu Moskova’daki başka bir tiyatroya devretme hakkına sahip değildir.  </p>

<p>  Yazar bu oyunu Leningrad şehrindeki herhangi bir tiyatroya devretme hakkına sahip değildir.  </p>

<p>  Yazar bu oyunu RSFSR’deki<a id="dn29" href="../Text/dipnot.xhtml#dn29s"><sup>[29]</sup></a> herhangi şehre devretme hakkına sahip değildir.  </p>

<p>  Yazar bu oyunu Ukrayna SSR’deki<a id="dn30" href="../Text/dipnot.xhtml#dn30s"><sup>[30]</sup></a> herhangi bir şehre devretme hakkına sahip değildir.  </p>

<p>  Yazar bu oyunu bastırma hakkına sahip değildir.  </p>

<p>  Yazar tiyatrodan herhangi bir şey talep etme hakkına sahip değildir, ama tam olarak neydi bu şey,  hatırlamıyorum (madde 21).  </p>

<p>  Yazar yasal yollara başvurma hakkına sahip değildir, ama tam olarak nasıl bir şeydi bu, bunu da hatırlamıyorum.  </p>

<p>  Ne var ki, bir madde, bu dokümanın birliğini bozuyordu - 57. maddeydi bu. Şu sözlerle başlıyordu: “Yazar üstlenir...” Bu maddeye göre, yazar koşulsuz  olarak ve derhal bu oyunda düzeltme, değişiklik, eklemeler ve kısaltmalar yapmayı üstlenir, eğer yönetmenler kurulu ya da herhangi bir komisyon, ya da  kurum, ya da organizasyon, ya da şirket, ya da birey  tarafından gerekli görülürse, bunun için madde 15’te  belirtilenlere ek olarak herhangi bir ücret ödenmesi  gerekmez.  </p>

<p>  Dikkatimi bu maddeye yönlendirerek “ücret” kelimesini bir boşluğun takip ettiğini gördüm.</p>

<p>Bu boşluğun altını sorgulayıcı tırnağımla çizdim. “Hangi ücretin sizin için makul olduğunu düşünüyorsunuz?” diye sordu Gavriil Stepanoviç, bakışlarını bana dikerek.</p>

<p>“Anton Antonoviç Knyazheviç,” dedim, “bana iki bin ruble verileceğini söyledi...”</p>

<p>Muhatabım başını saygıyla eğdi.</p>

<p>“Anlıyorum,” dedi, sonra bir an susup devam etti: “Ah, para, para! Dünyada ne kadar da çok kötülüğe  yol açıyor! Hepimiz paradan başka bir şey düşünmüyoruz, ama kaçımız ruhumuzu düşünmüşüzdür ki?”  Zorlu hayatım süresince böylesi yüksek duygulara pek alışkın değildim, bu yüzden bocaladığımı itiraf etmem gerek... Şöyle düşündüm: “Kimbilir, belki  de Knyazheviç haklıdır... Duygusuz ve şüpheci biri  haline geldim...” Terbiyeli görünmek için içimi çektim, muhatabım da bana bir iç çekişle karşılık verdi,  sonra aniden iç çekişine pek de uymayan, muzip bir  şekilde göz kırptı ve bir sır verircesine fısıldadı:  “Dört yüz ruble? Ha? Sırf senin için? Ha?”</p>

<p>İtiraf etmeliyim ki, hayal kırıklığına uğradım. Gerçek şu ki cebimde tek bir kapiğim bile yoktu ve o  iki bin rubleye çok güvenmiştim.</p>

<p>“Belki de bin sekiz yüz ruble verebilirsiniz?” diye sordum. “Knyazheviç bana...”</p>

<p>“Onun derdi, namını duyurmak,” diye karşılık verdi Gavriil Stepanoviç kesin bir sesle.</p>

<p>O esnada kapı çalındı ve yeşil sırma şeritli bir adam peçeteyle kaplı bir tepsiyle içeri girdi. Tepside  gümüş bir kahve kupası, bir sürahi süt, -dışı turuncu içi yaldızlı- iki çin fincanı ile birlikte iki tane havyarlı, iki tane saydam mersin balıklı, iki tane peynirli  ve iki tane soğuk biftekli sandviç vardı.</p>

<p>“Paketi İvan Vasiliyeviç’e götürdünüz mü?” diye sordu Avgusta Menazraki içeri giren adama.</p>

<p>Adamın yüz ifadesi değişti ve tepsiyi yana yatırdı.”Avgusta Avdeevna, ben aceleyle büfeye gittim ve paketi götürmeye Ignutov gitti,” dedi.</p>
<p>“Ben sana yapmanı söylemiştim, İgnutov’a değil,” dedi Menazraki. “Paketleri İvan Vasiliyeviç’e götürmek İgnutov’un görevi değil. İgnutov salağın  teki, boşboğazlık edebilir... İlla ki İvan Vasiliyeviç’in  sinirleri kalksın mı istiyorsunuz?”</p>

<p>“Hepimizi gebertecek bu adam,” dedi Gavriil Stepanoviç soğuk bir sesle.</p>

<p>Tepsiyi hâlâ elinde tutan adam sessizce inledi ve çay kaşığını düşürdü.</p>

<p>“Sen vaktini büfede boş yere harcarken Pakin neredeydi?” diye sordu Avgusta Avdeevna.</p>

<p>“Pakin arabayı almaya gitti,” diye açıkladı sorguya tutulan adam. “Ben büfeye koştum, İgnatov’a söyledim, ‘Hemen İvan Vasiliyeviç’e koş!’ dedim”</p>

<p>“Ya Bobkov?”</p>

<p>“Bobkov biletleri almaya gitti!”</p>

<p>“Tepsiyi buraya koy!” dedi Avgusta Avdeevna. Bir düğmeye bastı ve bir masa duvardaki yuvasından  dışarı fırladı.</p>

<p>Rahat bir nefes alan yeşil sırma şeritli adam tepsiyi bıraktı, sırtıyla perdeyi ve bir ayağıyla kapıyı açtı, iki büklüm kapıdan dışarı çıktı.</p>

<p>“Ruhunuzu, ruhunuzu düşünün, Kilukvin!” diye seslendi onun ardından Gavriil Stepanoviç ve bana  dönerek kısık sesle şöyle dedi:</p>

<p>“Dört yüz yirmi beş. Ha?”</p>

<p>Avgusta Avdeevna sandviçten bir ısırık aldı ve bir parmağıyla tuşlara vurmaya başladı.</p>

<p>“Belki de bin üç yüz? Gerçekten, kendimi zorluk çıkaran biriymiş gibi hissediyorum, ama şu anda hiç  param yok ve terzime ödeme yapmak zorundayım...”</p>

<p>“Bu elbiseyi o mu dikti?” dedi Gavriil Stepanoviç, pantolonumu göstererek.</p>

<p>“Evet.”</p>

<p>“Hım, baştan savmış, alçak,” dedi Gavriil Stepanoviç. “Bas kıçına tekmeyi!”</p>

<p>“Ama görüyorsunuz ya...”</p>

<p>“Sözleşme yaparken,” dedi Gavriil Stepanoviç tereddütle, “yazarlara ödeme yapmak gibi bir şey yaşamadık daha önce, ama sizin için... dört yüz yirmi beş!”</p>

<p>“Bin iki yüz,” diye karşılık verdim sertçe. “Bu miktar olmaksızın içinde bulunduğum zor koşullardan kendimi... kurtaramam...”</p>

<p>“Yarışlarda bahse girmeyi denemediniz mi hiç?” diye sordu Gavriil Stepanoviç sevecen bir sesle.</p>

<p>“Hayır,” diye karşılık verdim esefle.</p>

<p>“Aktörlerimizden biri de zor duruma düşmüştü; yarışlara gitti, düşünün, tam bin beş yüz kazandı.  Parayı bizden almanızın bir anlamı yok. Size bir dost  olarak söyleyeyim, çok fazla alırsanız geriye bir şey  kalmaz! Ah, para! Ne işe yarar ki? Bende para yok,  ama yüreğim tüy gibi hafif, huzur içinde...” Ve Gavriil Stepanoviç ceplerinden birini ters yüz etti, içinde  hiç para yoktu, sadece küçük bir zincire bağlı bir demet anahtar vardı.</p>
<p>“Bin,” dedim.</p>

<p>“Ah, her şeyin canı cehenneme!” diye kızgınlıkla bağırdı Gavriil Stepanoviç. “Beni sonradan parça parça edecekler ama ben size beş yüz ruble vereceğim. İmzalayın!”</p>

<p>Sözleşmeyi imzaladım, bu arada Gavriil Stepanoviç bana ilk gösterimin karşılığı olarak avans ödeneceğini açıkladı. O gün yetmiş beş ruble alacağım konusunda anlaştık, iki gün içinde yüz ruble, cumartesi günü bir yüz ruble daha ve kalanı da on dördüncü gösterimin sonunda alacaktım.</p>
<p>Aman Tanrım! Ofisten çıktıktan sonra sokak bana nasıl da kasvetli göründü. Yağmur çiseliyordu,  Soba odunuyla yüklü bir at arabası bir kapıya çarpmıştı ve arabacı ata avazı çıktığı kadar bağırıyordu;  havadaki sıkıntı yurttaşların yüz ifadelerine hoşnutsuzluk olarak yansımıştı. Bu hüzün verici sahneleri  görmemek için koşaradım eve gittim. Sevgili sözleşmem kalbimin yanında güvenlikteydi.</p>

<p>Dostumu odamda buldum (Bakınız, tabanca hikâyesi).</p>

<p>Islak ellerle sözleşmeyi paltomun cebinden çıkararak ve haykırdım:</p>
<p>“Oku şunu!”</p>

<p>Arkadaşım sözleşmeyi okudu ve şaşırtıcı bir şekilde bana sinirle çıkıştı.</p>

<p>“Ne işe yaramaz bir saçmalık bu? Ne menem bir şeyi imzaladın sen, budala?!”</p>

<p>“Sen tiyatro işlerinden ne anlarsın, iyisi mi kapa çeneni!” dedim, ben de sinirlenmiştim.</p>

<p>“Nedir bu -‘üstlenir, üstlenir’- onların üstlendiği hiçbir şey yok mu?” diye mırıldandı arkadaşım.</p>

<p>Resim galerisini, açık yürekli Gavriil Stepanoviç’i hararetle anlatmaya başladım; Sarah Bernhardt ve  General Komarovski’den söz ettim: Menuet çalan  saati, buharlar salan kahveyi, yere serilen kumaştan  çıkan sessiz, büyülü ayak seslerini anlatmaya çalıştım; saat kafamın içinde çalmasına çalıyordu, ama  iş altın sigara tablasına, elektrik sobasındaki şeytani  ateşe ve hatta İmparator Neron’a gelince, işte bunları anlatmaktan acizdim.</p>

<p>“Sözleşmeleri onlar için düzenleyen Neron mu?” diye iğneledi arkadaşım vahşi bir sesle.</p>

<p>“Yeter ama!” diye haykırdım ve sözleşmeyi elinden çekip aldım.</p>

<p>Kahvaltı yapmaya karar verdik ve Dusya’nın erkek kardeşini bakkala yolladık.</p>

<p>Güzel bir sonbahar yağmuru vardı. Ne jambondu o ama, o ne yağdı! Mutluluk anları.</p>

<p>Moskova havasının kaprisleri meşhurdur. İki gün sonrası güzel, neredeyse yazdan kalma, sıcak  bir gündü. Ve ben telaşla Bağımsız Tiyatro’ya gidiyordum. Tiyatroya yaklaştıkça, yüz rublenin beklentisiyle içimde tatlı bir kıpırtı uyanıyordu. Kapıların  üzerindeki şu gösterişsiz ilanı gördüm.  </p>

<p>  Okudum:  </p>

<p class="bosluk1"></p>

<div class="ortayazi ">

<p class="ortayazi "> BU SEZON İÇİN PLANLANAN REPERTUVAR  </p>

<p class="ortayazi "> Aeschylus -   <i>Agamemnon</i></p>

<p class="ortayazi ">Sofokles -   <i>Philoctetus</i></p>

<p class="ortayazi ">Lope de Vega -   <i>Fenisa’nın Ağları</i></p>

<p class="ortayazi ">Shakespeare -   <i>Kral Lear</i></p>

<p class="ortayazi ">Schiller -   <i>Orleans Hizmetçisi</i></p>

<p class="ortayazi ">Ostrovski -   <i>Bu Dünyadan Değil</i></p>

<p class="ortayazi ">Maksudov -   <i>Siyah Kar </i> </p>

</div>

<p class="bosluk1"></p>

<p>  Kaldırımda ağzım açık kalakaldım - ben bu durumdayken kimsenin cüzdanımı almamış olmasına şaştım kaldım. İnsanlar beni itip kaktılar, sevimsiz  şeyler söylediler bana, ama ben orada durmuş, ilana  dalmıştım bir kere. Sonra ilanın yürüyüp geçmekte  olan yurttaşlar üzerinde ne gibi bir etki bıraktığını  görmek amacıyla biraz yana çekildim.  </p>

<p>  Hayretle hiçbir etki yapmadığını gördüm. Şöyle kısa bir bakış fırlatan üç dört kişi bir yana, durup da  ilanı okuyan kimse yoktu.  </p>

<p>  Henüz beş dakika bile geçmemişti ki, bekleyişimin karşılığını fazlasıyla aldım. Tiyatroya doğru yürüyen insan kalabalığı arasından Egor Agapyonov’un başını gördüm. Arkadaşlarıyla tiyatro binasına doğru yürüyordu; içlerinden piposunu dişlerinin arasına  sıkıştırmış Likospastov ile tanımadığım şişman, sevimli bir adam seçtim. Arkada, gruptan ayrı yürüyen  alışılmışın dışında sarı renkli yazlık ceketi içinde bir  Kaffir vardı, her nedense şapkasızdı. Duvar oyuğuna  yerleşmiş gözden uzak bir heykelin yanına çekilerek  izlemeye koyuldum.  </p>

<p>  Topluluk ilanın yanından geçerken durdu. Likospastov’un halini nasıl anlatsam! Durup ilk    okumaya başlayan o oldu. Gülümsemesi hâlâ yüzünde oynaşıyordu, dudakları anlattığı fıkranın son  sözlerini mırıldanıyordu. Daha sonra   <i>Fenisa’nın  Ağları  </i> ’nın olduğu yere geldi. Ve birdenbire sarardı  ve sanki anında yaşlandı. Yüzünde sahici bir dehşet  ifadesi vardı.</p>

<p>Agapyonov okuyup şöyle dedi: “Hmm...” Tanımadığım şişman adam gözünü kırpıştırdı...  “Adımı nerede duyduğunu hatırlamaya çalışıyor.”  Kaffir arkadaşlarının neye baktıklarını İngilizce  sormaya başladı...</p>

<p>Agopyonov, “İlan, ilan,” dedi ve havada bir dikdörtgen çizmeye başladı. Hiçbir şey anlamayan Kaffir başını salladı. İnsanlar, bu topluluğun başlarını bir gizleyip bir açığa çıkararak gelip geçmeye devam  ediyordu; sözleri sokağın gürültüsüne karışmadan  önce ta kulaklarıma kadar ulaşıyordu.</p>

<p>Likospatov Agapyonov’a dönüp dedi ki:</p>

<p>“Görüyor musunuz Egor Niliç? Dünyada neler oluyor?” Darmadağın bir halde etrafına bakındı.  “Tamamen delirmiş bunlar!”</p>

<p>Rüzgâr cümlenin sonunu uçurdu.</p>

<p>Agopyonov’un bas, hemen ardından Likospastov’un tenor seslerini yakaladım.</p>

<p>“...Yahu nereden çıktı ki bu adam? Onu keşfeden bendim... Aynı... Ah... Ah... Korkunç bir adam....”  Saklandığım oyuktan çıkıp dosdoğru ilan okuyanların üzerine yürüdüm. İlk farkıma varan Liskospastov oldu, gözlerindeki değişim karşısında afalladım kaldım. Bunlar Likospastov’un gözleriydi, ama  içlerinde yeni bir şey vardı, bir tür yabancılaşma,  aramızda açılan bir uçurum...</p>

<p>“Vay, kardeşim,” diye haykırdı Likospastov, “vay, kardeşim! Bravo, hiç beklemezdim! Aeschylus, Sofokles ve sen! Bunu nasıl becerdiğini bilmem, ama  sahiden de harika! Ve şimdi sen tabii ki arkadaşlarını tanımazdan gelirsin. Bizler bu dünyadaki Shakespeare’lerle nasıl arkadaş olabiliriz ki?”</p>

<p>“Aptal numarası yapmayı neden kesmiyorsun?” dedim çekinerek.</p>

<p>“İşte bak, tek laf bile edemiyorum. Kendine şöyle bir bak, Tanrı adına! Şey, sana kin gütmüyorum. Bir sarıl da öp beni, seni ihtiyar!” Likospastov’un yanağının kısa, teller döşenmişçesine sert sakallarıyla bana temasını hissettim.</p>

<p>“İzin ver de tanıştırayım!” Gözünü dikmiş bana bakmakta olan şişman adamla tanıştırıldım.</p>
<p>“Krupp,” dedi.</p>

<p>Çok uzun bir cümleyi kırık dökük bir İngilizceyle kuran Kaffir’le de tanıştırıldım. Cümlesini anlayamadığımdan Kaffir’e hiçbir şey söylemedim.</p>

<p>“Herhalde Deneme Sahnesi’nde oynarlar, öyle değil mi? diye sordu Likospastov.</p>

<p>“Bilmiyorum,” dedim. “Ana Sahne demişlerdi.” Likospastov’un rengi yeniden sarardı ve parlak  gökyüzüne kasvetli bir bakış fırlattı.</p>

<p>“Her neyse,” dedi boğuk bir sesle. “Kısmetli adamsın. Kısmetli. Bir de bakmışsın, başarı seni burada yakalamış! Romanınla olmadı, kimbilir belki de  oyununla olur. Yalnız çok böbürlenme. Unutma ki,  dostları unutmaktan daha kötü bir şey yoktur.”  Krupp bana sürekli bakmaya devam etti, her nedense daha da düşünceli hale geldi, özellikle saçlarımı ve burnumu dikkatle incelediğini farkettim.</p>

<p>Vedalaşmak zorundaydık. Ne yazık! Elimi sıkan Egor kitabını okuyup okumadığımı sordu. Yüreğim  ağzıma geldi, henüz okumadığımı söyledim. Bunun  üzerine Egor’un rengi attı.</p>

<p>“Nasıl okuyabilirdi ki?” dedi Likospastov. “Çağdaş edebiyat okumaya vakti yok... Şaka yapıyorum, sadece şaka...”</p>

<p>“Kitabı oku sen,” dedi Egor otoriter bir sesle. “Oldukça iyi bir kitap oldu.”</p>

<p>Kostüm dairesinin girişine yöneldim. Caddeye bakan pencere açıktı. Yeşil sırma şeritli bir adam  bir bez parçasıyla camı siliyordu. Yazarların başları  bulutlu camın dışında sürüklenirken Likospastov’un  sesini duydum:</p>

<p>“Çabalıyorsun... Geçinmek için çabalıyorsun... Bu çok onur kırıcı.”</p>

<p>Afiş kafamdaki her şeyi allak bullak etmişti, hissettiğim tek şey, - lafı dolandırmadan söylüyorum aramızda kalsın ama, oyunumun çok kötü olduğuydu ve bunun için bir şeyler yapılmalıydı yapılmasına ama ne?!</p>

<p>... Daha sonra, kostüm dairesine çıkan merdivenlerde, kararlı bir yüz ifadesine sahip, endişeyle bakan, tıknaz, sarı saçlı bir adam önüme çıktı. Sarışın adamın elinde dolgun bir çanta vardı.</p>

<p>“Yoldaş Maksudov?” diye sordu sarışın adam.</p>

<p>“Evet, benim...”</p>

<p>“Bütün tiyatroda sizi arıyordum,” diye söze başladı yeni tanışım. “Kendimi tanıtmama izin verin -sahne müdürü Foma Strizh. Şey, her şey yolunda. Kaygılanmayın, oyununuz usta ellerde. Sözleşmeyi  imzaladınız mı?”</p>

<p>“Evet.”</p>

<p>“Şimdi bizimsiniz,” diye devam etti Strizh kararlılıkla. Gözleri parıldadı. “Biliyorsunuz, yapmanız gereken şey, gelecekteki bütün eserleriniz için bizimle sözleşme imzalamak! Hayat boyu! Böylece  hep bizimle olursunuz. Eğer dilerseniz, bunu şimdi  hemen halledebiliriz. Bir tükürük kadar çabuk!” Ve  Strizh okkalı bir şekilde bir tükürük hokkasına tükürdü. “Oyunu sahneye ben koyacağım. Omurgasını  iki ay içinde çatarız. Aralık’ın on beşinde kostümlü  provalara başlarız. Schiller bir mani teşkil etmez.  Schiller çocuk oyuncağı. ..”</p>

<p>“Afedersiniz ama,” dedim çekingen, “bana Evlampia Petrovna’nın yöneteceği söylenmişti...”</p>

<p>Strizh’in ifadesi değişti.</p>

<p>“Evlampia Petrovna’nın bununla ne ilgisi var?” diye sordu bana sert bir biçimde. “Burada Evlampia’nın işi yok.” Sesi metalleşti. “Evlampia’yı  ilgilendirmiyor bu. O ve İlçin   <i>Avludaki Küçük Evde’</i>yi sahneye koyacaklar. İvan Vasiliyeviç’le sıkı  bir anlaşmaya vardınız! Ve hele biri çıkıp bunu baltalamaya çalışsın, ta Hindistan’a kadar mektup yazanın! Taahhütlü mektup hem de, eğer iş oraya kadar  varırsa,” diye bağırdı Foma Strizh tehditkâr bir sesle. “Şimdi bana kopyayı verin,” dedi, elini uzatarak.</p>

<p>Elyazmasının hali hazırda daktiloya çekilmediğini anlattım.</p>

<p>“Kafaları nerede bunların?” diye haykırdı Strizh çevresine kızgınca bakarak. “Bekleme salonunda Poliksena Toropetskaya’yla karşılatınız mı?”</p>

<p>Bir şey anlamadan Strizh’e baktım. “Karşılaşmadınız mı? Bugün burada değil. Yarın elyazmasını alın, doğru ona gidin ve benim adımı verin! Hiç çekinmeden!”</p>

<p>O sırada “r”leri yiyen, iyi huylu, zarif bir adam yanı başımızda belirdi; ısrarla ama nazik bir şekilde  şöyle dedi:</p>

<p>“Çok rica edeceğim, prova salonuna geliniz, Foma Sergeyeviç! Başlıyoruz.”</p>

<p>Foma koltuğunun altındaki çantayı düzeltti ve ortadan kaybolmadan önce şunları söyledi:</p>

<p>“Yarın bekleme salonuna! Benim adımı!”</p>

<p>Orada öyle ayakta kalakaldım ve uzun bir süre kıpırdamadan dikelmeye devam ettim.</p>
</body>
</html>