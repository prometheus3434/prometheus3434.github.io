<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3>  BÖLÜM 10  </h3>

<h4><i>Bekleme Salonundan Sahneler  </i></h4>

<p>Çarptı bana! Çarptı bana! Oyunum on üç sahneden oluşuyordu. Küçük odamda oturmuş, eski gümüş saatimi önüme almış, oyunu yüksek sesle okuyordum; elbette ince duvarın öte yanındaki  komşuma yaşattığım büyük şaşkınlığa rağmen. Her  bir sahneyi okuduktan sonra bir kâğıda notlar alıyordum. Okuma üç saat tuttu. Her gösteride aralar  verildiği aklıma geldi, bu aralarda seyirciler büfeye  bir şeyler yemeye içmeye gidiyordu. Araları da eklediğimde oyunumun tek bir gecede oynanamayacağını fark ettim. Gecelerce süren bu işkence sonunda  bir sahneyi çıkardım. Bu, oyunu yirmi dakika kadar  kısalttı, ama vaziyet hâlâ vahimdi. Aralardan başka,  duraklamalar da olduğunu hatırladım. Örneğin, ağlayan ve bir vazoya bir buket çiçek koyan bir aktris.  Aslında bir şey söylemiyor, ama zaman geçiyordu.  Açık ki, evde oyunu mırıldanmak başka, ama sahnede yüksek sesle oynanması başka bir şeydi.</p>

<p>Oyundan bir şeylerin daha atılması gerekiyordu, ama bunun ne olduğu belli değildi. Her şey bana önemli görünüyordu, dahası oyundan çıkarmak için  bir yeri işaretlediğim zaman bin bir çabayla inşa edilen bütün yapı yıkılmaya başlıyordu, düşen kornişleri ve devrilen balkonları hayal ediyordum, bu hayaller kehanet gibiydi.</p>

<p>Sonra bir karakteri oyundan çıkardım ve böylece sahnelerden birisi bir şekilde dengesini kaybetti ve  ardından yerle bir oldu; bu şekilde on bir sahne kaldı  geride.</p>

<p>Ondan sonra, beynimi ne kadar zorlasam ne kadar çok sigara tüttürsem de, herhangi bir şeyi çıkarmayı beceremedim. Her gün sol şakağım ağrıyordu. Başka hiçbir şeyin işe yaramayacağını anlayınca,  problemi kendi kendine çözülmeye bıraktım.</p>

<p>Daha sonra Poliksena Toropetskaya’yı görmek üzere evden çıktım.</p>

<p>“Hayır, Bombardov olmaksızın bu işi kıvıramayacağım...” diye düşündüm.</p>

<p>Ve Bombardov bana son derece yardımcı oldu. İkinci kez karşıma çıkan Hindistan’ın ve “bekleme  salonu”nun kuruntularımdan ibaret olmadığını ve  onları kafamdan uydurmadığımı söyledi. Nihayet  kavrıyordum ki, Bağımsız Tiyatro’nun iki yönetici  yönetmeni vardı: malum, İvan Vasiliyeviç ve Aristarkh Platonoviç...</p>

<p>“Bu arada anlatın bana, neden sözleşmeyi imzaladığım ofiste sadece bir fotoğraf -İvan Vasiliyeviç’in fotoğrafı- vardı?”</p>

<p>Genel olarak çok canlı olan Bombardov bu sözlerim karşısında bocaladı.</p>

<p>“Ne neden? Aşağıda mı? Aaa... şey... yo... Aristarkh Platonoviç... o... onun fotoğrafı yukarıda...”</p>

<p>Bombardov’un bana henüz alışamadığını fark ettim, onu hâlâ utandırıyordum, karmaşık cevabından anlaşılacağı gibi. Cevap vermesi için onu zorlamadım... “İnsanı büyüleyen, ama aynı zamanda gizemdolu bir dünya...” diye düşündüm.</p>

<p>Hindistan mı? O çok basit. O sırada Aristarkh Platonoviç Hindistan’daydı ve Foma bu nedenle  ona taahhütlü mektup göndermeye niyetlenmişti. Bekleme salonuna gelince, bu aktörlerin aralarında yaptıkları bir şakaydı: Poliksena Vasiliyevna Toropetskaya’nın çalıştığı, üst müdürün ofisinin  karşısındaki odaya verilen bir addı. Toropetskaya,  Aristarkh Platonoviç’in sekreteriydi...</p>

<p>“Peki ya Avgusta Avdeevna?”</p>

<p>“Doğal olarak, İvan Vasiliyeviç’in sekreteri.” “Vay, vay...”</p>

<p>“Bu vay vay’lar iyi güzel de,” dedi Bombardov, bana kaygıyla bakarak, “size çok ciddi olarak tavsiye  ediyorum ki, Toropetskaya üzerinde iyi izlenim bırakmaya çalışın!”</p>

<p>“Ama bu nasıl olacak bilmiyorum!”</p>

<p>“Şey, yalnızca elinizden geleni yapın!”</p>

<p>Bir tüpe sarılmış elyazmasını alarak tiyatronun üst bölümüne çıktım ve bana anlatılanlara göre bekleme salonu olduğunu tahmin ettiğim yere vardım.</p>

<p>Bekleme salonunun önünde içinde divan bulunan bir veranda vardı; burada bir an durdum, endişeye kapıldım, hissediyordum, Poliksena Toropotskaya üzerinde nasıl iyi bir izlenim bırakabileceğimi düşünerek kravatımı düzelttim. Ve sanırım ansızın  bekleme salonundan gelen hıçkırık seslerini duydum. “Sadece hayal ediyorum...” diye düşündüm ve  içeri girdim, o anda birden hiç de hayal etmediğim  ayan beyan meydana çıktı. Sarı yazı masasının arkasındaki kırmızı bluzlu, muhteşem tenli hanımefendinin Poliksena Toropetskaya olduğunu tahmin  etmiştim, hıçkırarak ağlayan oydu.</p>

<p>Şaşkın ve fark edilmemiş bir halde kapı aralığında durdum.</p>

<p>Gözyaşları Toropetskaya’nın yanaklarından aşağı akıyordu ve bir eliyle mendilini buruştururken diğer eliyle yazı masasını dövüyordu. Yeşil sırma şeritli, yüzü çiçek bozuğu, yapılı bir adam küçük yazı  masasının önünde durmuş, gözlerini dehşet ve acı  içinde belertiyor, ellerini havaya savuruyordu.</p>

<p>“Poliksena Vasiliyevna!” diye haykırdı adam umutsuzluktan vahşileşmiş bir sesle. “Poliksena Vasiliyevna! Henüz imzalamadılar! Yarın imzalayacaklar!”</p>

<p>“Bu rezilce!” diye haykırdı Poliksena Toropetskaya. “Rezilce davrandınız, Demyan Kuzmiç! Rezilce!” “Poliksena Vasiliyevna!”</p>

<p>“Aşağıdaki o insanlar, Hindistan’da olmasını fırsat bilerek Aristarkh Platonoviç’e karşı entrika çevirdiler ve siz de onlara yardım ettiniz!”</p>

<p>“Poliksena Vasiliyevna! Hanımefendi!” diye bağırdı adam korkunç bir sesle. “Neler söylüyorsunuz siz? Nasıl olur da velinimetimi baltalayabilirim...”  “Tek kelime dahi işitmek istemiyorum,” diye bağırdı Toropetskaya. “Bütün hepsi yalan, adi yalan!  Sizi satın almışlar!”</p>

<p>Bu sözleri duyunca Demyan Kuzmiç haykırdı: “Poli... Poliksena” ve birden kendisi de hıçkırıklara boğuldu, korkunç, ruhsuz, kalın bir sesle uluyarak.</p>

<p>Fakat Poliksena, masaya vurmak üzere kaldırdığı elini indirince küçük kalemliğin içindeki bir kalemin ucu avucunun içine battı. Bunun üzerine  sessizce sızlanarak küçük masanın arkasından fırladı, kendini bir koltuğa attı ve tokalarında cam pırlantalar olan yabancı marka ayakkabılarıyla birlikte  ayaklarını yukarı çekti.</p>

<p>Demyan Kuzmiç bağıramadı bile, sadece tuhaf, kof bir ses tonuyla uludu: “Aman Allahım! Bir doktor yok mu?” Koşaradım odadan dışarı çıktı, ben de  onu verandada takip ettim.</p>

<p>Bir dakika sonra gri takım elbiseli, elinde tülbent ve bir şişe tutan bir adam koşarak yanımdan geçti ve  bekleme salonunda gözden kayboldu.</p>

<p>Bağırdığını duydum:</p>

<p>“Cancağızım! Sakinleşin biraz!”</p>

<p>“Hayrola ne oldu?” diye fısıldadım verandadaki Demyan Kuzmiç’e.</p>

<p>“Lütfen siz de dinleyip fikrinizi söyleyin,” diye patladı Demyan Kuzmiç, umutsuz ve yaşlarla dolu  gözlerini bana çevirerek, “adamlarımıza Ekim’deki  yolculuk için izin belgesi almaya, Soçi’ye komisyona  gittim... Daha sonra efendim, bana dört izin belgesi  verdiler, ama her nasılsa Aristarkh Platonoviç’in yeğeninin izin belgesini komisyonda imzalamayı unutmuşlar... Yarın gelin, dediler, saat on ikide... Şimdi  lütfen elinizi vicdanınıza koyun da söyleyin - ben bu  durumda gizli bir iş mi çevirmiş oluyorum?” Demyan Kuzmiç’in gözlerindeki ıstıraptan onun masum  olduğu, herhangi bir gizli iş çevirmediği ve bir dümen içinde yer almadığı açıkça belli oluyordu.</p>

<p>Bekleme salonundan cılız bir “ay” haykırışı yükseldi, Demyan Kuzmiç verandadan tabanları yağladı ve arkasında hiç iz bırakmadan gözden kayboldu. On  dakika kadar sonra doktor da gitti. Bir süre verandadaki divanda oturdum. Daha sonra giriş salonundan  gelen daktilonun sesini duydum, bunun üzerine cesaretlenip içeri girdim.</p>

<p>Pudralanmış ve sakinleşmiş olan Poliksena Toropetskaya küçük yazı masasının arkasına oturmuş, daktilo yazıyordu. Eğildim, eğilişimi hoşa gidecek  bir şekilde ama aynı zamanda asilce yapmaya çalıştım ve aynı anda hem asil hem de hoşa gidecek bir  sesle konuşmaya başladım, işe bakın ki sesim yine  de boğuk çıktı.</p>

<p>Durumumu açıkladıktan ve Foma tarafından oyunun daktilo edilmesi için gönderildiğimi belirttikten sonra, Poliksena beni koltuğa oturup beklemeye davet etti, nitekim ben de öyle yaptım.</p>

<p>Bekleme salonunun duvarları hem yeni hem eski teknikle basılmış fotoğraflarla ve diğer resimlerle  doluydu, aralarında en çok dikkat çeken büyük portrede 1870’lerin modasına uygun kesilmiş favorileriyle frak giyinmiş bir adam vardı. Sanırım Aristarkh  Platonoviç’ti, ama Aristarkh Platonoviç’in arkasından gizlice bakan ve elinde şeffaf bir dantel mendil  tutan, ince yapılı beyaz genç kızın ya da hanımefendinin kim olduğunu çıkaramadım. Bu muammanın  bana bu kadar işkence etmesine dayanamayarak,  uygun bir zamanı kollayıp gırtlağımı temizledim ve  onun kim olduğunu sordum.</p>

<p>Poliksena sanki beni incelermiş gibi bakışlarını üzerimde sabitlediğinde bir tereddüt oldu, sonunda  garip bir biçimde gergin bir tavırla cevap verdi:</p>

<p>“O bir esin perisi.”</p>

<p>“Vay,” dedim.</p>

<p>Daktilo yeniden takırdamaya başladı, ben de duvarlara bakmaya başladım ve her bir fotoğrafta ya da çizimde Aristarkh Platonoviç’in arkadaşlarıyla birlikte betimlendiğine ikna oldum.</p>

<p>Sararmış eski bir fotoğrafta Aristarkh Platonoviç bir ormanın kenarında gösteriliyordu. Aristarkh Platonoviç sonbahar elbiseleri içindeydi, yüksek galoşlar, bir palto ve silindir şapka giymişti. Yanındaki  arkadaşı keçeyle kaplanmış kısa bir palto giymişti,  elinde av çantası ve çift namlulu av tüfeği vardı. Arkadaşının yüzü, kelebek gözlükleri ve gri sakalı bana  tanıdık geldi.</p>

<p>Polisena Toropetskaya, o sırada çok kayda değer bir beceriye sahip olduğu kanıtladı: Aynı zamanda  hem daktilo etme hem de büyüleyici bir şekilde odada neler olup bittiğini görme kabiliyeti. Soru sorulmasını beklemeden şöyle söylediğinde gerçekten de  ürperdim:</p>

<p>“Evet, evet, Aristarkh Platonoviç, Turgenyev’le birlikte avda.”</p>

<p>Aynı şekilde “Slavyanski Pazarı”nın<a id="dn31" href="../Text/dipnot.xhtml#dn31s"><sup>[31]</sup></a> girişinde, iki atlı arabanın yanında duran kürk paltolu ikilinin  Aristarkh Platonoviç ve Ostrovski olduğunu öğrendim.</p>

<p>Yemek masasındaki, arkalarında kauçuk ağacı bulunan dörtlü de Aristarkh Platonoviç, Pisemski,  Grigoroviç ve Leskov’du.<a id="dn32" href="../Text/dipnot.xhtml#dn32s"><sup>[32]</sup></a></p>

<p>Öbür fotoğraf hakkında soru sormaya bile gerek yoktu: Uzun köylü gömleği içinde yalınayak ayakta duran, halattan kemerine ellerini sokan, kaşları  çalı gibi, sakalı bakımsız olan ve kel kafalı adam Lev  Tolstoy’dan başkası olamazdı. Aristarkh Platonoviç  düz hasır şapkası ve ipekten yazlık ceketiyle ona yüzünü dönmüştü.</p>

<p>Ama öbür suluboya resim beni her türlü ölçünün dışında şaşırttı. “Bu imkânsız!” diye düşündüm. Yoksul bir odada bir koltuğa oturmuş aşırı uzun,  kuş gibi burnu, hastalıklı ve endişeli gözleriyle, bir  deri bir kemik kalmış yanaklarına düzgün büklümler halinde düşen saçlarıyla, dar bir pantolon giymiş,  ayakkabıları kare topuklu ve üzerinde açık mavi frak  bulunan bir adam vardı. Dizlerinin üzerinde bir elyazması, masanın üzerindeki mumlukta bir mum.</p>

<p>On altı yaşlarında genç bir adam, favorisiz, ama bildik kurumlu burnu, kısa ceketiyle bu kişi, hiç kuşkusuz Aristarkh Platonoviç’in ta kendisiydi, elleri  masanın üzerinde eğilmiş duruyordu. Ağzım açık  Poliksena’ya baktım, o da kuru bir sesle cevap verdi.</p>

<p>“Evet, evet. Gogol, Aristarkh Platonoviç’e   <i>Ölü Canlar</i>’ın ikinci bölümünü okuyor.”</p>

<p>Sanki arkamdan birisi üflüyor gibi, tepemdeki saçlar dimdik oldu ve o soru her nasılsa ağzımdan  çıkıverdi:</p>

<p>“Ama Aristarkh Platonoviç kaç yaşında?”</p>

<p>Bu uygunsuz soruya uygun bir cevap aldım, daha da ötesi Poliksena’nın sesinde bir tür titreşim hissettim:</p>

<p>“Aristarkh Platonoviç gibi insanlar için yaş mevhumu yoktur. Herhalde Aristarkh Platonoviç’in aktiviteleri sırasında onun arkadaşlığından zevk alma fırsatını bulan bu kadar çok insan olduğu için çok  şaşırdınız?”</p>

<p>“Yo hayır!” diye haykırdım, korkuyla. “Aslında tam aksine! Ben...” Ama bundan sonra anlamlı hiçbir şey söyleyemedim, çünkü şöyle düşünüyordum:  “Ama aksi nedir? Neler saçmalıyorum ben?”</p>

<p>Poliksena suskunlaştı, şöyle düşündüm: “Yok, onun üzerinde iyi bir izlenim bırakmayı başaramadım. Heyhat! Bu kadarı çok açık!”</p>

<p>Bu anda kapı açıldı ve giriş salonuna canlı bir yürüyüşle bir hanımefendi girdi. Onun portre galerisinde gördüğüm Ludmila Silvestrovna Pryakhina  olduğunu anlamam için şöyle bir bakmam yetti. Hanımefendinin giydiği her şey portredekinin aynısıydı; aynı pliler, elinde aynı mendil, mendili gene aynı  şekilde, küçük parmağı dışarı çıkıntı yapmış halde  tutuyordu.</p>

<p>Onun üzerinde de iyi bir izlenim bırakmaya çalışmanın kötü bir şey olmayacağını düşündüm ve nazikçe önünde eğildim, ama bu fark edilmedi bile.</p>

<p>İçeriye koştuktan sonra hanımefendi yanardöner bir kahkahaya tutularak haykırdı:</p>

<p>“Hayır, hayır! Kesinlikle görmeniz gerek! Kesinlikle görmeniz gerek!”</p>

<p>“Şey, o da ne?” diye sordu Toropetskaya.</p>

<p>“Gün ışığı, gün ışığı!” diye haykırdı Ludmila Silvestrovna, mendiliyle oynayarak ve hatta olduğu yerde dans ederek. “Pastırma yazı! Pastırma yazı!”  Poliksena gizemli gözlerle Ludmila Sivestrovna’ya  bir bakış atarak şöyle dedi:</p>

<p>“Burada doldurman gereken bir form var.” Ludmila Sivestrovna’nın neşesi anında kesildi ve yüzü öylesine değişti ki portredeki onu asla tanıyamazdım.</p>

<p>“Ne formuymuş bu? Ah, Tanrım!” Artık sesini de tanıyamıyordum. “Daha bir dakika önce gün ışığının tadını çıkarıyordum, içime dönmüştüm, bir şey  geliştirmiş ve tahılları ekmiştim, teller henüz tıngırdamaya başlamıştı. Sanki kutsal tapınağa gidiyordum... ve şimdi bu... Pekâlâ, ver onu bana, buraya  ver!”</p>

<p>“Bağırmaya gerek yok, Ludmila Silvestrovna,” diye düşüncesini belirtti kısık sesle Toropetskaya.</p>

<p>“Bağırmıyorum! Bağırmıyorum! Ve hiçbir şey göremiyorum. İğrenç basılmış.” Pryakhina gözlerini  gri form kâğıdında gezdirdi ve ansızın onu kendinden uzağa itti: “Ah, sen kendin yaz, sen yaz, bu işlerden hiçbir şey anlamam ben!”</p>

<p>Toropetskaya omuz silkip eline bir kalem aldı.</p>

<p>“Tamam, yaz o zaman, Pryakhina,” diye bağırdı sinirli bir sesle Ludmila Silvestrovna, “peki yaz, Ludmila Silvestrovna! Bunu herkes biliyor, kimseden bir  şey saklamıyorum.”</p>

<p>Toropetskaya söylenen üç kelimeyi forma yazıp sordu:</p>

<p>“Ne zaman doğdun?”</p>

<p>Soru Pryakhina üzerinde şaşırtıcı bir etki bıraktı - yanaklarında kırmızı lekeler belirdi 
ve birden fısıltıyla konuşmaya başladı:</p>

<p>“Aman Tanrım! Bu da nedir? Kim, ne diye bunu bilmek ister anlamıyorum: Ah, pekâlâ, pekâlâ. Mayısta doğdum, mayısta! Başka neye ihtiyacın var?  Neye?”</p>

<p>“Yıla ihtiyacım var,” dedi sessizce Toropetskaya.</p>

<p>Prykhina’nın gözleri burnuna doğru çekildi ve omuzları titremeye başladı.</p>

<p>“Ah, nasıl da dilerdim,” diye fısıldadı, “İvan Vasiliyeviç’in provadan önce bir oyuncuya nasıl da  işkence ettiklerini bilmesini!”</p>

<p>“Yok, Ludmila Silvestrovna, böyle olmayacak,” diye karşılık verdi Toropetskaya. “Formu eve götürüp sen dilediğin gibi doldur.”</p>

<p>Pryakhina kâğıt parçasını kavrayıp iğrentiyle el çantasının içine tıkıştırmaya başladı, bir yandan da  ağzı seğiriyordu.</p>

<p>Bu anda telefon gürültüyle çaldı ve Toropetskaya ahizeye sert bir sesle bağırdı.</p>

<p>“Evet! Hayır, yoldaş! Ne bileti? Ben bilet filan almadım! Ne? Yurttaş? Zamanımı boşa harcıyorsun! Bende yok... Ne? Ha?” Toropetskaya’nın yüzü kızardı. “Ah! Afedersiniz! Sesinizi alamadım! Evet, tabii  ki! Elbette! Burada kapıya bırakılacaklar. Ve onlara  bir program bırakmaları talimatını vereceğim! Ama  Feofil Vladimiroviç’in kendisi burada olmayacak mı?  Bundan büyük üzüntü duyarız! Çok büyük hem de!  Her şey gönlünüzce olsun, olsun!”</p>

<p>Şaşkına dönmüş olan Toropetskaya telefonu yerine koyup şöyle dedi:</p>

<p>“Kaba davranılmaması gereken birine kaba davrandığım için hepinize teşekkür ederim.”</p>

<p>“Ah, bana anlatma, bana hiç anlatma!” diye haykırdı Pryakhina sinirli. “Ekinler mahvoldu, gün  mahvoldu!”</p>

<p>“Ah, evet,” dedi Toropetskaya, “oyuncuların müdürü senden onu görmeni istedi.”</p>

<p>Pryakhina’nın yüzü pembeleşti, kaşlarını mağrurca kaldırdı.</p>

<p>“Benden ne istiyor olabilir? Bu çok ilginç!” “Kostümcü Korolkova seni şikâyet etmiş.”  “Hangi Korolkova’yı kast ediyorsun?” diye haykırdı Pryakhina. “O da kim? Ah, evet, hatırlıyorum!  Nasıl unutabilirim ki?” Daha sonra Ludmila Silvestrovna omuriliğimden aşağı soğuk bir ürpertinin  yayılmasına neden olacak bir şekilde güldü, “oo”  sesiyle ve dudaklarını birbirinden ayırmadan. “Bu  Korolkova’yı nasıl unutabilirim, elbisemin kenarını  mahveden Korolkova’yı? Kimbilir benim hakkımda  ne hikâyeler anlatıyordur?”</p>

<p>“O kadar öfkelenmişsin ki, onu kuaförlerin önünde kostüm değiştirme odasında çimdiklemişsin, bundan şikâyet ediyor,” dedi Toropetskaya tatlı  bir sesle, bir anlığına kristal parlaklığında gözlerinde  bir pırıltı belirerek.</p>

<p>Toropetskaya’nın sözlerinin yarattığı etki beni şaşırttı. Pryakhina ansızın ağzını genişçe açıp sanki  bir dişçideymiş gibi büktü ve gözlerinden aşağı iki  gözyaşı seli aktı. Sandalyemde kıvrıldım ve her nedense ayaklarımı yukarı kaldırdım. Toropetskaya  zilin düğmesine bastıktan sonra Demyan Kuzmiç’in  başının kapıdan görünmesiyle anında gözden kaybolması bir oldu.</p>

<p>Ama Pryakhina yumruğunu alnına bastırarak keskin, yüksek sesle ağladı:</p>

<p>“İlla ki öl diyorlar! Ah, yarabbim! Ah, yarabbim! Yarabbim! En azından sen Kutsal Ana tiyatroda bana  yaptıklarına bir bak! Pelikan bir alçak! Gerasim Nikolayeviç bir hain! Sivtsev Vrazhek Geçidi’nde benim  için ne saçmalıklar konuştuklarını gözümün önüne  getirebiliyorum! Ama kendimi İvan Vasiliyeviç’in  ayaklarının önüne atacağım! Beni duyması için ona  yalvaracağım!” Sesi boğulup çatladı.</p>

<p>Bu anda kapı açılıp içeri aynı doktor koşturdu. Ellerinde bir şişe ile bir bardak tutuyordu. Hiç kimseye bir şey sormadan, alışıldık bir hareketle şişedeki sıvıyı bardağa boca etti, ama Pryakhina boğuk  sesle haykırdı:</p>

<p>“Beni yalnız bırak! Beni yalnız bırak! Sizi adi insanlar!” ve koşarak dışarı çıktı.</p>

<p>Doktor da “Cancağızım!” diye haykırarak peşinden koşturdu ve Demyan Kuzmiç gut hastalığından mustarip ayaklarıyla farklı yönlerde tepinerek doktorun peşi sıra uçtu.</p>

<p>Açık kapıların arasından piyano tuşlarının sesi geliyordu ve uzakta güçlü bir ses tutkuyla şarkı söylüyordu:</p>

<p>“... ve sen dünyanın kraliçesi o-la-cak-sııınn...” Yavaşça yukarı yükselerek yayılmaya başladı, sonra  kapılar çarpıldı ve ses yok oldu.</p>

<p>“Çok iyi, şimdi serbestim, hadi başlayalım,” dedi Toropetskaya nazikçe gülümseyerek.</p>
</body>
</html>