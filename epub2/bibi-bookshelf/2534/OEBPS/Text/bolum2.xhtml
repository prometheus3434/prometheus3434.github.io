<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3>  BÖLÜM 2  </h3>

<h4><i>Sinir Krizi  </i></h4>

<p>Mesele şu ki;   <i>Nakliyat</i> gazetesinde mütevazı bir pozisyonda redaktör olarak çalışıyordum. Yaptığım  işten nefret ediyordum ve geceleri, kimi zaman gün  ağarana dek tavanarasında kendi romanımı yazıyordum.</p>

<p>Bir gece kötü bir rüya gördükten sonra karar vermiştim roman yazmaya. Rüyamda doğduğum şehir, kış, kar, iç savaş vardı... Önümden sessiz bir kar fırtınası geçiyordu, sonra eski, muhteşem bir piyano  çıktı ortaya, etrafında artık hayatta olmayan insanlar  duruyordu.<a id="dn5" href="../Text/dipnot.xhtml#dn5s"><sup>[5]</sup></a> Kendi yalnızlığıma şaşıp kalmış, kendim  için üzülmeye başlamıştım. Gözyaşları içinde uyandım. Masanın üzerinde asılı duran tozlu lambayı yaktım. Bu lamba bütün yoksulluğumu ortaya seriyordu  - ucuz bir hokka, birkaç kitap, bir tomar eski gazete.  Divanın çıkmış yayı sol tarafımı acıtırken, kalbim korkuyla eziliyordu. O an o masada ölmek üzere olduğumu hissettim; ölüm korkusu beni o kadar zavallı bir  hale getirmişti ki, inliyor, sağa sola bakınıyor, endişe  içinde ölüme karşı bir umar, bir sığınak arıyordum.  Ve aradığımı buldum. Geçenlerde sokak kapısında bulup eve getirdiğim kedi sessizce miyavladı. Hayvan paniğe kapılmıştı. Gazetelerin üzerine uzanmıştı, bir  süre sonra yuvarlak gözlerini bana dikti, ne olduğunu  soruyordu adeta.</p>

<p>Bu cılız, kül rengi hayvanın almak istediği tek cevap, hiçbir şeyin olmadığıydı. Haklıydı, bu kadar yaşlı bir hayvanı benden başka kim beslerdi?</p>

<p>“Bir sinir krizi,” diye açıkladım kediye. “Benliğimi esir alıyor, dal budak salıyor ve beni tüketiyor. Ama  şimdilik bununla baş edebilirim.”</p>

<p>Bütün bina uykuya dalmıştı. Pencereden dışarıya bir göz attım. Beş katlı binanın tek bir penceresinde  bile ışık yoktu. O an kafama dank etti... Bu, aslında  bir ev değil, kapkara, hareketsiz gökyüzünün altında  süzülen çok katlı bir gemiydi. Evin hareket ettiği düşüncesi keyfimi yerine getirdi. Sakinleştim, kedi de  sakinleşti ve gözlerini kapattı.</p>

<p>Ve böylece romanımı yazmaya koyuldum. Kar fırtınası rüyamı anlattım. Yan tarafı lambadan yansıyan ışıkla parlayan piyanoyu tasvir etmeye çalıştım. Başaramadım. Ama inat ettim.</p>

<p>Bütün gün boyunca zorunlu olarak yaptığım işime mümkün olduğunca az enerji harcamaya çalıştım. İşimi makine gibi yapıyordum, böylece kafam ona  takılmıyordu. Her fırsatta hastalık bahanesiyle işten  kaçmaya çalışıyordum. Bana inanmıyorlardı elbette,  hayatımın tadı tuzu kalmamıştı. Her şeye katlanıyordum ve bu duruma yavaş yavaş alışmaya da başladım.  Bir âşığın sevgilisiyle buluşma saatini beklemesi gibi  ben de akşamın gelmesini bekliyordum. Bu uğursuz  apartman dairesinde geceleri sessizlik adım adım  büyüyordu. Masanın başına oturuyordum... Benimle yakından alakadar olan kedi, gazetelerin üzerine  yatıyordu; romanımla da yakından ilgileniyordu ve  patileri gazete sayfalarından benim yazdığım kağıtlara sürekli gidip geliyordu. Kirli boynundan tuttuğum  gibi onu yerine geri götürüyordum.</p>

<p>Bir gece başımı yukarı doğru kaldırdım ve afalladım. Gemim hareket etmiyordu, ev olduğu yerde duruyordu ve her taraf ışıl ışıldı. Ne var ki, lambanın aydınlatacağı hiçbir şey yoktu; bu durum oldukça itici ve sinir bozucuydu. Işığı söndürdüm ve oda o alacakaranlıkta aniden bütün iğrençliğiyle önüme  seriliverdi. Her renkten erkek kedi, asfalt kaplı avlu  boyunca sinsi sinsi ve sessizce kasılarak yürüyorlardı.  Kâğıdın üzerindeki harfler, lambanın ışığı olmadan  da seçilebiliyordu.</p>

<p>“Aman Tanrım! Aylardan nisan!” diye haykırdım ve bu düşünce beni nedense korkuttu. Kâğıda büyük  harflerle şöyle yazdım: “Son”.</p>

<p>Kış mevsiminin, kar fırtınalarının ve soğuk günlerin sonuna gelmiştik. Kış boyunca sahip olduğum dostlarımı da birer birer kaybetmiştim. Sefil bir görünüme bürünüp romatizma illetinden ötürü yataklara  düşmüş, kendi kabuğuma çekilmiştim. Ama her gün  tıraş olmayı ihmal etmemiştim.</p>

<p>Bütün bunları düşüne durayım, kedinin avluya çıkmasına izin verdim, sonra geri dönüp uykuya daldım - bu, bütün kış rüya görmeden ilk uykuya dalışımdı.</p>

<p>Bir romanı düzeltmek çok uzun zaman alır. Birçok bölümün üzerini karalayıp, yüzlerce kelimeyi başka  kelimelerle değiştirmek zorunda kalırsınız. Büyük bir külfet, ama gerekli.</p>

<p>Ne var ki, artık içimden çalışmak gelmiyordu, ilk altı sayfayı bitirmiş olmanın verdiği rahatlıktan ötürü  tekrar insan içine karışmaya karar verdim. Eve misafir davet ettim. Bunlar benim gibi   <i>Nakliyat  </i> gazetesinde çalışan iki gazeteci, onların eşleri ve iki yazar  arkadaşımdı; biri, benzersiz yeteneğiyle kısa öyküler  yazıp beni hayrete düşüren bir genç; diğeri ise dünyanın birçok yerini görmüş ve yakin çevresi tarafından  hınzırlığıyla bilinen yaşlıca bir adamdı.</p>

<p>Bir gecede romanımın neredeyse dörtte birini okumuştum.</p>

<p>Ben okurken bayanların öylesine uykusu gelmişti ki, vicdanım sızlamaya başlamıştı. Fakat gazeteci ve  yazar arkadaşlarım ne kadar azimli olduklarını kanıtlamışlardı o gece. Yargıları samimiydi, ama çok sertti  ve ben bunun farkına şu anda varıyorum.</p>

<p>“Dil!” diye haykırdı yazarlardan biri (hınzırlığıyla tanınmış olanı): “Dil! İşte en önemli nokta bu! Bu kitabın dili son derece zayıf.”</p>

<p>Kocaman bir bardak votkayı diktikten sonra ağzına bir sardalya attı. Bardağını tekrar doldurdum. Onu da küçük bir parça sosisle içti.</p>

<p>“Mecazlar!” diye bağırdı, ağzına bir şeyler tıkıştırdıktan sonra.</p>

<p>“Doğru,” diye kibarca onayladı genç yazar arkadaşım. “Dili oldukça zayıf.”</p>

<p>Gazeteci arkadaşlarım ağızlarını hiç açmadılar, sadece içkilerini yudumlarken başlarını kibarca sallayarak onayladılar. Bayanlara gelince; onlar ne onayladılar ne de bir şey söylediler, kendileri için balık  halinden özel olarak alınmış deniz mahsullerini yiyip,  votkalarını içtiler.</p>

<p>“Nasıl zayıf olmaz?” diye haykırdı yaşlıca yazar.</p>

<p>“İmgelem başıboş bir köpek değildir, lütfen bunu bir kenara not edin! O olmaksızın, her şey anadan üryandır! Üryan! Üryan! Bunu unutmayın, eski dostum.”</p>

<p>“Eski dostum” ibaresi açıkça beni işaret ediyordu. Her tarafım buz kesti.</p>

<p>Ayrılırken yeniden buluşmak üzere sözleştiler. Ve bir hafta sonra geri geldiler. İkinci kısmı okudum.  Unutulmaz bir geceydi, çünkü yaşlı yazar, hiç beklenmedik bir şekilde ve isteğim hilafına, benimle birlikte <i>Brauderschaft</i>'a<a id="dn6" href="../Text/dipnot.xhtml#dn6s"><sup>[6]</sup></a> içti ve bana “Leontiç” diye seslenmeye başladı.</p>

<p>“Dili hiç de iyi değil! Ama eğlenceli, cehennem olasıca (o, bendim!)” diye bağırdı yaşlı yazar Dusya’nın pişirdiği pelteleşmiş eti yerken.</p>

<p>Üçüncü buluşma akşamında yeni biri boy gösterdi, bu da bir yazardı - sert ve Mefistofeles yüzlüydü, tıraşlı değildi, sol gözünde bir çarpıklık vardı. Romanın kötü olduğunu söyledi, ama dördüncü ve son kısmı dinleme arzusunu da ifade etti. Konuklar arasında bir dul kadın ile gitar çantalı bir adam da vardı. O özel akşamda kullanabileceğim bir sürü yeni materyal  topladım.   <i>Nakliyat Haberleri  </i> gazetesinden mütevazı  yoldaşlarım şimdi biraz daha büyümüş olan topluluğa  uyum göstermişlerdi; onlar da kendi fikirlerini belirttiler.</p>

<p>İçlerinden biri on yedinci bölümün çok uzun soluklu olduğunu, bir diğeri Vasienka karakterinin yeterince ayrıntılı çizilmediğini belirtti. Her ikisi de bu söylediklerinde haklıydılar.</p>

<p>Dördüncü ve son kısmın okunuşu benim evimde değil, ustalıklı kısa öyküler yazan genç yazarın evinde  gerçekleşti. Hali hazırda yirmi kişiydik, yazarın büyükannesiyle de tanıştırıldım; çok sevimli bir yaşlı kadındı, ancak onu tedirgin eden bir şey vardı - bilmem  neden, bir korku ifadesi bütün gece yüzünden silinmemişti. Ve aynı zamanda gözüm divanda uyuyan bir  hemşireye de ilişmişti.</p>

<p>Roman tamamlanmıştı. Ve sonra felaket başladı. Dinleyicilerin hepsi bana romanımın sansürden geçemeyeceği için yayımlanamayacağını açık açık söylediler.</p>

<p>Bu kelimeyi hayatımda ilk duyuşumdu. Romanımı yazarken sansürden geçip geçmeyeceğini bir kez olsun bile düşünmediğimi o an fark ediyordum.</p>

<p>Başlangıcı bayanlardan biri yaptı (daha sonra bu kadının da dul olduğunu öğrendim). Şöyle dedi:</p>

<p>“Söyleyin bana Maksudov, romanınızı sansürden geçirirler mi?”</p>

<p>“Hayır-hayır-hayır-hayır!” diye haykırdı yaşlı yazar. “Kesinlikle geçirmezler! ‘Geçirilmesi’ kesinlikle söz konusu bile olamaz! Bu konuda hiç umut yok. Hiç  kuşkun olmasın, eski dostum - romanı geçemeyeceklerdir.”</p>

<p>“Geçirmeyeceklerdir!” diye yankılandı masanın öbür yanı koro halinde.</p>

<p>“Dil...” diye söze girdi biri, bu gitaristin erkek kardeşiydi, ama yaşlı yazar onun sözünü kesti.</p>

<p>“Lanet olsun dile!” diye haykırdı, tabağına salatayı yığarken. “Söz konusu olan dil değil. Eski dostum kötü, ama oldukça eğlenceli bir roman yazmış. Gözardı edilemeyecek bir yeteneğin var, seni alçak! Bütün  bu şeyler nereden aklına geliyor Tanrı aşkına! Bunu  hiç de ummazdım, ama! ... içerik! ”</p>

<p>“Hmm, evet, içerik...”</p>

<p>“Kesinlikle içerik” diye bağırdı yaşlı yazar, hemşireyi rahatsız edecek şekilde. “İstenenin ne olduğunu biliyor musunuz? Bilmiyor musunuz? Hah! Buyrun  bakalım, tam düşündüğüm gibi!”</p>

<p>Tek gözünü kırparken içkisini yudumladı. Sarılıp beni öptü, sonra da bağırdı:</p>

<p>“Canını sıkan bir şeyler var senin, inan bana! Böyle şeyleri bilmem gerek! Ama seni seviyorum. Seni gerçekten seviyorum, şu an burada canımı al istersen! Sinsi biri, alçak! Düzenbaz yanları olan biri! Ha?  Ne? Dördüncü bölüme dikkat ettiniz mi? Adam kadın  kahramana ne söyledi? Pekâlâ şu anda, tam düşündüğüm gibi!”</p>

<p>“Her şey bir yana, bu ne biçim bir konuşma?” diye söze başladım, laubali tavırları adeta işkence gibiydi.</p>

<p>“İlk önce bana bir öpücük verin,” diye bağırdı yaşlı yazar. “İstemiyor musunuz? Ne tür bir yoldaş olduğunuz anlaşıldı! Hayır, birader, siz hiç de dürüst biri  değilsiniz!”</p>

<p>“Tabii ki dürüst değil!” diye destekledi onu ikinci dul kadın.</p>

<p>“Her şey bir yana...” diye söze başladım telaşla, ama gerisini getiremedim.</p>

<p>“Bırakın her şey mer şey bir yanayı!” diye bağırdı yaşlı yazar. “Sizde Dostoyevski tadı var! Evet, elbette.  Neyse, tamam, beni sevmiyorsunuz, ne diyeyim, Allah sizi ıslah etsin, size darılmadım. Ama hepimiz sizi  içtenlikle seviyor ve size iyilikler diliyoruz!” Bu anda  gitaristin erkek kardeşini ve hiç tanımadığım bir başka adamı işaret etti; kıpkırmızı suratlı bu adam hakkında tek bildiğim eve geldiğinde geç kalmış olduğu  için özür dilediği ve Merkez Hamamı’nda olduğunu  söylediğiydi. “Şimdi sana harbi harbi söylüyorum,”  diye devam etti yaşlı yazar, “çünkü herkesle harbi  konuşmaya alışkınım, Leontiç, bu romanı bir yerlere  vermeye hiç çalışmayın. Başınıza çok büyük belalar  açarsınız ve biz, sizin arkadaşlarınız, çektiğiniz işkenceleri düşünerek acı çekeriz. Siz beni dinleyin! Çok  görmüş geçirmiş bir adamım ben. Hayatı iyi bilirim!  Bakın,” diye bağırdı içerlemişçesine, herkese konuşmasına tanıklık etmesi için işaret ederek, “buyurun  şuna bir bakın: nasıl da kızmış, bana surat asıyor.  Dostça davrandım ya bana karşılığını böyle ödüyor!  Leontiç!” diye ciyaklayarak, öyle bir bağırdı ki, perdenin arkasındaki hemşire divandan ayağa fırladı.  “Anladınız mı! Romanınızın sanatsal değeri, uğruna  çarmıha gerilecek kadar büyük değil (o anda divandaki gitardan akor sesi duyuldu). Anladınız mı!”</p>

<p>“Anladınız mı, anladınız mı, anladınız mı!” diye mırıldandı gitarist hoş tiz bir sesle.</p>

<p>“Saadete gelelim,” diye bağırdı yaşlı yazar, “eğer beni öpmezseniz, hemen kalkıp gideceğim, beni gücendirdiğiniz için bu dostane topluluğu terk edecegim.</p>

<p>Tarif edilemez işkenceler çekerek onu öptüm. Bunu yaparken koro gerçekten coştu, tenorun sesi  öbür seslerin üzerinde aşırı duygusal bir şefkatle süzüldü.</p>

<p>“Anladınız mı, anladınız mı...”</p>

<p>Kolumun altında ağır elyazması, apartman dairesinden tıpkı bir erkek kedi gibi sürünerek çıktım. Eğilmiş, mutfaktaki musluktan su içen hemşirenin  kırmızı gözleri dalgalanıyordu. Nedense, ona bir ruble uzattım.</p>

<p>“Sizden yakamı nihayet kurtarıyorum!” dedi hemşire öfkeyle, rubleyi bir kenara attı. “Sabahın üçü oldu! Şu hale bak! Çekilecek gibi değil!”</p>

<p>Bu anda tanıdık bir ses uzaktan kalabalığın sesini kesti:</p>

<p>“Ama nereye gitti? Kaçtı mı yoksa? Yakalayın onu! Gördünüz, değil mi, yoldaşlar...”</p>

<p>Ama muşambayla kaplı kapı bana çoktan yol vermişti, arkama bakmadan ordan sıvıştım.</p>
</body>
</html>