<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3>  BÖLÜM 7  <a id="dn17" href="../Text/dipnot.xhtml#dn17s"><sup>[17]</sup></a></h3>

<p>Böylesine tuhaf koşullar karşısında yapılabilecek en makul şey basitçe olan biten her şeyi unutmak,  ne Rudolfi’yi ne de onunla birlikte yoklara karışan  dergiyi düşünmek. Ben de bunu yaptım.</p>

<p>Ne var ki, bu beni sürüp giden yaşamın zalim gerekliliğinden kurtarmadı. Mazimi düşündüm.</p>

<p>“Öyleyse,” dedim kendi kendime, dışarıda karlı Mart fırtınası, gazyağı sobasının yanı başında otururken, “aşağıdaki dünyaları ziyaret etmiş olmalıyım.</p>

<p>“Dünya bir: Pis kokulu dolabı ve üç ayaklı sehpalardaki barutlukları aklımdan çıkmayan üniversite laboratuvarı. Bu dünyayı iç savaş sırasında terk etmiştim. Uçarılık yapıp yapmadığım konusunu bir  yana bırakalım. Akıl almaz maceralardan sonra (sahi  neden akıl almaz? - iç savaş sırasında akıl almaz  maceralar yaşamayan mı var?), kısacası, bundan  sonra kendimi   <i>Nakliyat  </i> gazetesinde buldum. Niçin  her şeyi anlatmaktan imtina edeyim ki?! İçimde yazar olma ümitleri filizlendi. E, ne olmuş?   <i>Nakliyat </i>gazetesi dünyasını da terk ettim. Ve önümde içine  girmek için didindiğim dünya açıldı. Şurası kötü ki,  bu dünyayı derhal katlanılmaz buldum. Paris’i düşündüğümde içime bir tür kramp giriyor ve kapıya  kadar bile gidemiyorum. Ve sürekli Vasili Petroviç’e  lanet okuyorum! Neden Tetuşhi’de kalmadı ki? İzmail Aleksandroviç belki çok yetenekli biri, ama Paris harbiden iğrenç. Bu yüzden bir tür hükümsüzlük  içinde terk edilmiş olmalıyım sanki? Kesinlikle öyle.</p>

<p>“Öyleyse, otur oturduğun yere, burada kal ve başka bir roman yaz, madem ki bir kere bulaştın; ayrıca kimse seni partilere gitmeye zorlamıyor. Partiyi  boşver, esas mesele bu ikinci romanın konusunun  ne olacağına dair kesinlikle en ufak bir fikrimin bile  bulunmaması. İnsanoğluna hangi hikâyeyi anlatmalıyım? Bütün her şeyin en facia kısmı bu.”</p>

<p>Gelelim romana. Gerçekçi olalım... Hiç kimse okumadı onu. Okuyamadılar, çünkü Rudolfi ortadan  kaybolmadan önce dergiyi dağıtacak zamanı bulamadı. Ve bir kopyasını verdiğim dostum da okumadı. Hiç kuşkunuz olmasın.</p>

<p>Hoş; o satırları okuyan pek çok kişi, benim kültürlü bir entelektüel ve asabi biri olduğumu söyleyecek, adım gibi eminim. İlki neyse, tartışmaya bile değmez; amma velakin ikinci hususta sizi ciddiyetle ikaz etmem gerekir, bu, bir kuruntudan başka  bir şey değildi. Bende asabiliğin a’sı bile yoktur. Ve  genel olarak, bu kelimeyi ağzınızdan çıkarıp fırlatmadan önce asabiliğin ne olduğuna dair daha kesin  bilgi sahibi olmalısınız ve İzmail Aleksandroviç’in  hikâyelerini dinlemelisiniz. Her neyse! Öncelikle ve  en önemlisi yaşamam ve bunun için para kazanmam  gerekiyordu.</p>

<p>Bu yüzden, amaçsız Mart macerama bir son verip, hayatımı kazanmanın yollarını aramaya başladım. Bu noktada hayat, müsrif bir evladı ensesinden tutar gibi beni yakalayıp   <i>Nakliyat  </i> gazetesine geri götürdü. Sekretere bir roman yazmış olduğumu  söyledim. Çok etkilenmiş gözükmedi. Kısacası, ayda  dört inceleme yazısı yazmak üzere anlaştım, kanunun gerektirdiği kurallara göre her biri için ücret  alacaktım. Bu şekilde maddi durumumu biraz olsun  doğrultmuş oldum. Planım bu yazıları elden geldiğince seri bir şekilde üretmek ve akşamları yazmaya  ayırmaktı.</p>

<p>Planın ilk kısmında hiçbir problem yoktu, ama ikinci kısım tam anlamıyla raydan çıktı. Yaptığım ilk  şey kitapçılara gidip çağdaşlarımın kitaplarını satın  almaktı. Onların ne yazdığını, nasıl yazdığını öğrenmek, becerilerinin efsunlu sırrına vakıf olmak istiyordum.</p>

<p>Paramı son kuruşuna kadar harcadım, raflardaki en iyi kitapları satın aldım. Öncelikle, İzmail Aleksandroviç’in eserlerini, Agapyonov’un kitabını, Lesosekov’un iki romanını, Flavian Flavkov’un  iki hikâye toplamını ve yanı sıra daha birçok şeyi  edindim. Her şeyden önce, elbette, kendimi İzmail  Aleksandroviç’e adadım. Ama kitabın kapağına göz  atınca can sıkıcı bir önsezi içime saplandı. Kitabın adı    <i>Paris’ten Ivır Zıvır’</i>dı. İlk anekdottan sonuncusuna,  hepsi bana tanıdık geldi. Otomobil sergisinde hastalanan melun Kondiyakov’u, Champs-Elysees’de  kapışan iki kafadan (birinin Pomadin, diğerinin  Şerstyanikov olduğu ortaya çıktı) ve Grand Opera’da  birisinin yüzüne yumruk atan belalıyı tanıdım. İzmail Aleksandroviç, olağandışı, keskin bir zekâyla  yazıyordu, hakkını vermeliyim ve içimde Paris’e dair  dehşet duygusu uyandırdı.</p>

<p>Görünüşe bakılırsa, Agapyonov, o partiden bu yana yeni bir hikâye kitabı yayımlamayı başarmıştı:   <i>Tetuşhi Huzursuzluğu.  </i> Tahmin etmek hiç de zor  değildi: O gece Vasili Petroviç’e kalacak bir yer bulmamıştı. Agapyonov’a, evsiz kayınbiraderinin anlattığı hikâyeleri kitabında kullanmak düşmüştü. O pek  muğlak “huzursuzluk” kelimesi hariç her şey açıktı.</p>

<p>Lesosekov’un   <i>Kuğular  </i> romanını iki kez okumaya yeltendim; her iki deneme de sayfa kırk beşe kadar geldim ve yeniden en başa döndüm, çünkü  başlangıçta ne olduğunu hep unutuyordum. Baya  baya korktum. Kafamın içinde yolunda gitmeyen  bir şeyler vardı - ciddi şeyleri anlamakta zorluk  çekiyordum belki de kafam durmuştu. Bu yüzden  Lesosekov’u bir kenara bırakarak Flavian’ı ve hatta Likospastov’u elime aldım; ikincisinde beni bir  sürpriz bekliyordu. Şöyle anlatayım: Belli bir gazetecinin anlatıldığı hikâyedeki -hikâyenin adı “Yetkili Kiracı”ydı- yayları fırlamış kırık-dökük divan ve  masadaki hesap defteri bana tanıdık gelmişti. Yani,  hikâyede anlatılan kişi... bendim!</p>

<p>Pantolon benim pantalonumdu, boyundan öne doğru kıvrılmış baş ve o eğik bakış... Kısacası, o bendim! Ama değer verdiğim her şey üzerine yemin ederim ki hikâyede beni çok insafsızca anlatmışlardı. En  küçük bir kurnazlığım, açgözlülüğüm, sinsiliğim, yalancılığım, mesleki başarı peşinde koşan bir yönüm  yoktur ve hikâyedeki o saçma sapan şeylerin hiçbiri asla benim ağzımdan çıkmadı! Likospastov’un  hikâyesini okurken çektiğim ıstırap tarif edilemezdi;  bundan böyle kendime karşı daha acımasız bakışlarla bakmaya karar verdim, çünkü Likospastov beni  bu kararı almaya adamakıllı zorlamıştı.</p>

<p>Ne var ki, kendi kusurlarıma ilişkin üzüntüm ve kaygılı düşüncelerim, yeni hiçbir fikır derleyemediğimin farkında oluşum gibi bir fecaat ile kıyaslandığında geçerli bir anlam ifade etmiyordu. En  iyi yazarların kitaplarında bile, söylemek gerekirse, yeni yollar keşfedememiştim, önümü görmemi  sağlayacak bir ışık gözüme ilişmemişti, her şeyden  sıkılmış ve bıkmıştım. Bu yazarlardan hiçbiri gibi  olamayacağım düşüncesi, tıpkı bir kurtçuk gibi kalbimi kemirmeye başladı. Ve derhal daha da korkunç  bir düşünceyle yüz yüze geldim. Ya Likospastov gibi  yazsaydım? Cüretimi bağışlayın, ya Agapyonov gibi  yazsaydım? Huzursuzluk? Huzursuzluk nedir? Peki  ya neden Kaffir’ler?<a id="dn18" href="../Text/dipnot.xhtml#dn18s"><sup>[18]</sup></a> Hepsi saçmalığın daniskası, hiç  kuşkunuz olmasın.</p>

<p>Karakter yazma çalışmalarım dışında zamanımın çoğunu iğreti raflara, masanın üzerine ve hatta köşeye yığdığım çeşitli kitapları divanımda okuyarak  geçirdim. Kendi çalışmam için şöyle bir yol çizdim:  Elimde kalan dokuz kopyayı ve elyazmasını bir daha  asla dönmemek üzere masanın çekmecesine kaldırdım, kilitledim.</p>

<p>Günlerden bir gün bir kar fırtınası uyandırdı beni. Sonuna gelindiği halde, mart ayı hâlâ kar fırtınalarıyla ve vahşi rüzgârlarla doluydu. Ve bir kez  daha, ilk seferinde olduğu gibi, gözyaşları içinde  uyandım! Ne zayıflık, ah, ne zayıflık! Ve yeniden aynı  insanlar, yeniden o uzak şehir ve büyük piyanonun  yan tarafı, bir yudumda dikilen içkiler ve dışarıda  karın üzerine sere serpe uzanan biri.</p>

<p>Bu insanlar hayallerde doğdular, hayallerden çıktılar ve benim gözden ırak keşiş hücreme en sağlam şekilde yerleştiler. Onlardan kolayca ayrılamayacağım açıktı. Peki ama onlarla ne yapacaktım?</p>

<p>İlk önce onlarla açık açık konuştum. Dergiyi çekmecedeki romandan ayırmam gerekti. Ve ardından, bana öyle geldi ki, akşamları renkli bir şey  beyaz sayfa üzerine yansıyordu. Gözlerimi dört açıp  daha yakından baktığımda bunun bir resim olduğuna ikna oldum. Ve hatta dahası, düz bir resim değil,  üç boyutlu bir resimdi, tıpkı küçük bir kutu gibi ve  içinde, kelimelerin oluşturduğu satırların arasında,  yanan bir ışığı görebiliyordum; romanda anlatılanlara benzer o küçük figürler sağda solda dolaşıyordu.  Ah, nasıl da eğlenceli bir oyundu bu! Kedinin artık  yaşamıyor olmasına bir kez daha yazıklandım, o küçük odada, sayfada hareket eden insanları gösterebileceğim hiç kimse yoktu. Hayatta olsaydı, eminim  patileriyle ileri uzanır ve sayfayı eşelemeye başlardı.  Gözlerinin nasıl da merakla parıldadığını, patisinin  nasıl da harfleri kazıdığını hayal edebiliyorum.</p>

<p>Zaman geçtikçe kitaptaki odadan sesler yükselmeye başladı. Bir piyanodan çıkan sesi çok rahat işitebiliyordum. Elbette, herhangi bir kimseye bunu  anlatsaydım, muhakkak bana bir doktora görünmemi tavsiye ederdi. Bana piyanonun aşağı katlardan  birinde çalındığını ve hatta, belki de, kesin olarak  ne çalındığını söylerdi. Ama bunlara hiç kulak asmazdım ki! Hayır, hayır! Piyano buradaydı, benim  masamın üzerinde çalınıyordu, o sessiz tınıyı buradaki anahtarlar çıkarıyordu. Ama yine de her şey  bundan ibaret değildi. Ev sessizliğe gömüldüğünde  ve aşağıda herhangi bir şey çalan kimse olmadığında, dokunaklı bir telaşla kar fırtınasında kendisine  yol açmaya çalışan akordeonun sesini duyuyordum;  mızırdanan öfkeli ve üzgün sesler akordeona eşlik  ediyordu. Ah hayır, bunlar hiç de aşağıdaki kattan  gelmiyor! Neden bu küçük oda gözden kaybolup gidiyor, neden Dinyeper’den bir kış akşamı görüntüsü  sayfalarda beliriyor, neden atların yüzleri ve onların  üzerinde astragan şapkalı adamların yüzleri gözüküyor? Süvarilerin keskin kılıçlarını görüyorum ve ruhumu parçalayan bir vınlama sesi duyuyorum.</p>

<p>Bir adam nefes nefese kalmış, koşuyor. Tütün dumanları arasından takip ediyorum, gözlerimi dört  açıyorum ve görüyorum: Adamın arkasında ani bir  parıltı -bir kurşun-; bir iç çekiyor ve sırt üstü yere  yuvarlanıyor, sanki ön taraftan kalbine keskin bir  bıçak saplanmış. Kıpırtısız yatıyor ve kafasından küçük, kara bir gölcük yayılıyor. Ve tepelerde, yüksekte  ay var ve uzaklardan köyün hüzünlü, cılız kızılımsı  ışıkları görünüyor.</p>

<p>Bu oyunu ben ömrüm boyunca oynayabilirim... İyi de, bir daha asla bir yere kaçamasınlar diye bu küçük figürleri nereye kaydedebilirim?</p>

<p>Sonra bir akşam bu büyülü odayı anlatmaya karar verdim. Nasıl anlatacaktım ki onu?</p>

<p>Canım, çok basit. Ne gördüysen onu yaz işte, eğer bir şey görmüyorsan, zaten yazmaya ne hacet! Bak!  Küçük resim ışık saçıyor, küçük resim değişik renklere bürünüyor. Gördüğüm şeyden hoşlanıyor muyum? Hem de nasıl! Ve bu yüzden onları yazıyorum:  Birinci sahne. Abajurun püskülleri. Piyanonun üzerinden müzik yayılıyor. Faust’u çalıyorlar. Ansızın    <i>Faust  </i> kesiliyor, bir gitar çalmaya başlıyor. Kim çalıyor? İşte orada, elinde gitarı, kapıdan içeri giriyor.  Ben dinliyorum - o çalıyor. Yazıyorum: "O   <i>çalıyor.”</i>  </p>

<p>Evet, belli ki, eğlenceli bir oyun bu! Partilere falan gitmeye gerek yok, tiyatroya gitmeye de gerek yok.</p>

<p>Üç geceyi bu şekilde geçirdim, birinci sahneyi düzeltip oyalanarak... Üçüncü gecenin sonunda yazdığımın bir oyun olduğunun farkına vardım.<a id="dn19" href="../Text/dipnot.xhtml#dn19s"><sup>[19]</sup></a>

</p>
<p>Nisan gelip de avludaki karlar gözden kaybolduğunda, ilk sahne neredeyse tamamlanmıştı. Kahramanlarım hareket ediyor, sağa sola yürüyor ve konuşuyorlardı.</p>

<p>İlçin’in mektubu nisanın sonunda geldi.</p>

<p>Ve şimdi, okurlar, romanımın hikâyesini bildiklerine göre, bu anlatıya İlçin’le karşılaştığım andan itibaren devam edebilirim.</p>



<p></p>
</body>
</html>