<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3>BÖLÜM 3</h3>

<h4><i>İntiharım  </i></h4>

<p>“Evet, bu korkunç,” diye söylendim odamda kendi kendime. “O salata, hemşire, yaşlı yazar ve o unutulması imkânsız ‘anladınız mı’ ve genel olarak benim  bütün hayatım.”</p>

<p>Pencerenin dışında sonbahar rüzgârı uğulduyordu. Çatının metal kaplaması yırtılmış takırdıyor, yağmur damlaları pencere camlarından aşağı akıyordu. Hemşireli ve gitarlı o geceden sonra daha bir sürü olay  olmuştu, ama bütün hepsi o kadar iğrençti ki, onları  yazmayı hiç istemiyorum. İlk iş, alelacele romanımı  gözden geçirdim, sansürden geçirirler mi geçirmezler mi diye. Ve sonunda geçirmeyeceklerini anladım.  Yaşlı yazar kesinlikle haklıydı. Romanın her satırı  beni sansürden geçirmeyin diye bas bas bağırıyordu.</p>

<p>Cebimde kalan son paramla iki bölümü daktilo ettirdim ve onları alıp hacimli bir derginin editoryal  bürosuna gittim. İki hafta sonra bölümler geri geldi.  Metnin köşesinde “uygun bulunmadı” kelimesi yazıyordu. Bu notu bir tırnak makasıyla kesip attıktan  sonra aynı bölümleri alıp bir başka hacimli dergiye  götürdüm ve iki hafta sonra tamamen aynı yazıyla  geri geldiler: “Uygun bulunmadı.”</p>

<p>Ondan sonra kedim öldü. Önce yemeden içmeden kesilmişti, bir köşeye sinip miyavlayarak beni deliye döndürmüştü. Bu böyle üç gün surdu. Dördüncü gün onu köşede yan tarafına kıpırtısız yatmış bir şekilde  buldum.</p>

<p>Avlunun bakıcısından bir kürek alıp onu evimizin arka tarafındaki boş arsaya gömdüm. Bu koca dünyada yapayalnız kalmıştım, ama içten içe memnun  olduğumu itiraf ediyordum. Zavallı hayvan bana o  kadar yük olmuştu ki.</p>

<p>Sonbahar yağmurları başladıktan sonra omzum yeniden sızlamaya başladı, aynı zamanda sol dizim de  ağrıyordu.</p>

<p>Ne var ki bunlar bir şey değildi, asıl beteri romanımın kötü oluşuydu. Ve eğer sahiden de öyleyse, bu, hayatımın sonunun yaklaştığı anlamına geliyordu.</p>

<p>Bütün hayatımı   <i>Nakliyat  </i> gazetesinde çalışarak tüketmek mi! Şaka ediyor olmalısınız!</p>

<p>Her gece zift karası karanlığa bakıyor ve yatmadan önce sürekli şu lafı tekrarlıyordum “Bu korkunç”.   <i>Nakliyat  </i> gazetesinde çalıştığınız süre boyunca ne hatırlıyorsunuz? diye sorulsa, hiç tereddütsüz şu cevabı  verirdim: Hiçbir şey.</p>

<p>Palto askısının yanında kirli galoşlar, askıdaki kocaman uzun kulaklıklarıyla ıslak bir kürk başlık -hepsi bu kadar.</p>

<p>“Bu korkunç,” diye tekrarladım, uğuldayan gecenin sessizliğine kulak vererek.</p>

<p>Yaklaşık iki hafta sonra uykusuzluğun pençesindeydim.</p>

<p>Samoteçnaya-Sadovaya Caddesi’ne giden bir tramvaya bindim; orada, elbette ki numarasını kesinlikle saklı tutacağım bir evde işi gereği silah taşıma ruhsatı  bulunan bir arkadaşım yaşıyordu.</p>

<p>Hangi koşullar altında tanıştığımızın hiçbir önemi yok.</p>

<p>Daireye girdiğimde, arkadaşım divanda uzanıyordu. O mutfaktaki sobanın üzerinde çay yapmak için su ısıtırken masasının sol çekmecesini açıp oradaki Browning’i çaldım, daha sonra bir bardak çay içip eve döndüm.</p>

<p>Akşam saat dokuz sıralarıydı. Binaya vardım. Her şey her zamanki gibi aynıydı. Mutfaktan kızarmış koyun eti kokusu geliyordu, koridor çok tanıdık o  sonsuz buğuyla dolmuş, tavanda bir ampul puslu bir  halde yanıyordu. Kendi odama girdim. Üzerimde bir  ışık çaktı ve oda aniden karanlığa gömüldü. Ampul  patlamıştı.</p>

<p>“Her şey kesinlikle aynı, ve her şey kesinlikle doğru,” dedim, sert bir biçimde.</p>

<p>Köşedeki gazyağı sobasını yaktım. Bir kâğıt parçasına şunları yazdım: “Beyan ederim ki Browning marka şu no’lu (numarayı unuttum) tabancayı Parfiyon İvanoviç’ten (soyadını, evin numarasını, caddeyi, her  şeyi yazılması gerektiği gibi yazdım) çaldım.” Kâğıdı  imzaladım ve gazyağı sobasının yanına yere koydum.  Öldürücü dehşet beni kıskıvrak yakalamıştı. Ölmek  korkunç bir şey. Sonra gözümün önüne koridor, koyun eti, Pelagia nine, yaşlı yazar ve   <i>Nakliyat  </i> gazetesi  geldi; nasıl odamın kapısını nasıl çatırtıyla kırıp içeri  gireceklerini düşünerek keyiflendim, vs.</p>

<p>Namluyu alnıma dayadım ve titrek bir parmakla tetiği hissettim. Tam o anda aşağıdan gelen tanıdık  sesler duydum, çatlak sesli bir orkestra çalmaya ve  gramafondaki tenor şu şarkıyı söylemeye başladı:</p>

<p class="bosluk1"></p>

<p>  Ama Tanrı her şeyi bana geri verecek mi?  </p>

<p class="bosluk1"></p>

<p>“Aman Allahım! Faust bu!” diye geçti aklımdan. “Şimdi bundan mükemmel bir zamanlama olamazdı.  Ama sıra Mefistofeles’e gelene kadar bekleyeceğim.  Son bir kez. Çünkü bu onu son duyuşum olacak.”</p>

<p>Yer döşemesinin altından duyulan orkestranın sesi bir kaybolup bir duyuluyordu, ama tenor giderek  daha yüksek sesle bağırmaya devam ediyordu:</p>

<p class="bosluk1"></p>

<p>  Lanet olsun hayata, inanca ve bütün öğrendiklerime!  </p>

<p class="bosluk1"></p>

<p>“Bir daha, bir daha,” diye düşündüm. “Ama nasıl da çabuk söylüyor...”</p>

<p>Tenor umutsuz bir feryatla en üst perdeden çığlıklar attı, hemen ardından orkestra gürleyerek ona eşlik etti.</p>

<p>Titreyen parmağım tetiğe doğru yaklaştı. O anda dehşetli bir gümbürtü kulaklarımı sağır etti, yüreğim  savrulup dipsiz bir çukura yuvarlandı, sanırım gazyağı sobasından fırlayan bir alev tavana sıçradı ve tabancayı elimden bıraktım.</p>

<p>Gümbürtü yeniden başladı. Aşağılardan bir yerden korkunç kalın bir ses duydum :</p>

<p>“İşte geldim!”</p>

<p>Kapıya doğru döndüm.</p>
</body>
</html>