<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3>  BÖLÜM 8  </h3>

<h4><i>Altın At</i>  </h4>

<p>“Evet,” diye tekrarladı İlçin, kurnazca ve gizemle yan yan bakarak, “romanınızı okudum.”</p>

<p>Yüzü titreşen ışıkta bir görünüp bir kaybolurken muhatabıma şaşkın gözlerle ağzım açık bakakaldım.  Yağmur pencereyi kamçılıyordu. Hayatımda ilk defa  bir okurumla karşılaşıyordum.</p>

<p>“Ama nereden buldunuz? Yani... Sayıyı...” dedim, dergiyi ima ederek.</p>

<p>“Grişa Ayvazovski’yi tanıyor musunuz?”</p>

<p>“Hayır.”</p>

<p>İlçin kaşlarını kaldırdı, afallamıştı.</p>

<p>“Grişa Müttefik Topluluğu’nun edebiyat editörüdür.</p>

<p>“Ne tür bir topluluk bu?”</p>

<p>İlçin o kadar şaşırmıştı ki, yüzümü inceleyebilmek için yeni bir şimşeğin çakmasını bekledi.</p>

<p>Işık çaktı ve sönüp gitti. İlçin devam etti:</p>

<p>“Bir tiyatro topluluğu. Hiç orada bulunmadınız mı? ”</p>

<p>“Hiç tiyatroya gitmedim. Moskova’ya geleli çok olmadı da.”</p>

<p>Fırtınanın şiddeti dindi ve gün sıradanlığına geri dönmeye başladı. İlçin’i fazlasıyla hayrette bıraktığımı gördüm.</p>

<p>“Grişa oldukça etkilenmişti,” dedi İlçin, tuhaf, esrarengiz bir tavırla, “ve bana dergiyi verdi. Çok  mükemmel bir roman.”</p>

<p>Bu tür durumlarda nasıl davranacağımı bilemem; İlçin’in önünde eğildim.</p>

<p>“Biliyor musunuz, bir fikrim var,” diye fısıldadı İlçin, sol gözünü garip bir şekilde kısarak.</p>

<p>“Bu romandan bir tiyatro oyunu çıkarmalısınız!”</p>

<p>“Kaderin cilvesi,” diye düşündüm ve şöyle dedim:</p>

<p>“Biliyor musunuz, yazmaya başladım bile.”</p>

<p>İlçin o kadar şaşırmıştı ki, sağ eliyle sol kulağını tırmalamaya girişti ve gözlerini daha da açtı. İlk önce böyle bir örtüşmeye inanamadığını düşündüm,  ama kendisini kontrol etmeyi başardı.</p>

<p>“Mükemmel, mükemmel! Devam etmelisiniz, bir an bile durmayın. Mişa Panin’i tanıyor musunuz?”</p>
<p>“Hayır.”</p>

<p>“Kendisi edebiyat editörümüzdür.”</p>

<p>“Ah-ha.”</p>

<p>İlçin, dergide romanın sadece üçte birinin basılmış olduğu gerçeğinin altını çizerek devam etti ve umutsuzca nasıl devam ettiğini bilmek istediğini söyledi, bu nedenle romanın devamını elyazmasından ona, Mişa’ya ve aynı zamanda Evlampia  Petrovna’ya okumalıydım. Önceki tecrübesinden benim Petrovna’nın kim olduğunu bilmediğim varsayımıyla, onu tanıyıp tanımadığımı sorma zahmetine  girmeden, bana sahne yönetmeni olduğunu söyledi</p>

<p>İlçin’in bütün projeleri içimi çok büyük heyecanla doldurdu.</p>

<p>Ve fısıldadı:</p>

<p>“Siz oyunu yazacaksınız, biz de sahneye koyacağız. Bence harika olacak. Ne dersiniz?”</p>

<p>Göğsüm inip kalkıyordu, bu ikindi sonrası fırtınası ve belli belirsiz önseziler beni sarhoş etmişti. Ve İlçin şöyle dedi:</p>

<p class="bosluk1"></p>

<p>“Ve asla bilemezsiniz, daha tuhaf şeyler de oldu, bakarsınız ihtiyar adamı razı etmeyi de başarırız?  Ha?”</p>

<p>İhtiyar adamı da tanımadığımı öğrenince, başını baya baya salladı. Gözlerinde şunları açıkça okudum: “Ne menem bir şey bu!”</p>

<p>“İvan Vasiliyeviç!” diye fısıldadı. “İvan Vasiliyeviç! Nasıl? Sahiden tanımıyor musunuz? Bağımsız tiyatronun başı olduğunu da mı duymadınız?” Ve  ekledi: “Yani, inanılır gibi değil!</p>

<p>Her şey kafamın içinde dönüp duruyordu, çünkü öncelikle çevremdeki dünyada beni şaşırtan bir şey  vardı. Sanki çok uzun zaman önce rüyalarımda bunu  görmüştüm ve şimdi yine o rüyanın içindeydim.</p>

<p>İlçin’le birlikte odadan dışarı çıktık, şömineli holden geçtik, o hol için içimde hissettiğim şey mayhoş bir neşeye benziyordu. Gökyüzü tertemizdi ve  gün ışığı aniden parke döşemenin üzerine uzandı.  Daha sonra tuhaf kapılardan geçtik ve ilgimin sürekli arttığını gören İlçin ayartıcı bir şekilde başparmağıyla beni içeri yönlendirdi. Ayak seslerimiz işitilmez  oldu, sadece sessizlik ve tam bir yeraltı karanlığı vardı. Refakatçimin kurtarıcı eli beni içine düşmekten  kurtardı ve ince uzun açıklıktan yayılan yapay bir  parlaklık içeriyi aydınlattı -refakatçim diğer perdeleri açmıştı- ve kendimizi üç yüz koltuklu küçük bir  oditoryumun içinde bulduk. Tavandaki iki ampullü  bir avize cılız bir ışık saçıyordu, perde açık ve sahne  büyük. Heybetli, gizemli ve boştu. Köşelerini karanlık basmıştı, ama ortalardan bir yerde sönük bir şekilde parıldayan ve kasıla kasıla yürüyen altın bir at  vardı.</p>

<p>“Bugün boş günümüz,” diye fısıldadı İlçin ağır başlı, sanki bir kilisedeymiş gibi, sonra aniden kulağımın dibinde bitiverdi ve devam etti: “Sizin küçük  oyununuz bizim gençlerimiz tarafından yorumlanacak, bundan daha iyisini beklemeyin. Salonun küçük  olması canınızı sıkmasın; salon göründüğünden büyüktür ve her zaman doludur. Ve eğer ihtiyar adamı  atlatabilirsek, bakarsınız, oyununuz büyük sahneye  taşınmış! Ha?”</p>

<p>“Beni ayartmaya çalışıyor,” diye düşündüm ve kalbim güm güm çarpmaya ve ümitle titremeye başladı, “ama neden hep yanlış şeylerden konuşuyor?  Bu dolu salon aslında hiç umrumda değil, önemli  olan tek şey şu altın at. Tabii aynı zamanda şu oldukça esrarengiz ihtiyar adam da çok ilginç, şu rıza  göstermesi ve oyunun sahneye konulması için çevresinden dolanılması gereken adam...”</p>

<p>“Bu benim dünyam,” diye fısıldadım, yüksek sesle konuşmaya başladığımı fark etmeden.</p>

<p>“Nasıl?”</p>

<p>“Hiç, önemli değil.”</p>

<p>Ayrılmadan önce İlçin’den küçük bir not aldım:</p>

<p class="bosluk1"></p>


<p>Pek saygıdeğer Piyotr Petroviç! Bir ricam olacak.   <i>Siyah Kar  </i>  'ın yazarı için  <i> Gözde  </i>   adlı oyundan bir yer ayarlarsanız size çok müteşekkir kalacağım.  </p>

<p class="bosluk1"></p>

<p>  Bütün samimiyetimle,  İlçin.  </p>

<p class="bosluk1"></p>

<p>“Bu bedava bilet demek,” diye açıkladı bana İlçin, ve binadan heyecan içinde, hayatımın ilk bedava biletiyle ayrıldım.</p>

<p>O günden sonra hayatım aniden değişti. Gündüzleri, gün ışığında sayfalardaki resimler her ne kadar görünmüyorlarsa da, hummalı bir biçimde oyunuma  çalışıyordum. Kutu, Deneme Sahnesi’nin boyutları  kadar genişledi.</p>

<p>Akşamları altın atla olan randevumu sabırsızlıkla bekliyordum.</p>

<p>Gözde adlı oyunun iyi mi yoksa kötü mü olduğunu söyleyemeyeceğim. Doğrusu bununla hiç ilgilenmiyordum. Bu yapımda her hâlukârda açıklanamaz bir cazibe vardı. Küçük oditoryumun ışıkları söner  sönmez sahnenin arkalarından müzik yükseliyordu ve insanlar on sekizinci yüzyıl kostümleri içinde  kutuya giriyorlardı. Altın at sahnenin bir kenarında  duruyordu, karakterler kimi zaman içeri giriyor ve  atın toynaklarına oturuyorlardı ya da gemin yanında  tutkulu sohbetler ediyorlardı ve ben bütün bunlardan büyük zevk alıyordum.</p>

<p>Gösteri sona erdiğinde ve sokağa çıkmak zorunda kaldığımda acı duygular beni esir alıyordu. O aktörlerin giydiklerine benzer bir kaftan giymek ve  oyunda rol almak istiyordum. Ne harika olurdu, örneğin, sahnenin kenarında muazzam devasa bir burun yapıştırılmış yüzümle, enfiye rengi kaftanımla,  elimde bir kamış ve enfiye kutusuyla görünsem ve  komik bir şey söylesem izleyicilerin bulunduğu sıkıca paketlenmiş sırada otururken bu çok komik şeyi  bulmaya çalıştım. Ne var ki, insanlar başkasının yazdığı komik şeyleri söylüyorlardı ve izleyiciler de zaman zaman gülüyorlardı. Ne daha önce ne de sonra,  bana bundan daha büyük bir zevk veren hiçbir şey  olmadı hayatımda.</p>

<p>“Müdür, Deneme Sahnesi” yazılı küçük locasında oturan suratsız ve sıkılgan Piyotr Petroviç’in şaşkın  bakışları altında Gözde oyununu üç kere gördüm, ilk  seferinde ikinci sırada, ikinci seferinde altıncı sırada  ve üçüncü seferinde on birinci sırada. Merasim meraklısı İlçin her seferinde bana küçük notlar iletiyordu. Başka oyunlar da izledim, sahnede İspanyol kostümleri içinde karakterler geldiler. Hele bir aktör bir  hizmetçiyi öyle komik ve öyle muhteşem canlandırdı  ki, aldığım zevkten alnımda ter damlaları birikti.</p>

<p>Sonra mayıs geldi, en sonunda bir öğle vakti Evlampia Petrovna, Mişa, İlçin ve ben toplandık. Aynı Deneme Sahnesi binasındaki daracık bir odaya gittik. Camlar ardına kadar açılmıştı ve dışarıdan korna sesleri geliyordu.</p>

<p>Evlampia Petrovna, soylu yüzü ve kulaklarında elmas küpeleriyle kraliyet soyundan bir hanımefendi gibiydi, ve Mişa, kahkahalarıyla beni şaşırttı.  Birdenbire gülmeye başladı - ah-ha-ha- herkes konuşmayı kesip bekledi. Gülmesi bitince sanki ansızın  daha da yaşlandı ve sessizliğe gömüldü.</p>

<p>“Ne kadar da kederli gözleri var,” diye düşündüm, marazi hayal kurma alışkanlığım uyarınca. “Geçmişte, Pyatigorsk’ta bir arkadaşını düelloda öldürmüş,” diye düşündüm, “ve şimdi o arkadaşı geceleri ay ışığında başını pencerede sallayarak onun  yanına geliyor.” Mişa’dan çok hoşlanmıştım.</p>

<p>Hem Mişa hem de İlçin, Evlampia Petrovna ile birlikte ne denli sabırlı olduklarını kanıtladılar; bir  oturuşta romanın basılmamış olan kısmının üçte  birini onlara okudum. Sonra birden durdum, vicdanım sızlayarak, bu bölümden sonrasının artık açıkça  anlaşılabileceğini söyledim. Artık geç olmuştu.</p>

<p>Dinleyicilerim kendi aralarında sohbete koyulmuşlardı, Rusça konuşuyor olmalarına rağmen tek bir şey anlamadım, o kadar karışıktı.</p>

<p>Mişa bir şeyi tartışırken odada, koşma alışkanlığındaydı ara sıra aniden duruyordu.</p>

<p>“Osip İvaniç mi?” diye sordu İlçin alçak sesle, gözlerini belerterek.</p>

<p>“Yo-yo-yo,” diye karşılık verdi Mişa ve birden kahkahalarla kıkırdamaya başladı. Gülmesini bitirdikten sonra vurmuş olduğu adamı hatırlayıp yeniden yaşlandı.</p>

<p>“Genel olarak, daha yaşlılar...” diye söze başladı İlçin.</p>

<p>“Hiç sanmam,” diye mırıldandı Mişa.</p>

<p>Daha sonra şunları duydum: “Ama sadece Galin’ler ve ona bağlı yan kuruluşlarla siz bunu gerçekten...” (Bu, Evlampia Petrovna’ydı.)</p>

<p>“Üzgünüm,” diye birden konuşmaya başladı Mişa, eliyle havayı ikiye bölerek. “Bu meseleyi tiyatroda ileri sürmek gerektiğini epeydir söylüyorum!”</p>

<p>“Peki ama Sivtsev Vrazek Geçidi ne olacak?” (Evlampia Petrovna.)</p>

<p>“Evet, ve Hindistan, bu küçük meseleden ne çıkaracağını henüz bilmiyoruz,” diye ekledi İlçin.</p>

<p>“Bütün bunların hepsini döner tablanın üzerine koyabilseydik,” diye fısıldadı İlçin, “müziğe dönüşebilirlerdi.”</p>

<p>“Sivtsev mi?” dedi Evlampia Petrovna önem atfederek.</p>

<p>Bu anda yüzümde tam anlamıyla bir umutsuzluk duygusu belirmiş olmalı, çünkü dinleyiciler anlaşılmaz sohbetlerini sonlandırıp bana döndüler.</p>

<p>“Hepimiz sizden,” dedi Mişa, “oyununuzu ağustosa kadar hazır etmenizi rica ediyoruz, Sergey Leontiyeviç. Yeni sezon için bu oyunu okuyabilmeliyiz.”</p>

<p>Mayısın nasıl sona erdiğini hiç hatırlamıyorum. Haziran da hafızamdan tamamen silinmiş, ama  temmuzu hatırlıyorum. Havalar olağanüstü sıcaktı. Çırılçıplak oturmuş, bir kâğıda sarınmış halde  oyunu yazıyordum. İlerledikçe zorlaşıyordu. Küçük  kutumdan uzun zamandır ses seda çıkmıyordu; roman, karanlığa gömülmüştü, sanki hiç sevilmemiş  gibi. Küçük renkli figürler masada hareket etmiyorlardı, kimse yardımıma gelmiyordu. Şimdi gözümün önünde duran tek şey Deneme Sahnesi’nin  kutusuydu. Karakterler havaya fırlıyor, çok ustalıklı  ve enerjik bir şekilde içeri giriyorlardı, altın atın yanında durmayı o kadar çok seviyorlardı ki, orayı terk  etmeye hiç niyetleri yoktu, olaylar gelişiyor ve sonları gelmiyordu. Sonra sıcaklık azaldı, kaynatılmış su  içtiğim cam sürahi neredeyse boşalmıştı ve dibinde  ölü bir sinek yüzüyordu. Yağmur yağmaya başladı ve  ağustos geldi. Mişa Panin’in mektubunu o zaman aldım. Oyunu soruyordu.</p>
<p>Cesaretimi topladım ve olayların akışını o gece durdurdum. Oyun on üç sahne olmuştu.</p>
</body>
</html>