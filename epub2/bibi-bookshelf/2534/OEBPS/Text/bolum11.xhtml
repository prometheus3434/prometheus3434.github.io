<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3>  BÖLÜM 11  </h3>

<h4><i>Tiyatroyla Tanışıyorum  </i></h4>

<p>Toropetskaya daktilo etme sanatına mükemmel bir ustalıkla hâkimdi. Daha önce hiç böyle bir şey  görmemiştim. Noktalama işaretlerini ona söylemeye ya da metni ona kimin okuduğuna dair imalarda  bulunmaya gerek yoktu. Hatta bekleme salonunda ileri geri uzun adımlarla yürüme aşamasına bile  ulaştım, dikte ederek, duraksayarak, tartıp biçerek  ve sonra, “Hayır, bekle...” diyerek, sonra yazdırdığımı değiştirerek ve onun kiminle konuştuğunu ona  hatırlatmayı tamamen bıraktım, mırıldandım ya da  yüksek sesle konuştum, ama ben ne yaparsam yapayım, Toropetskaya’nın elleri oyunun mükemmel bir  sayfasını çıkarıyordu, neredeyse hiç hatasız, tek bir  gramer hatası olmaksızın - doğrudan basımcının  eline verilecek kadar iyi.</p>

<p>Genel olarak Toropetskaya işini biliyordu ve onunla çok iyi başa çıkıyordu. Telefon seslerinin eşliğinde oyunu daktilo ettik. Bu başlangıçta canımı  sıktı, ama daha sonraları onlara öyle alıştım ki tadını  çıkarmaya başladım. Poliksena arayanlarla kendine  özgü o maharetle ilgileniyordu. Derhal bağırıyordu:  “Evet? Saadede gel yoldaş, meşgulüm! Evet?”</p>

<p>Bu yaklaşım telin öbür ucundaki yoldaşı telaşlandırıyor, saçma sapan şeyler eveleyip gevelemesine yol açıyor ve onu derhal hizaya sokuyordu.</p>

<p>Toropetskaya’nın yaptığı işler oldukça geniş kapsamlıydı. Bu telefon konuşmalarından sonra buna ikna oldum.</p>

<p>“Evet,” dedi Toropetskaya, “hayır, yanlış yeri arıyorsunuz, bende bilet yok... Vuracağım seni!” (Son sözleri banaydı, daha yeni daktilo edilmiş bir cümleyi tekrarlıyordu.)</p>

<p>Başka bir telefon.</p>

<p>“Bütün biletler hali hazırda satıldı,” dedi Toropetskaya. “Elimde bedava bilet yok... Bu bir şeyi kanıtlamaz.” (Bana.)</p>

<p>“Şimdi anlamaya başlıyorum,” diye düşündüm, “Moskova’da ne kadar da çok tiyatroya bedava girmek isteyen insan varmış. Ama bu tuhaf değil mi: hiç  kimse tramvaya bedava binmeye çalışmıyor. Hiçbiri  bir dükkâna girip bedava çaçabalığı konservesi istemez. Neden tiyatroya para vermemeleri gerektiğini  düşünüyorlar?”</p>

<p>“Evet! Evet!” diye bağırdı Toropetskaya telefona. “Kalküta, Pencap, Madras, Allahabad... Hayır adresi'  başkalarına vermiyoruz! Evet?” dedi bana yazıya devam etmem anlamında.</p>

<p>“Onun, nişanlımın penceresi altında İspanyolca serenatlar yapmasını istemiyorum!” dedim tutkuyla,  bekleme salonunda koşturarak.</p>

<p>“Nişanlımın penceresinde...” diye tekrar ederek yazmaya devam etti Toropetskaya. Daktilo sürekli  tıngırdıyordu. Telefon yeniden çalmaya başladı.</p>

<p>“Evet! Bağımsız Tiyatro! Hayır, elimde hiç bilet yok! Nişanlımın penceresi! ...”</p>

<p>“Pencere!” dedim.  Yermakov gitarı yere fırlatıyor ve koşarak balkona tırmanıyor.”  </p>

<p>“Evet? Bağımsız! Elimde hiç bilet yok!   <i>Balkon.”</i>  </p>

<p>  <i>“Anna aceleyle koşuyor...  </i> yo, sadece   <i>onun peşinden dışarı çıkıyor.”</i>  </p>

<p>  <i>""Çıkıyor...  </i> evet? Ah, evet. Yoldaş Butoviç, Filya biletleri ofisinize bırakacak. Her şey gönlünüzce olsun.”</p>

<p>“  <i>Anna  </i>: Kendini vuracak!</p>

<p>  <i>""Bahtin  </i>: Kendini vurmayacak!</p>

<p>“Evet! Merhaba. Evet, onunla birlikte. Ondan sonra Ahdaman Adaları’na gidecekler. Korkarım  adresi veremeyeceğim, Albert Albertoviç... Kendini  vurmayacak!”</p>

<p>Bütün içtenliğimle söylemeliyim ki, Poliksena Toropetskaya gerçekten de işini iyi biliyordu. On  parmak yazıyordu - her iki eliyle; telefon çalar çalmaz tek eliyle yazmaya başlıyor, öbür eliyle ahizeyi  alıp bağırıyordu: “Kalküta’dan hoşlanmadı! Kendini  iyi hissediyor...” Demyan Kuzmiç sık sık içeri giriyor,  yazı masasına doğru koşturuyor ve ona birtakım sayfalar veriyordu. Toropetskaya sağ gözüyle okuyor,  mühürlüyor ve sol eliyle yazmaya devam ediyordu:    <i>‘'Akordeon neşe içinde çalıyor, ama bu sadece</i>...”</p>

<p>“Hayır, bekle, bekle!” diye haykırdım. “Hayır, neşe içinde değil, ama coşkulu bir maharet içinde...  Hayır, hayır... bekle.” Vahşice duvara baktım, akerdonun nasıl çaldığını bilmiyordum. Bu arada Toropetskaya yüzünü pudraladı ve telefonda konuştu,  bazı küçük hanımlara Albert Albertoviç’in Viyana’da  korseler için plakalar alacağını anlattı. Başka başka  insanlar bekleme salonunda göründü ve önceleri  onların önünde dikte ettirmekten utandım, kendimi  giyinik insanlar içinde çıplak hissettim, ama bu duruma çabucak alıştım.</p>

<p>Mişa Panin sürekli ortaya çıkıyor ve her geçişinde beni cesaretlendirmek için omzumu sıkıyordu, sonra kapıdan geçerek, benim zaten keşfetmiş olduğum gibi, tetkikler yaptığı kendi ofisine giriyordu.</p>

<p>Sinekkaydı tıraşlı bir adam, Romalı profili ve kaprisle dışarı fırlamış alt dudağıyla beliriyordu - bu, üretim bölümünün başkanı İvan Aleksandroviç Poltoratski idi.</p>

<p>“Binlerce pardon. Şu anda ikinci perdeyi mi yazıyorsunuz? Muhteşem!” diye haykırdı ve başka bir kapıdan çıktı, gürültü yapmamaya çalıştığını göstererek ayaklarını komik bir şekilde havaya kaldırıyordu. Kapı biraz aralandığında, içeriden telefonla konuştuğu duyuluyordu.</p>

<p>“Benim için fark etmez... Ben önyargılı bir adam değilim... Aslına bakılırsa yarışlara donlarıyla gelmeleri oldukça orijinal bir davranış. Ama Hindistan  bunu kabul etmeyecektir... Herkes için aynı dikiliyor - prens, koca ya da baron... mükemmel donlar,  hem renk hem de kesim bakımından! Ama siz ona  pantolona ihtiyacımız olduğunu söyleyin. Bu benim  işim değil! Bırak da yeniden yapsınlar. Sonra cehenneme yollarsın! Yalan söylüyor! Petya Dietrich öyle  kostümler çizemez! Pantolon çizimleri yapıyor. Eskizleri masamın üzerinde! Petya... Çok kibar olabilir  ya da olmayabilir, ama kendisi pantolonla dolaşıyor!  Ne de olsa güngörmüş biri!”</p>

<p>Günün doruk noktasında, saçlarımı çekiştirip düşen... tabancasını düşüren... bir adamı nasıl daha  kusursuz anlatabilirim onu hayal etmeye çalışıyordum... kan akıyor mu akmıyor mu? Bu sırada genç,  mütevazı giyimli bir aktris bekleme salonuna gelip  haykırdı:</p>

<p>“Merhaba, sevgilim Poliksena Vasiliyevna! Sana çiçek getirdim!”</p>

<p>Poliksena’yı öpüp sarımsı yıldız çiçeklerini küçük tezgâhın üzerine koydu.</p>

<p>“Benim hakkımda Hindistan’dan bir haber var mı?”</p>

<p>Poliksena, olduğunu söyledi ve yazı masasından bir zarf çıkardı. Aktris heyecanlandı.</p>

<p>“Veshnyakova’ya söyle,” diye okudu Toropetskaya, “Ksenya rolü sorununu çözdüm...”</p>

<p>“Ah, iyi, çok iyi!” diye haykırdı Veshnyakova.</p>

<p>“Praskovya Fyodorovna ile Ganj’ın kenarında yürüyordum, o zaman aklıma geldi. Sorun şu ki Veshnyakova ortadaki kapılardan değil, ama piyanonun bulunduğu taraftan sahneye girmeli. Daha yeni kocasını kaybettiğini unutmamalı ve hiçbir durumda  asla ortadaki kapıdan girmemeli. Gözleri yere eğilmiş, elinde, dul bir kadın için tipik sayılacak bir şekilde, yaban papatyalar tutarak, bir dadının yardımıyla yürümeli’...”</p>

<p>“Aman Tanırm! Nasıl da sahici! Nasıl da derin!” diye haykırdı Veshnyakova. “Çok sahici. Ortadaki  kapılarda kendimi tuhaf hissetmemin nedeni demek  buymuş.”</p>

<p>“Bekle,” diye devam etti Toropetskaya, “burada başka bir şey daha var,” ve okudu: “Ama genel olarak, bırakalım da Veshnyakova nereden dilerse oradan girsin sahneye. Ben oraya gelince her şey açıklığa kavuşacak. Ganj’ı sevmedim, benim fikrime göre  bu nehirde eksik olan bir şey var... Pekâlâ, bu seni  ilgilendirmez,” diye belirtti Poliksena.</p>

<p>“Poliksena Vasiliyevna,” diye söze başladı Veshnyakova, “Aristarkh Platonoviç’e ona deli gibi, deli gibi müteşekkir olduğumu yaz!”</p>

<p>“Tamam.”</p>

<p>“Ama ben ona kendim yazamaz mıyım?”</p>

<p>“Hayır,” diye cevap verdi Poliksena, “benden başka kimsenin ona yazmaması gerektiğini söylemişti. Derin düşünceler içindeyken bu onu yorar.”</p>

<p>“Anlıyorum, anlıyorum!” diye haykırdı Veshnyakova, sonra Toropetskaya’yı öpüp dışarı çıktı.</p>

<p>Tombul, orta yaşlı ve enerjik bir adam daha kapı aralığındayken parlayan gözlerle haykırarak içeri  girdi.</p>

<p>“Yeni fıkrayı duydunuz mu? Ah, daktilo mu yazıyorsunuz?”</p>

<p>“Önemli değil, ara verdik,” dedi Toropetskaya ve tombul adam, açıkça fıkradan gözleri yaşararak, neşeden parıl parıl Toropetskaya’ya doğru eğildi. Aynı  zamanda insanları elleriyle çevresine toplanmaya  zorladı. Mişa Panin, Poltoratski ve bir başkası daha  fıkrayı dinlemek için geldiler. Başları yazı masasının  üzerine eğildi. Şunları duydum: “Ondan sonra koca,  misafir odasına geri geldi...” Yazı masasının arkasında hep birlikte gülmeye başladılar. Tombul adam  biraz daha fısıldadı, bunun üzerine Mişa Panin gülme krizine tutuldu - “hah, hah, hah” - Poltoratski  haykırdı: “Muhteşem” ve tombul adam neşe içinde  gülmeye başladı, bir yandan da bağırarak hızla kapıdan dışarı koştu:</p>

<p>“Vasya! Vasya! Dur! Bunu duydunuz mu? Size yeni fıkrayı, satacağım!”</p>

<p>Ama yeni fıkrayı Vasya’ya satamadı, çünkü Toropetskaya onu geri çağırdı.</p>

<p>Anlaşılan Aristarkh Platonoviç de tombul adam hakkında bir şeyler yazmıştı.</p>

<p>“’Elagin’e söyle,”’ diye okudu Toropetskaya, “en çok korkması gereken şey hemen sonuca gitmeye  çalışması, ki bu konuda kendine hiçbir zaman engel  olamıyor.”</p>

<p>Elagin’in ifadesi değişti ve mektuba bir göz attı.</p>

<p>“Söyle ona,” diye devam etti Toropetskaya, “General’in akşam partisi sahnesinde, albayın karısını hemen selamlamamalı, önce şaşkınlık içinde  gülümseyerek masanın etrafında yürümeli. Onun  bir içki imalathanesi var ve bu yüzden hiçbir şekilde  hemen merhaba diyemez, ama...”</p>

<p>“Anlamıyorum!” diye söz başladı Elagin. “Özür dilerim ama anlamıyorum.” Elagin odanın içinde bir  daire çizdi, sanki bir şeyin çevresinde dönüyordu.  “Hayır - Ben böyle hissetmiyorum. Bu bana tuhaf  görünüyor! Albayın karısı, orada, onun önünde duruyor ve o yürüyüp gidiyor... Ben bunu böyle algılamıyorum!”</p>

<p>“Bu sahneyi Aristarkh Platonoviç’ten daha iyi anladığınızı mı söylemek istiyorsunuz?” diye sordu  Toropetskaya buz gibi bir sesle.</p>

<p>Bu soru Elagin’i şaşırtı.</p>

<p>“Hayır, onu söylemiyorum...” Kızardı. “Ama, siz yargılıyorsunuz...” ve odanın içinde yeni bir daire  çizdi.</p>

<p>“Bana sorarsanız, Aristarkh Platonoviç’in ayaklarının önünde eğilmelisiniz, çünkü Hindistan’dan yazmış...”</p>

<p>“Neden her zaman onun ayaklarını işitmek zorunda kalıyoruz?” diye mırıldandı birden.</p>

<p>“Ah, adam iyi konuştu,” diye düşündüm.</p>

<p>“En iyisi Aristarkh Platonoviç’in bundan sonra ne dediğini dinlemen,” dedi Poliksena ve okudu: “Ama  genel olarak, dilediği gibi yapmasına izin verin. Oraya geldiğimde oyun herkes için açıklığa kavuşacak.”</p>

<p>Elagin’in yüzü parladı ve şu numarayı yaptı. Elini önce bir yanağının önünde salladı, sonra diğer yanağının, bunun üzerine onun gözlerimin önünde  favorilerini tomurcuklandırdığı izlenimini edindim.  Daha sonra boyu kısaldı, mağrurca burun delikleri  genişledi ve sonra, düşsel favorilerinden teller koparırken dişleri arasından konuşarak, mektupta kendisi için yazılan her şeyi ezberden tekrarladı.</p>

<p>“Ne aktör ama!” diye düşündüm. Fark ettim ki Aristarkh Platonoviç’i taklit ediyordu.</p>

<p>Kan, Toropetskaya’nın yüzüne sıçradı ve ağır ağır nefes almaya başladı.</p>

<p>“Lütfen, eğer bir sakıncası yoksa!”</p>

<p>“Ama genel olarak,” dedi Elagin dişlerinin arasından, sonra omuzlarını silkip her zamanki sesiyle şöyle dedi: “Anlamıyorum!” dedi ve dışarı çıktı. Onun bekleme salonunun verandasında yeni bir daire çizdiğini, hayretle omuzlarını silktiğini ve gözden  kaybolduğunu gördüm.</p>

<p>“Oh, bu aracılar!” dedi Poliksena. “Kutsal hiçbir şey kalmadı. Nasıl konuştuklarını duydunuz mu?”</p>

<p>“Hmm,” diye karşılık verdim, ne diyeceğimi bilemeyerek; dahası, “aracılar” teriminin anlamını da bilmiyordum.</p>

<p>İlk gün sona erdiğinde oyunu bekleme salonunda daktiloya çekmenin mümkün olmayacağı açığa çıktı. Poliksena iki günlüğüne kendi sorumluluklarını bir yana bıraktı; o ve ben kadınlara ait soyunma  odalarından birine gittik. Demyan Kuzmiç oflayıp  puflayarak daktiloyu oraya taşıdı. ,</p>

<p>Pastırma yazı geçti ve yağışlı bir sonbahara bıraktı yerini. Pencereden içeri gri bir ışık aktı. Ben bir kuşete oturdum, Poliksena da küçük bir tabureye.  Başımda sanki üstüste iki kat vardı. Üst katta düzene konulması gereken bir telaş ve kargaşa hüküm  sürüyordu. Oyunun talepkâr karakterleri yüreğimi  oldukça sıradışı bir endişeyle dolduruyorlardı. Her  biri doğru sözcüklere gereksinim duyuyordu, her  biri diğerini bir kenara atmaya, baş yeri işgal etmeye çabalıyordu. Oyunun prova baskılarını düzeltmek  aşırı yorucu bir işti. Başımın üst katı, güvenli ve sabit  bir huzurun hüküm sürdüğü alt katın tadını çıkarmamı önleyen gürültü ve hareketle doluydu. Küçük  soyunma odasının duvarlarından -oda bir bonbon  kutusuna benziyordu- kadınlar abartılı dolgun dudaklarıyla, gözlerinin altında gölgelerle bakıyor,  sahte gülümseyişlerle gülümsüyorlardı. Bu kadınlar  kabarık etek ya da çemberli iç etek giyiyorlardı. Aralarında, fotoğraflardan ışıldayan dişleriyle silindir  şapkalarını ellerinde tutan adamlar vardı. İçlerinden  biri kalın apoletler takıyordu. Şişman, ayyaş burnu  dudaklarına sarkıyordu, yanakları ve boynu büklüm  büklümdü. Elagin olduğunu Poliksena bana söyleyene kadar onun kim olduğunu çıkaramadım.</p>

<p>Fotoğraflara baktım ve kuşetten kalkarak yanmamış lambalara ve boş pudra kutusuna dokundum, bir tür boya kokusu ile Poliksena’nın <i>papyrosas</i>’ının  aromalı kokusunu içime çektim. Burası sessizdi, bu  sessizliği bozan tek şey daktilonun çatırtısı ve yumuşak tıngırtısıydı, bazen parke zemin de çatırdıyordu.  Arada bir, açık kapının aralığından, pörsük görünümlü yaşlıca hanımefendilerin kolalı kombinezon  yığınlarını kucaklayarak ayakuçlarının üzerinde yürüdüğünü görüyordum.</p>

<p>Kimi zaman bu koridorun büyük sessizliği bir yerlerden gelen ruhsuz müzik patlamaları ve uzak  tehditkâr bağırışlarla bozuluyordu. Artık biliyordum  ki, sahnede, eski koridorların, rampaların ve merdivenlerin örümcek ağının arkalarında bir yerde <i>Stepan   Razin</i><a id="dn33" href="../Text/dipnot.xhtml#dn33s"><sup>[33]</sup></a> oyununun provalarını yapıyorlardı.</p>

<p>Daktilo yazmaya saat on ikide başlayacaktık ve saat ikide ara vardı. Poliksena giriş salonuna kendi  işlerine bir göz atmak için gitti, ben de çay odasına  gittim.</p>

<p>Oraya ulaşabilmek için, koridordan ayrılıp merdivenlere çıktım. Burada sessizliğin cazibesi bozuldu. Merdivenlerden inip çıkan aktörler ve aktrisler, beyaz bir kapının ardında çalan bir telefon, aşağıdan  bir yerlerden ona karşılık veren başka bir telefon vardı. Avgusta Menazraki’nin yetiştirdiği kuryelerden  biri merdivenlerin dibinde iş başındaydı. Demirden  ortaçağ kapısı, onun arkasındaki gizemli merdivenler ve bana sonsuzmuşçasına yüksek, heybetli  ve karanlık görünen dar geçit. Bu dar geçitte sahne  katları duruyordu, duvarlara bağlı bir şekilde birkaç  katman halinde yükseliyorlardı. Beyaz ahşap çerçevelerinde siyah harflerle gizemli kısaltmalar gözüme  ilişti: “Geri bıraktım”, “Kont’un arkası”, “Yatakdasın  Perde III’’. Geniş, yüksek kapılar vardı, eskilikten  kararmışlardı, kocaman kilitli başka bir gişe kapısı  sağ tarafta onları diklemesine kesiyordu; sonra öğrendim ki, bu kapılardan sahneye çıkılıyormuş. Benzer kapılardan sol tarafta da vardı, onların arasından  geçilip avluya çıkılıyordu; bu kapıların arasında işçilerin ellerine dar geçide uymayan sahne katlarından  biri verilmişti. Yalnızlık içinde düşlerime dalmak  için her zaman bu dar geçitte oyalanırdım. Bunu  gerçekleştirmek de kolaydı, çünkü yolu bu sahneler  arasındaki dar geçite düşmüş ve bana doğru yürüyen birisiyle çok nadir karşılaşırdım; geçebilmek için  yan tarafımıza dönmek zorunda kalırdık.</p>

<p>Demir kapının üzerindeki yaylı silindir ben dışarı çıkarken havayı sessiz bir yılanın tıslamasıyla emiyordu. Ayaklarımdan çıkan gürültü halıyla temas ettiğinde kayboldu ve bronz aslan başından Gavriil  Stepanoviç’in ofisine çıkan kapı aralığını tanıdım.  O bildik askeri parka kumaşının üzerinden geçerek,  gözüme ilişen ve seslerini duyduğum insanların olduğu yere, çay odasına doğru yürüdüm.</p>

<p>Gözüme çarpan ilk şey tezgâhın arkasındaki büyük hazneli parlak semaver oldu, ardından kısa boylu, sarkık bıyıklı, kel kafalı yaşlıca bir adam dikkatimi çekti; gözleri öylesine hüzün doluydu ki, onun varlığına henüz alışamamış olanlar bu duygunun  üstesinden ancak merhamet ve dehşet duygusuyla  geliyordu. Berbat bir duyguyla göğüs geçiren kederli  adam tezgâhın arkasında durup kırmızı havyar yığınını ve peynirli sandviçleri gözden geçirdi. Aktörler  büfeye yaklaşıp azıklarını aldı, sonra tezgâhtarın  gözleri yaşla doldu. Ne sandviçlere ödedikleri paradan hoşnutluk duyuyor ne de başkentin en güzel yerinde, Bağımsız Tiyatro’da durduğunun farkına varıyordu. Hiçbir şey ona haz vermiyordu; yüreği belli  ki, tabaklardaki her şeyin yeneceği, yalanıp yutulacağı, geriye hiçbir şey bırakılmayacağı ve devasa semaverindeki çayın içileceği düşüncesiyle ağrıyordu.</p>

<p>Ağlamaklı sonbaharın ışığı iki pencereden içeri süzülüyordu, büfenin gerisinde duvardaki cam bir lalenin içinde yanmakta olan lamba asla sönmüyor, köşe bucak sonsuz bir alacakaranlıkta boğuluyordu.</p>

<p>Masalarda oturan tanımadığım kişilerden utanıyor, çok istememe karşın onlara yaklaşmaktan korkuyordum. Masalardan yükselmekte olan kahkaha seslerini duyabiliyordum, insanlar her yerde birbirlerine bir şeyler anlatıyorlardı.</p>

<p>Bir bardak çay içip bir peynirli sandviç yedikten sonra tiyatronun başka bölümlerine doğru yürüdüm. Hepsinden çok “ofis” ismini taşıyan yeri seviyordum.</p>

<p>Bu yer tiyatrodaki bütün yerlerden çarpıcı biçimde farklıydı, çünkü yaşamın, deyim yerindeyse, dışarıdan içeri aktığı tek gürültülü yerdi.</p>

<p>Ofis iki bölümden oluşuyordu. İlk bölüm, girişinde, tiyatroya ilk defa gelenlerin her zaman takılıp düştükleri çok sayıda çapraşık basamağın bulunduğu dar bir odaydı. İlk küçük odada iki kurye, Katkov  ile Bakvalin oturuyordu. Onların önünde duran bir  masada iki telefon vardı. Ve bu telefonlar neredeyse  bir an bile susmuyor mütemadiyen çalıyordu.</p>

<p>Her iki telefondan da aynı kişinin arandığını derhal fark ettim, bu adam yan odaya yerleşmişti, duvarında şöyle bir levha asılıydı:</p>

<p class="bosluk1"></p>

<div class="sgc-toc-level-3">

<p>İç Düzenden Sorumlu Başkan </p>

<p><i>Filip Filippoviç Tulumbasov </i> </p>

</div>

<p class="bosluk1"></p>

<p>Moskova’da hiç kimse Tulumbasov’dan daha popüler değildi ve büyük bir olasılıkla da hiçbir zaman olmayacaktı. Bana öyle geliyordu ki, bütün şehir  bu telefonlar aracılığıyla Tulumbasov’a umutsuzca  ulaşmaya çabalıyordu ve Katkov ile Bakvalin, onları  dönüşümlü olarak Filip Filippoviç’e yönlendiriyorlardı.</p>

<p>Birisi mi bana söylemişti, yoksa ben mi uydurdum; Julius Sezar’ın aynı anda birkaç değişik şey yapmak gibi bir alışkanlığı varmış, örneğin bir taraftan okurken bir taraftan kendisiyle konuşanları dinlermiş.</p>

<p>Burada her türlü iddiaya girerim ki, eğer Jul Sezar Filip Filippoviç’in yerinde olsaydı çok acınası bir duruma düşerdi.</p>

<p>Bakvalin ile Katkov’un ellerinin altında gürültüyle çalan o iki telefona ek olarak Filip Filippoviç’in kendi önünde duran ikibaşka telefon ve ayrıca duvara asılı eski tip bir telefon daha vardı.</p>

<p>Hoş, yuvarlak yüzlü ve olağanüstü canlı gözleri olan sarı saçlı, tombul bir adamdı; bu olağanüstü  canlı gözlerin derinliklerinde hiç kimsenin göremeyeceği gizlenmiş bir keder sinsi sinsi dolaşıyordu.  Filippoviç, aşırı derecede rahat bir köşede, bir bariyerin arkasında oturuyordu. Dışarıda ister gündüz  ister gece olsun, Filip Filippoviç için her zaman akşamdı, lambası yeşil gölgeliğinin altında her zaman  açık olurdu. Filip Filippoviç’in yazı masasının üzerinde dört tane takvim vardı; bu takvimler tamamen  “Pryan. 2, st. 4”, “13 matin. 2”, “Pts 77727” ve benzeri  gizemli yazılarla kaplıydı.</p>

<p>Masanın üzerinde açık duran beş bloknot da aynı tür işaretlerle kaplanmıştı. Filip Filippoviç’in  üzerinde, gözlerine küçük ampuller yerleştirilmiş  içi doldurulmuş kahverengi bir ayı yükseliyordu. Filip Filippoviç dış dünyadan bir bariyerle ayrılmıştı.  Günün herhangi bir saatinde belleriyle bu bariyere  yaslanan çok değişik kostümler giyinmiş, çok sayıda insan vardı. Şunu rahatlıkla söyleyebilirim ki,  neredeyse bütün ülke Filip Filippoviç’in önünden  geçiyordu: bunlar arasında her sınıftan, gruptan, tabakadan, inançtan, cinsiyetten ve yaştan temsilciler  vardı. Hurdası çıkmış şapkalarıyla yoksul giyimli kadın yurttaşları, değişik renklerde yaka bezleri bulunan askerler takip ediyordu. Askerler, kunduz kürkü  yakalık ve kolalı gömlek yakalıkları içindeki iyi giyimli beylere yol veriyordu. Kolalı yakalık arasında  ara sıra bir an için yakalıksız keten gömlekler görüyordum. Şapkalar ele avuca gelmez bukleler üzerine  yerleştirilmişti. Omuzlarına ermin bir kürk atmış  şatafatlı bir hanımefendi. Kulaklıklı bir başlık, siyah  bir göz. Pudralanmış küçük burnuyla çocuk yaşta bir  dişi. Kumaş kaftanı içinde, beli kuşaklı, yüksek topuklu ayakkabılar giyinmiş bir adam. Bir başka asker, bir pezevenk. Kafası tıraşlı ve bandajlı biri. Bir  hanım arkadaşıyla her nedense Fransızca konuşan  titrek elli ve feri kaçmış gözleriyle yaşlı bir kadın, hanım arkadaşı lastik erkek galoşları giyinmiş; koyun  postundan da bir manto.</p>

<p>Bariyerlere belleriyle yaslanamayanlar arkada itişip kakışıyorlardı, kah kırışık pusulalar kaldırıyor,  kah ürkek bir sesle haykırıyorlardı: “Filip Filippoviç!” Kimi zaman sokak kıyafet yerine, sadece bluz  ve ceket giymiş olan kadınlar ya da erkekler bariyeri  kuşatan kalabalığın içinde kendilerine yol açmaya  çalışıyorlardı. Bunlar, Bağımsız Tiyatro’nun aktrisleri ve aktörleriydi.</p>

<p>Bir kaç istisna dışında, bariyerin önüne her kim gelirse gelsin yaltaklanan bir ifadeyle göze girmeye çalışarak gülümsüyordu. Gelen herkes Filip  Filippoviç’e bir şeyler soruyor, onun verdiği cevaplarla ister istemez yetiniyordu.</p>

<p>Üç telefon hiç susmadan çalıyor ve kimi zaman üçü aynı anda küçük ofisi kulakları sağır eden bir gürültüyle dolduruyordu. Bu durum Filip Filippoviç’i  şuncacık şaşırtmıyordu. Sağ eliyle sağ taraftaki telefonun ahizesini kaldırıyor, omzuna koyuyor, sağ yanağına yapıştırıyor, sonra sol taraftaki telefonu sol  eline alıyor, sol kulağına bastırıyor, serbest olan sağ  eliyle kendisine uzatılan pusulalardan birini alıyor,  üç kişiyle birden konuşmaya başlıyordu - sol telefona, sağ telefona ve sonra da ziyaretçiye. Sağ telefona,  ziyaretçiye, soldakine, sola, sağa, sağa.</p>

<p>Her iki telefonu da yerine bırakıp iki eli serbest kalınca iki tane pusula aldı. Bir tanesini geri çevirdi  ve sarı telefonu alarak bir an dinledi ve “Yarın üçte  arayın” dedi, sonra ahizeyi yerine koydu ve ziyaretçiyle konuştu: “Yapabileceğim bir şey yok.”</p>

<p>Zaman geçtikçe Filip Filippoviç’ten ne istediklerini anlamaya başladım. Ondan bilet istiyorlardı.</p>

<p>Ondan her olası yolla bilet rica ediyorlardı. içlerinde Irkutsk’tan gelmiş olduklarını, bu gece şehirden ayrılacaklarını ve   <i>Drahomasız Gelin</i>’i<a id="dn34" href="../Text/dipnot.xhtml#dn34s"><sup>[34]</sup></a> görmeden gidemeyeceklerini söyleyenler vardı. Birisi Yaltalı bir tur rehberi olduğunu söyledi. Delegasyonlardan birinin üyesiymiş. Bir başkası ne bir Sibiryalıydı ne de herhangi bir yere gidiyordu, sadece şunu  diyordu: “Petukhov, beni hatırladınız mı?” Aktrisler  ve aktörler şöyle diyordu: “Filya, ah Filya, bizi bir  yere yerleştir...” Kimisi de şöyle diyordu: “Fiyatı ne  olursa olsun, umurumda bile değil fiyatı...”</p>

<p>“İvan Vasiliyeviç’i yirmi sekiz yıldır tanırım,” diye aniden mırıldandı beresinde güvelerin yediği  bir delik bulunan yaşlı bir kadın, “Eminim beni geri  çevirmeyecektir...”</p>

<p>“Size ayakta bir yer vereceğim,” dedi Filip Filippoviç beklenmedik bir şekilde ve şaşkına dönmüş yaşlı kadının herhangi başka bir şey söylemesini  beklemeden ona bir kâğıt parçası uzattı.</p>

<p>“Biz sekiz kişiyiz...” diye söze başladı yapılı biri, ama sözlerinin arkasını getiremedi çünkü tam o  anda Filya:</p>

<p>“Bedava olan yerden” diyerek bir kağıt parçası uzattı.</p>

<p>“Arnold Arnoldoviç’ten geldim” diye lafa girdi lüks özentisi içinde giyinmiş bir genç adam.</p>

<p>“Size ayakta bir yer vereceğim,” diye kafamdan sufle ettim, ama yanlış tahmin etmişim.</p>

<p>“Size yardımcı olamam, efendim,” diye karşılık verdi Filya beklenmedik bir şekilde, genç adamın  yüzüne kısa bir bakış fırlatarak.</p>

<p>“Fakat Arnold bana...”</p>

<p>“Yardımcı olamam, efendim!”</p>

<p>Ve genç adam ortadan yok oldu, sanki birden buhar olup uçmuştu</p>

<p>“Karım ve ben...” diye söze girdi tombul bir yurttaş.</p>

<p>“Yarın için mi?” diye sordu Filya, birden ve çabuk.</p>

<p>“Sonraki gün lütfen.”</p>

<p>“Bilet gişesine gidin!” diye haykırdı Filya ve tombul adam elinde bir kâğıt kırpıntısıyla kalabalık  içinde kendine yol açtı, bu sırada Filya telefona bağırıyordu: “Hayır! Yarın!” Aynı anda da kendisine uzatılan bir kâğıt parçasını sol gözüyle okuyordu.</p>

<p>Zaman ilerledikçe onun hiçbir zaman insanların görünüşleri ya da şu pis kâğıt parçaları tarafından  yönlendirilmediğini fark ettim. Dördüncü sıradan  iki bedava yer alan oldukça mütevazı, hatta yoksulca giyinmiş insanlar varken, elleri boş uzaklaşan şık  giyimli insanlar da vardı. Asanlar Astraghan, Eupatoria, Vologda, Leningrad’dan muazzam, güzel kefalet belgeleri getiriyordu, ama bunların ya hiç etkisi  olmuyor ya da etkileri sadece beş gün sonrasının sabahı için geçerli oluyordu; kimi zaman hiç konuşmayan sessiz, gösterişsiz insanlar geliyor, basitçe ellerini bariyerin üstünden uzatıyor ve kendilerine derhal  bir yer veriliyordu.</p>

<p>Bütün bunlardan, burada gördüğüm adamın, insanlara dair çok şey bilen ve onları iyi tanıyan  birisi olduğunu farkettim. Bunun farkına varınca,  kalbimin bulunduğu bölgede bir heyecan ve ürperti  duygusu hissettim. Evet, önümdeki bu insan, kalplerin büyük okuyucusuydu. İnsanları en mahrem derinliklerine kadar biliyordu. Onların gizli arzularını  tahmin edebiliyordu, ihtiraslarını, eksikliklerini görebiliyordu, içlerindeki saklı her şeyi biliyordu, ama  iyi olanları da görüyordu. Ve en önemlisi, onların  neyi hak edip etmediklerini de biliyordu. Tiyatroya  kimin ve ne zaman gelmesi gerektiğini, kimin ne zaman dördüncü sırada oturmaya hakkı olduğunu ve  kimin üst balkonlardaki çıkıntıların üzerine çömelerek sıkıntı içinde kendilerine belki bir yer açılır diye  delice bir ümitle mucize bekleyeceğini biliyordu.</p>

<p>Filip Filippoviç’in eğitiminin gerçekten de fevkalade olduğunu fark ettim.</p>

<p>Bu işi yaptığı on beş yıl boyunca binlerce insanın önünden geçtiği düşünüldüğünde, nasıl olurdu da insanları bilmezdi?! Onlar arasında mühendisler,  cerrahlar, aktörler, kadın örgütü yöneticileri, zimmetine para geçirenler, ev kadınları, daktilograflar, öğretmenler, mezzosopranolar, müteahhitler,  gitaristler, yankesiciler, dişçiler, itfaiyeciler, belli  bir mesleği olmayan genç kadınlar, fotoğrafçılar,  ekonomi plancıları, pilotlar, Puşkin uzmanları, kolektif çiftlik başkanları, yeraltı patronları, jokeyler,  elektrikçiler, mağaza satış asistanları, lirik şairler,  suçlular, profesörler, eski mülk sahipleri, kadın pansiyonerler, köy öğretmenleri, şarap üreticileri, çellistler, sirk sihirbazları, şen dullar, kafe müdürleri,  poker oyuncuları, homeopatlar, piyano eşlikçileri,  grafomanyaklar, konservatuvar bilet gişelerinden  kadınlar, kimyacılar, orkestra yönetmenleri, atletler,  satranç oyuncuları, laboratuvar asistanları, küçük  hilekârlar, muhasebeciler, şizofrenler, şarap gurmeleri, manikürcüler, defter tutanlar, kiliselerin eski  hizmetlileri, spekülatörler ve fotoğraf teknisyenleri  vardı.</p>

<p>Filip Filippoviç’in ne diye küçük kâğıt parçalarına ihtiyacı olsundu ki?</p>

<p>Tek bir bakış ve önünde beliren insanın söylediği ilk sözler o insanın neye hakkı olup olmadığını anlaması konusunda onun için yeterliydi ve Filip Filippoviç cevaplarını veriyor ve bu cevaplarında her  zaman şaşmaz bir şekilde haklı çıkarıyordu.</p>

<p>“Dün,” dedi bir hanımefendi belirli bir heyecanla, <i>“Don Carlos</i><a id="dn35" href="../Text/dipnot.xhtml#dn35s"><sup>[35]</sup></a> için iki bilet aldım, el çantama koydum ve eve gittiğimde...”</p>

<p>Ve Filip Filippoviç derhal zilin düğmesine basıyordu ve kadına bakmadan şöyle diyordu:</p>

<p>“Bakvalin! İki kayıp bilet... hangi sıradan?”</p>

<p>“On b-“</p>

<p>“Sıra on bir. Onları içeri al, yerlerini kontrol et... kontrol et!”</p>

<p>”Peki efendim,” diye havladı Bakvalin, hanımefendi çoktan gitmişti, bu sırada bariyeri yıkmak üzere olan birisi yarın şehirden uzağa gideceğini söylüyordu.</p>

<p>“Bunu yapamazsınız!” diye ilan ediyordu bir kadın sinirle, gözleri parıldıyordu. “O on yedi yaşını aşalı çok oldu! Bakmayın kısa pantolon giydiğine...”  “Madam, kimin nasıl pantolon giydiği umurumuzda değil,” diye karşılık verdi Filip Filippoviç çelik gibi bir sesle. “Kanuna göre on beş yaşın altındaki  çocuklar içeri giremez. Bir dakika şöyle oturun, lütfen,” dedi aynı anda sinekkaydı tıraş olmuş bir aktöre samimi bir ses tonuyla.</p>

<p>“Yalvarırım,” diye bağırdı yaygaracı hanımefendi, “ama tam burada benim yanımda uzun parlak pantolonlar giymiş üç tane küçük çocuğa izin verdiler. Sizi şikâyet edeceğim!”</p>

<p>“O küçük çocuklar, madam,” diye cevap verdi Filya, “Kostroma’dan gelmiş cücelerdi.”</p>

<p>Tam bir sessizlik hüküm sürdü. Hanımefendinin gözlerindeki ışık söndü ve sonra Filya, hanımefendiyi titreten bir gülümseyişle dişlerini gösterdi. Bariyerde birbirlerini yoğuran insanlar garezle kıkırdadılar.</p>

<p>Soluk yüzlü, donuk ve eziyet çeken gözleriyle bir aktör ansızın bariyerin üstüne düştü ve şöyle fısıldadı:</p>

<p>“Korkunç bir migren...”</p>

<p>Pek şaşırmışa benzemeyen Filya, arkasını dönmeden elini geriye uzattı, duvara yaslı küçük bir dolabı açtı, elleriyle aranarak küçük bir kutu buldu,  onun içinden bir kâğıt paket çıkardı ve acı çekmekte  olan adama uzattı:</p>

<p>“Bunu suya karıştırıp iç... Evet, yurttaş, sizin için ne yapabilirim?”</p>

<p>Hanımefendi yurttaşın gözü yaşla doldu, şapkası bir kulağının üzerine kaydı. Hanımefendinin acısı çok büyüktü. Kirli bir mendile sümkürdü. Görünüşe  bakılırsa dün   <i>Don Carlos  </i> gösterisinden sonra eve  döndüğünde, el çantasını kaybettiğinin farkına varmıştı. İçinde yüz yetmiş beş ruble, bir pudra kutusu  ve bir mendil bulunuyordu.</p>

<p>“Bu çok kötü, yurttaş,” dedi Filya azarlarcasına. “Paranızı bankada saklamalısınız, el çantanızda değil.”</p>

<p>Hanımefendi gözlerini belerterek şaşkınlıkla baktı Filya’ya. Hiç kimsenin kendi talihsizliğine bu  kadar katı bir tavırla yaklaşacağını ummamıştı.</p>

<p>Ama Filya hemen masanın çekmecesini takırtıyla açtı, bir dakika sonra hurdası çıkmış el çantası eskilikten sararmış metal sapıyla hanımefendinin  ellerinin arasındaydı. Kadın şükran sözleri eveleyip  geveledi.</p>

<p>“Ölen adamı getirdiler, Filip Filippoviç” diye bildirdi Bakvalin.</p>

<p>O an lamba söndü ve çekmeceler takırtıyla kapatıldı. Aceleyle paltosunu sırtına alan Filya, kalabalığın arasından kendine yol açıp dışarı çıktı. Ben de büyülenmiş gibi onu takip ettim. Kafamı merdiven  dönüşünde duvara çarptıktan sonra avluya çıktım.  Ofisin kapısında kırmızı kurdelelerle süslenmiş bir  kamyon duruyordu, üzerindeki bir itfaiyeci kısık  gözlerle sonbahar göğüne bakıyordu. Miğferi ayaklarının ucunda ışıldıyordu ve kafasında köknar ağacı  dalları vardı. Filya başındaki başlığı çıkarmış, ciddi bir surat ifadesiyle kamyonun yanında, Kuskov,  Baklavin ve Kliukvin’e bir tür sessiz talimatlar veriyordu.</p>

<p>Kamyon korna çaldı ve caddeye doğru ilerledi. Tiyatronun girişinden trombonların haşin sesleri  yükseldi aniden. Halk ruhsuz bir şaşkınlıkla durdu,  kamyon da durdu. Tiyatronun girişinde, dudaklarının altında açık kahverengi keçi sakalı bulunan, palto giymiş ve orkestra şefi değneği sallayan paltolu bir  adamı seçebildim. Onun buyruklarına boyun eğen  birkaç parıltılı bakır çalgı caddeyi kulakları sağır  eden yüksek sesle doldurdu. Derken sesler başladığı  gibi aniden kesildi, ağızları altın çana benzeyen müzik aletleri ve küçük kahverengi sakallı adam girişte  gözden kayboldu.</p>

<p>Kuskov, kamyonun içine atladı, üç itfaiyeci tabutun köşelerine yerleşti, Filip Filippoviç’in veda hareketine uygun olarak kamyon krematoryuma doğru yola çıktı ve Filya ofise geri döndü.</p>

<p>Engin şehir bir kalp gibi atıyor, her tarafında dalgalar var - gelgit geliyor ya da gidiyor. Kimi zaman, belli bir neden olmaksızın, Filya’nın ziyaretçilerinin  gelgiti hızını kaybediyor ve Filya kendisine sandalyesine yaslanma özgürlüğü tanıyor, bu arada birisiyle  bir espriyi paylaşıyor ve boyun eğmez oluyor.</p>

<p>“Beni sizi görmem için gönderdiler,” dedi başka bir tiyatrodan bir aktör.</p>

<p>“Daha iyisini bulamadılar mı - seni fitneci?” diye karşılık verdi Filya, sadece yanaklarıyla gülümseyerek (Filya’nın gözleri asla gülmezdi).</p>

<p>Filya’nın kapısından içeriye omuzlarında gümüş rengi bir tilki kürkü bulunan muhteşem dikilmiş bir  mantoyla çok tatlı bir hanımefendi girdi. Filya canayakın bir şekilde gülümseyip bağırdı:</p>

<p>“  <i>Bonjour </i>, bayan!”</p>

<p>Hanımefendi karşılık olarak neşe içinde güldü. Denizci şapkası takmış yedi yaşlarında bir oğlan çocuğu, gevşek bir şekilde paytak paytak yürüyerek hanımefendinin peşinden odaya girdi. Oldukça kendini beğenmiş yüz hatlarına soya çikolatası bulanmıştı  ve gözlerinin altında üç tırnak izi vardı. Oğlan çocuğunu hıçkırık tutmuş, peşpeşe hıçkırıyordu. Onun  peşinden tombul ve tedirgin bir hanımefendi geldi.</p>

<p>“Dur, Alyoşa!” diye haykırdı kadın Alman aksanıyla.</p>

<p>“Amalia İvanna!” dedi oğlan çocuğu sessiz bir gözdağı vererek, gizlice yumruğunu Amalia  İvanovna’ya gösteriyordu.</p>

<p>“Dur, Alyoşa!” dedi Amalia İvanovna sessizce.</p>

<p>“Ah, hepinize selamlar!” diye haykırdı Filya, elini oğlan çocuğuna uzatarak.</p>

<p>Oğlan çocuğu hıçkırdı, eğildi ve ayaklarını sürüyerek yürüdü.</p>

<p>“Dur, Alyoşa,” dedi fısıldayarak Amalia İvanovna.</p>

<p>“Gözünün altındaki şey de nedir?” diye sordu Filya.</p>

<p>“Ben,” diye fısıldadı oğlan çocuğu, hıçkırarak ve başını sarkıtarak, “George’la kavga ettim...”</p>

<p>“Dur, Alyoşa,” diye fısıldadı dudaklarıyla Amalia İvanovna, neredeyse otomatik bir şekilde.</p>

<p>  <i>C’est dommage!”</i><a id="dn36" href="../Text/dipnot.xhtml#dn36s"><sup>[36]</sup></a>   diye havladı Filya ve çekmeceden çikolatalı bir şekerleme çıkardı.</p>

<p>Çikolatayla sersemleyen oğlan çocuğu gözleri bir an için alev alev yanarak şekerlemeyi aldı.</p>

<p>“Alyoşa, bugün on dört tane yedin,” diye fısıldadı Amalia İvanovna çekingen.</p>

<p>“Yalan söyleme Amalia İvanovna,” diye baykuş gibi öttü oğlan çocuğu, kısık sesle konuştuğunu sanıyordu. </p>

<p>“Dur, Alyoşa!”</p>

<p>“Filya, beni tamamen unuttunuz, sizi korkunç adam!” diye haykırdı hanımefendi sessizce.</p>

<p>  <i>“Non, madame, impossible!”  </i> diye havladı Filya.   <i> “Mais les affaires tonjours!”</i><a id="dn37" href="../Text/dipnot.xhtml#dn37s"><sup>[37]</sup></a>  </p>

<p>Hanımefendinin yüzünde çağıldayan bir gülüş belirdi ve mendiliyle Filya’nın eline vurdu.</p>

<p>“Biliyor musunuz ne oldu?” dedi hanımefendi, soluklanarak. “Darya’m bugün turta pişirdi, akşam  yemeğine bize gelin. Olur mu?”</p>

<p>  <i>“Avec plaisir!”</i><a id="dn38" href="../Text/dipnot.xhtml#dn38s"><sup>[38]</sup></a> diye haykırdı Filya ve hanımefendinin şerefine ayının gözlerini yaktı.</p>

<p>“Beni nasıl da korkuttunuz, sizi pis Filya!” diye haykırdı hanımefendi.</p>

<p>“Alyoşa! Şu kocaman ayıya baksana,” dedi Amalia İvanovna yapmacık bir kendinden geçmişlikle. “Canlı gibi!”</p>

<p>“Bırakın da gideyim,” diye bağırdı oğlan çocuğu, ve hızla bariyere doğru koştu.</p>

<p>“Dur, Alyoşa...”</p>

<p>“Argunin’i de yanınızda getirin,” diye haykırdı hanımefendi, sanki yeni hatırlamış gibi.</p>

<p>  <i>“Iljoue!”</i><a id="dn39" href="../Text/dipnot.xhtml#dn39s"><sup>[39]</sup></a> </p>

<p>“Gösteriden sonra gelebilir,” dedi hanımefendi Amalia İvanovna’ya sırtını dönerek.</p>

<p>  <i>“Je transporte lui.”</i><a id="dn40" href="../Text/dipnot.xhtml#dn40s"><sup>[40]</sup></a></p>

<p>“Evet, sevdiceğim, bu güzel. Evet, sizden bir iyilik yapmanızı isteyeceğim. Yaşlı bir hanımefendiyi   <i>Don Carlos  </i> ‘ta bir yere yerleştirebilir misiniz? Ha?  Üst balkonda en azından? Ha, benim kıymetlim?”</p>

<p>“Kadın terzisi mi?”diye sordu Filya, gözlerini kapsayıcı bir bakışla hanımefendiye dikerek.</p>

<p>“Ne kadar da fenasınız!” diye haykırdı hanımefendi. “İlla kadın terzisi olması mı gerekiyor? Bir profesörün dul eşi ve şimdi...”</p>

<p>“İç çamaşırları dikiyor,” dedi Filya sanki uyuyormuş gibi, defterine yazarak: “Seamstr. Mi. Yan üst balk. i3üncü.”</p>

<p>“Ne kadar da zekisiniz!” diye haykırdı hanımefendi, eskisinden daha tatlı görünüyordu.</p>

<p>“Filip Filippoviç, yönetmenin odasında telefondan isteniyorsunuz,” diye hırladı Baklavin.</p>

<p>“Geliyorum!”</p>

<p>“Bu arada ben de kocama telefon açacağım,” dedi hanımefendi.</p>

<p>Filya odadan çıktı ve hanımefendi telefonu alıp bir numara çevirdi.</p>

<p>“Müdürün odası mı? E, her şey nasıl gidiyor orada? Filya’yı turta yemesi için davet ettim. E, boş ver. Bir saat uyursun. Evet, Argunin de gelmek istedi...  Ama bu kabalık olur. Hoşça kal o zaman, sevgilim.  Neden sesin böyle kederli çıkıyor senin? Öpücükler,  öpücükler.”</p>

<p>Kendimi divanın muşamba arkalığına iyice yaslayarak ve gözlerimi kapayarak hayal ettim. “Ah, ne dünya... zevk dünyası, sükûnet dünyası...” Bu bilinmeyen hanımefendinin apartman dairesini gözlerimde canlandırdım. Nedense, bana oldukça büyük  bir daire gibi geldi, kocaman bekleme salonunda  altın bir çerçeve içinde bir resim asılıydı, odalarda  her yerde parke döşemeler parıldıyordu. Orta odada  büyük bir piyano vardı, uçsuz bucaksız halı...</p>

<p>Hayallerim ansızın sessiz bir inilti ve bağırsaklardan gelen bir gurultuyla kesintiye uğradı. Oğlan çocuğu divanın üzerinde oturuyordu, yüzü bir ölününkü kadar solgun, gözleri yukarıya alnına dönmüş, bacakları döşemeye doğru gerilmişti. Hanımefendi  ile Amalia İvanovna koşarak ona doğru geldiler. Hanımefendinin de rengi atmıştı.</p>

<p>“Alyoşa,” diye haykırdı hanımefendi, “neyin var?”</p>

<p>“Dur, Alyoşa, neyin var?” diye haykırdı Amalia İvanovna da.</p>

<p>“Başım ağrıyor,” diye cevap verdi oğlan çocuğu titreyen, zayıf bariton bir sesle ve şapkası bir gözünün üzerine kaydı. Birden yanaklarını şişirdi ve giderek daha da solgunlaştı.</p>

<p>“Ah, Tanrım!” diye haykırdı hanımefendi.</p>

<p>Birkaç dakika sonra üstü açık bir motor taksi uçarak avluya girdi, içindeki Baklavin de uçuyordu.</p>

<p>Oğlan çocuğunun ağzını bir mendille silerek onu elinden tutup ofisten dışarı çıkardılar.</p>

<p>Ah, ofisin harika dünyası! Filya! Elveda! Çok geçmeden gitmiş olacağım. Beni de hatırla!</p>
</body>
</html>