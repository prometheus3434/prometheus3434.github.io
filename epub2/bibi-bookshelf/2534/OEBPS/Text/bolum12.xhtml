<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<h3>  BÖLÜM 12  </h3>

<h4>Sivtsev Vrazhek Geçidi  </h4>

<p>Ne Toropetskaya ile birlikte oyunu daktilo etmeyi bitirmiş olduğumuzun farkına varacak, ne de kader beni yönlendirmeden önce arkadan ne geleceğini düşünecek vaktim olmuştu.</p>

<p>Kliukvin bana bir mektup getirdi.</p>

<p class="bosluk1"></p>

<p>  Çok saygıdeğer Leontii Sergeyeviç!...  </p>

<p class="bosluk1"></p>

<p>Neden bu lanet olasıcalar benim Leontii Sergeyeviç olmamı istiyorlardı? Hiç kuşkusuz onu telaffuz etmek Sergey Leontiyeviç’i telaffuz etmekten daha  kolaydı... Ama neyse, bu önemli değil!</p>

<p class="bosluk1"></p>

<p>  ... Oyununuzu İvan Vasiliyeviç’e okumanızın zamanı geldi. Bunun için pazartesi günü ayın 13’ünde öğleyin 12’de Sivtsev Vrazhek Geçidi’ne gelmeniz gerekiyor.  </p>

<p class="bosluk1"></p>

<p>  Derinden sadık hizmetkârınız  </p>

<p><i>Foma Strizh</i>  </p>

<p class="bosluk1"></p>

<p>Aşırı derecede heyecanlandım, çünkü bu mektubun fazlasıyla büyük öneme sahip olduğunu fark etmiştim.</p>

<p>Kolalı yakalık, mavi bir kravat ve gri bir takım elbise giyinmeye karar verdim. Sonuncusu için karar vermek hiç de zor olmadı çünkü gri takım elbisem  tek temiz takım elbisemdi.</p>

<p>Nazikçe ama vakarla ve Tanrı korusun, dalkavukluğun hiçbir izi olmadan davranacaktım.</p>

<p>Ayın on üçü, çok iyi hatırlıyorum, ertesi gündü ve sabahleyin tiyatroda Bombardov ile karşılaştım.</p>

<p>Direktifleri bana aşırı derecede tuhaf göründü.</p>

<p>“Büyük gri binayı geçer geçmez,” dedi Bombardov, “sola dönün, küçük çıkmaz sokağa. Ondan sonra yolu kolayca bulacaksınız. Çok süslü yapılmış  demir kapılar, sütunlu bir ev. Binaya caddeden giriş  yok, bu yüzden avluda, binanın köşesinden dönün.  Orada koyun postu palto giyinmiş bir adam göreceksiniz; size soracak: ‘Ne istiyorsunuz?’ ve siz de ona  tek bir söz söyleyeceksiniz: ‘Randevu”’.</p>

<p>“Şifre bu mu?” diye sordum. “Ya adam orada değilse?”</p>

<p>“Orada olacak,” dedi Bombardov soğukça ve devam etti: “Köşedeki koyun postu paltolu adamın tam karşısında krikonun üstünde tekerleksiz bir otomobil, onun yanında bir kova ve otomobili yıkayan bir  adam göreceksiniz.”</p>

<p>“Bugün oraya gittiniz mi?” diye sordum heyecanla.</p>

<p>“Bir ay önce oradaydım.”</p>

<p>“O zaman otomobil yıkayan bir adam olacağını nereden biliyorsunuz?”</p>

<p>“Çünkü tekerleklerini çıkardıktan sonra her gün yıkar.”</p>

<p>“Ama İvan Vasiliyeviç arabayı ne zaman sürer?”</p>

<p>“Hiçbir zaman sürmez.”</p>

<p>“Neden?”</p>

<p>“Nereye sürmek isteyecek ki?”</p>

<p>“Şey, diyelim, tiyatroya?”</p>

<p>“İvan Vasiliyeviç tiyatroya yılda iki kez kostüm provaları için gelir, o zaman da arabacı Drykin’i kiralarlar onun için.”</p>

<p>“Şey, sersemledim. Eğer otomobili varsa neden arabacı kiralıyorlar?”</p>

<p>“Eğer şoför kalp krizi geçirir de direksiyon başında ölürse ve otomobil bir pencereden içeri girerse o zaman halimiz nice olur?”</p>

<p>“Özür dilerim ama, ya eğer at fırlayıp kaçarsa?” “Drykin’in atı kaçmayacaktır. Sadece yürüyüş  hızında hareket eder. Kovalı adamın tam karşısında bir kapı var. İçeri girin ve ahşap merdivenlerden  yukarı tırmanın. Sonra bir başka kapı daha çıkacak  karşınıza. Ordan da içeri girin. Orada Ostrovski’nin  siyah bir büstünü göreceksiniz. Onun karşısında da  küçük beyaz sütunlu ve zift karası bir soba, sobanın  yanında ayağında keçe botlarla çömelip sobaya odun  atan bir adam göreceksiniz.”</p>

<p>Güldüm.</p>

<p>“Orada olacağından ve kesinkes sobaya kömür atacağından emin misiniz?”</p>

<p>”Kesinlikle,” diye karşılık verdi Bombardov kuru bir sesle, hiç gülmeden.</p>

<p>“Görmesi ilginç olacak!”</p>

<p>“Öyleyse gidip görün. Size korkuyla soracak: ‘Nereye gidiyorsunuz?’ Ve siz ona cevap...”</p>

<p>“Randevu?”</p>

<p>“Hı, hı! Sonra size şöyle diyecek: ‘Paltonuzu burada çıkarın,’ sonra bekleme salonuna geçeceksiniz, daha sonra bir hemşire çıkıp şöyle söyleyecek: ‘Niçin  geldiniz buraya?’ ve siz de cevap vereceksiniz...”  Başımı salladım.</p>

<p>“İvan Vasiliyeviç’in size ilk soracağı şey babanızın kim olduğu. Babanız kimdi?”</p>

<p>“İl vali muavini.”</p>

<p>Bombardov kaşlarını çattı.</p>

<p>“Eee... olmaz, bunun işe yarayacağını sanmam. Hayır, hayır. Ona babanızın bir bankada çalıştığını  söyleyin.”</p>

<p>“Şimdi gerçekten de hiç hazzetmediğim bir şey bu. Neden daha ilk itibaren andan ona yalan söylemeliyim?”</p>

<p>“Çünkü bu onu korkutabilir, ve...”</p>

<p>Sadece gözlerimi kırpabildim.</p>

<p>“... ve sizin için hiç fark etmez, ister banka olsun ister başka bir yer. Sonra size homeopati hakkında  ne düşündüğünüzü soracak. Siz de ona geçen yıl  mideniz için damla aldığınızı ve bunun size çok yardımcı olduğunu söyleyeceksiniz.”</p>

<p>Bu anda bir zil birkaç kere çaldı ve Bombardov acele etmeye başladı, provaya yetişmek zorundaydı  ve kalan direktiflerini kısaltarak verdi.</p>

<p>“Mişa Panin’i tanımıyorsunuz, Moskova’da doğdunuz,” diye bilgilendirdi beni Bombardov, sözcükleri ezbere söyleyerek. “Foma’ya gelince, ondan hoşlanmadığınızı söyleyin. Oyun hakkında konuşurken hiçbir şeye karşı çıkmayın. Üçüncü perdedeki şu  kendini vurma sahnesi, aman diyeyim onu okumayın...”</p>

<p>“Adam kendini vurmuşken bunu nasıl yapabilirim?”</p>

<p>Zil yeniden çaldı. Bombardov yarı karanlıkta bir koşu tutturdu ve kısık sesli bağırışı uzaktan bana  ulaştı:</p>

<p>“Kendini vurma sahnesini okumayın! O zaman burnunuz soğuktan kızarmaz!”</p>

<p>Bombardov’un bilmeceleri tarafından bütünüyle şaşkına dönmüş bir halde günün tam ortasında Sivt-sev Vrazhek Geçidi’ndeki çıkmaz sokaktaydım.</p>

<p>Avluda koyun postu paltolu adam yoktu, ama tam Bombardov’un sözünü ettiği yerde başında şalıyla bir kadın vardı. Bana sordu: “Ne istiyorsunuz?”  Kuşkulu gözlerle baktı. “Randevu” sözcüğü onu tamamen rahatlattı ve ben köşeyi döndüm. Tam da  bana söylenmiş olan o yerde kahverengi bir otomobil vardı, ama arabanın tekerlekleri takılıydı ve bir adam otomobilin gövdesini bir bezle siliyordu. Arabanın yanında bir kova ve büyük şişeler duruyordu.</p>

<p>Bombardov’un direktiflerine uyarak hatasız olarak yoluma devam ettim ve kendimi Ostrovski’nin büstü önünde buldum. “Yaa...” diye düşündüm,  Bombardov’un direktiflerini hatırlayarak. Huş ağacı  kütükleri sobanın içinde neşeyle yanıyordu, ama yanında sobaya odun atan kimse yoktu. Daha gülmeye  vakit bulamadan eski, koyu renk vernikli meşe kapı  açıldı ve elinde ocak süngüsü, yamalı keçe botlu ufak  tefek yaşlı bir adam içeri girdi. Beni görünce korkuya kapıldı ve gözlerini kırpıştırmaya başladı. “Ne  istiyorsunuz, yurttaş?” diye sordu. “Randevu” diye  cevap verdim, büyülü kelimenin gücünden zevk alarak. Küçük yaşlı adamın gözleri parladı ve ocak süngüsünü bir başka kapıyı gösterecek şekilde salladı.  Yukarıda tavanda eski moda bir lamba yanıyordu.  Paltomu çıkardım, oyunu koltuğumun altına soktum ve kapıyı çaldım. Derhal öte yandan kaldırılan  bir zincirin sesini duydum, sonra bir anahtar kilitte  döndü ve beyaz mantolu, beyaz eşarplı bir kadın dışarı baktı. “Ne istiyorsunuz?” diye sordu. “Randevu”  dedim. Kadın yana çekildi, beni içeri aldı ve hoş bir  bakışla baktı.</p>

<p>“Dışarısı soğuk mu?” diye sordu.</p>

<p>“Hayır, güzel, pastırma yazı var” diye karşılık verdim.</p>

<p>“Burnunuz kızarmış, üşüttünüz mü?”</p>

<p>Bombardov’u hatırlayarak ürperdim ve şöyle dedim:</p>

<p>“Hayır, üşütmedim.”</p>

<p>“Burayı çalın ve içeri girin,” dedi kadın sert bir ses tonuyla ve gözden kayboldu.</p>

<p>Metal şeritlerle kaplı karanlık kapıyı çalmadan önce çevreye bir göz attım.</p>

<p>Beyaz bir soba, kocaman dolaplar. Aynı zamanda nane ve başka şifalı bitkilerin güzel kokusu vardı.</p>

<p>Ortalığa mutlak sessizlik hâkimdi ve sonra bu sessizlik boğuk bir çan sesiyle tuzla buz oldu. Saat on ikiyi vurdu, bir dolabın arkasındaki guguklu saat dehşetle  gugukladı.</p>

<p>Kapıyı çaldım, hemen ardından elimi kocaman, ağır zile bastırdım ve kapı beni büyük, parlak bir  odanın içine aldı.</p>

<p>Tedirgindim, etrafımda ne var ne yok, İvan Vasilyeviç’in üzerinde oturduğu divan hariç zar zor  seçebiliyordum. Portresindekinin tıpatıp aynısıydı,  ama sadece biraz daha genç ve dinçti. Grileşmeye yüz tutmuş siyah bıyığının uçları muhteşem bir  şekilde kıvrılmıştı. Göğsünde asılı olan zincirde bir    <i>lorgnette</i><a id="dn41" href="../Text/dipnot.xhtml#dn41s"><sup>[41]</sup></a> vardı.</p>

<p>İvan Vasiliyeviç’in gülümsemesindeki şirinlik beni oldukça şaşırtmıştı.</p>

<p>“Tanıştığımıza sevindim,” dedi, hafif peltek konuşmasıyla. “Lütfen oturun.”</p>

<p>Bir koltuğa oturdum.</p>

<p>“Adınız ve soyadınız?” diye sordu İvan Vasiliyeviç, bana sevecen gözlerle bakarak.</p>

<p>“Sergey Leontiyeviç.”</p>

<p>“Tanıştığımıza çok sevindim! Pekâlâ şimdi söyleyin bana Sergey Pafnutiyeviç’le aranızın nasıl?” Bana sevgi dolu gözlerle bakan İvan Vasiliyeviç parmaklarını masada tıngırdatmaya başladı, masanın  üzerinde bir kurşunkalemle bir bardak su vardı, her  nedense bir kâğıt parçasıyla ağzı kapatılmıştı.</p>

<p>“Çok minnettarım, şey, teşekkür ederim.”</p>

<p>“Bir soğuk hissetmiyorsunuz, değil mi?”</p>

<p>“Hayır.”</p>

<p>İvan Vasiliyeviç genzini tuhaf bir sesle temizleyip sordu:</p>

<p>“Ya babanızın sağlığı nasıl?”</p>

<p>“Babam öldü.”</p>

<p>“Korkunç,” diye karşılık verdi İvan Vasiliyeviç.</p>

<p>“Kime danışmıştınız? Onu kim tedavi etmişti?”</p>

<p>“Tam olarak hatırlayamıyorum ama, sanırım profesör... profesör Yankovski.”</p>

<p>“Ne hata,” diye karşılık verdi İvan Vasiliyeviç. “Profesör Pletuşkov’a danışmalıydınız, o zaman her  şey yoluna girerdi.”</p>

<p>Pletuşkov’a danışmamış olduğumuz için yüzüme bir pişmanlık ifadesi yerleşti.</p>

<p>“Ya da daha da iyisi... hmm... hmm... homeopatlar,” diye devam etti İvan Vasiliyeviç. “İnsanların kendilerini bu kadar iyi hissetmelerini sağlamaları  ne kadar da muazzam!” Böyle diyerek bardağa ani  bir bakış fırlattı. “Homeopatiye inanıyor musunuz?”</p>

<p>“Bombardov çok şaşırtıcı bir adam,” diye düşündüm; muğlak ve belirsiz bir şeyler gevelemeye başladım:</p>

<p>“Bir yandan, elbette... Ben şahsen... Birçok insan inanmamasına rağmen...”</p>

<p>“İnanmalılar,” dedi İvan Vasiliyeviç. “On beş damla ve hiçbir şey hissetmeyeceksiniz.” Yeniden  genzini temizleyip devam etti: “Peki babanız kimdi,  Sergey Panfiliç?”</p>

<p>“Sergey Leontiyeviç,” dedim nazik bir şekilde.</p>

<p>“Binlerce kez pardon!” diye haykırdı İvan Vasiliyeviç. “Peki babanız kimdi?”</p>

<p>“Yalan söylemeyeceğim,” diye düşünerek şöyle dedim:</p>

<p>“İl vali muavini.”</p>

<p>Bu haber İvan Vasiliyeviç’in yüzündeki gülümsemenin sönmesine yol açtı.</p>

<p>“Pekâlâ, pekâlâ, pekâlâ,” dedi endişeyle, bir süre suskunlaştı, masayı parmaklarıyla tıngırdatıp şöyle  dedi: “Pekâlâ, o zaman, efendim, başlayalım.”</p>

<p>Elyazmasını açtım, gırtlağımı temizledim, korkuyla donakaldım, yeniden gırtlağımı temizleyip okumaya başladım.</p>

<p>Başlığı, sonra uzun karakter listesini okudum ve ilk perdeyi okumaya başladım:</p>

<p>  <i>"Uzakta ışıklar, karın serpiştirdiği avlu, müştemilatın kapısı. Piyanoda çalınan  </i> Faust’un   <i>sesi müştemilattan duyuluyor</i>..."</p>

<p>Siz hiç birine baş başayken oyun okumak durumunda kaldınız mı? Sizi temin ederim ki çok zor bir şey bu. Arada bir gözlerimi kaldırıp İvan Vasiliyeviç’e  bakıyor ve alnımdaki terleri mendilimle siliyordum.</p>

<p>İvan Vasiliyeviç tamamen hareketsizdi. Başka bir yere bakmadan   <i>lorgnette’inin  </i> arasından beni seyrediyordu. Daha ilk sahnede komik yerler olmasına  karşın, onun bir kere bile gülmemesi karşısında aşırı derecede telaşlanmıştım. Oysa oyunu okunurken  duyan aktörler çok gülmüşlerdi, hatta birinin gözlerinden yaşlar gelmişti.</p>

<p>Ama İvan Vasiliyeviç gülmemekle kalmadı, genzini temizlemeyi bile bıraktı. Ve gözlerimi kaldırıp her defasında ona baktığımda aynı şeyi gördüm: Sabit, kırpışmayan gözlerle altın   <i>lorgnette.</i> Sonuçta bu  komik yerlerin hiç de komik olmadığını hissetmeye  başladım.</p>

<p>Böylece ilk sahnenin sonuna vardım ve ikinciye başladım. Bütün sessizlik içinde duyabildiğim tek  şey benim monoton sesimdi, bir ölünün ardından  dualar okuyan zangocun sesine benziyordu.</p>

<p>Tuhaf bir ilgisizlik karşısında ezilmeye başladım, kalın defteri kapama arzusu duydum. İçimde İvan Vasiliyeviç’in tehditkâr bir şekilde şöyle söyleyeceği hissi vardı: “Bunun bir sonu var mı?” Sesim boğuklaştı, gırtlağımı temizlemek için ara sıra sesimi  bastırdım, kimi zaman tenor bir sesle, kimi zaman  basla okudum; bir iki kere sesim çatlayıp kırıldı, ama  hiç kimseyi güldürmedi - ne İvan Vasiliyeviç’i ne de  beni.</p>

<p>Beyazlı kadının görünmesiyle belirli bir rahatlama duygusu oluştu. Hiç ses çıkarmadan içeri girdi; İvan Vasiliyeviç hızla saate bir göz attı. Kadın İvan Vasiliyeviç’e küçük bir bardak uzattı, İvan Vasiliyeviç ilacı içti, bunu başka bir bardaktan içtiği su takip etti, bardağın üstünü yeniden kapadı ve saate yeniden bir göz attı. Kadın, İvan Vasiliyeviç’in önünde  eski Rus tarzıyla eğilip mağrur bir şekilde dışarı çıktı.</p>

<p>“Tamam, efendim, devam edin,” dedi İvan Vasiliyeviç ve ben yeniden okumaya başladım.</p>

<p>Guguk kuşu uzaktan seslendi. Sonra perdelerin arkasından bir yerden bir telefon çaldı.</p>


<p>“Özür dilerim,” dedi İvan Vasiliyeviç. “Bir kurumdan beni arıyorlar.”</p>

<p>“Evet,” dediğini duydum perdelerin arkasında bir sesin, “evet... Hmm... hmm... Hepsi o çetenin işi.  Bütün bunları gizli tutmanızı emrediyorum size. Bu  akşam güvenilir bir adam gelecek buraya; onunla bir  plan yapacağız...”</p>

<p>İvan Vasiliyeviç geri döndü ve biz beşinci sahnenin sonuna geldik. Sonra, altıncı sahnenin başında, oldukça şaşırtıcı bir şey oldu. Kulağım çarpılan bir kapı sesini ayırt etti, aynı zamanda yüksek sesli  ve -bana öyle geldi- sahte bir ağlama sesi yükseldi, bir kapı açıldı, benim içeri girmiş olduğum kapı  değil, belli ki daha içerideki odalara açılan bir kapı,  kesinlikie çılgın bir şekilde, kimbilir belki de korkudan, şişko, çizgili bir erkek kedi odanın içine uçtu.  Yıldırım gibi yanımdan geçerek muslin perdeye  vardı, pençelerini perdeye daldırdı ve yukarı doğru  tırmanmaya başladı. Muslin onun ağırlığını kaldıramıyordu, bu yüzden perdede derhal delikler oluştu.  Perdeyi yırtmaya devam eden kedi ta yukarıya kadar  tırmandı ve bulunduğu yerden çevreyi gözü dönmüş  bir şekilde kolaçan etmeye başladı. İvan Vasiliyeviç lorgnette’ini düşürdü ve Ludmila Silvestrovna  Pryakhina koşarak odaya girdi. Kedi, kadını gördüğü an daha da yükseğe tırmanmak için yeltendi, ama  onun üzerinde sadece tavan vardı. Hayvan kornişe tutundu ve sanki donmuş gibi perdeden sarktı.</p>

<p>Pryakhina, gözleri kapalı, bir elinde buruşmuş, ıslak mendil, alnına bastırdığı diğer elinde kuru ve  temiz dantel mendil, odanın içine atıldı. Odanın  ortasına kadar koştuktan sonra bir dizinin üzerine  çöktü ve sanki kılıcını kendisini ele geçiren kişiye  teslim eden bir esir gibi bir kolunu ileri uzattı.</p>

<p>“Buradan bir yere kımıldamayacağım,” diye ilan etti Pryakhina, kulak tırmalayan bir sesle, “koruma  altına alınana kadar bir yere kımıldamayacağım, öğretmenim! Pelikan bir hain! Tanrı her şeyi görüyor,  her şeyi!”</p>

<p>Bu anda muslin perdeden bir yırtılma sesi çıktı ve kedinin alt tarafında bir ayak genişliğinde delik  göründü.</p>

<p>“Şşşş!” diye bağırdı aniden İvan Vasiliyeviç ümitsizce ve ellerini çırptı.</p>

<p>Kedi, ta dibine kadar yırtarak perdeden aşağı kaydı ve hızla odadan dışarı koştu, bu sırada Pryakhina hüngür hüngür ağlamaya başladı ve gözyaşlarına boğulmuşken haykırdı:</p>

<p>“Neler de duyuyorum? Neler de duyuyorum? Nasıl olur da benim öğretmenim ve velinimetim beni kovar? Tanrım! Tanrım! Görüyor musun?”</p>

<p>“Arkanıza bakın, Ludmila Silvestrovna,” diye bağırdı ümitsizlik içinde İvan Vasiliyeviç ve sonra kapı aralığında bir kadın belirip seslendi:</p>

<p>“Miloçka! Geri gel! Burada bir yabancı var!”</p>

<p>Bunun üzerine Ludmila Silvestrovna gözlerini açtı ve gri koltukta benim gri takım elbisemi gördü.  Gözlerini dört açarak ağzı açık kaldı ve bana öyle geldi ki kaşla göz arasında yanağındaki gözyaşları kurudu. “Ah, Tanrım...” dedi ve aceleyle koşarak dışarı  kaçtı. Yaşlı kadın da derhal gözden kayboldu ve kapı  kapandı.</p>

<p>İvan Vasiliyeviç’le ben bir şey demedik. Uzun bir sessizlikten sonra ellerini masanın üzerinde tıngırdattı.</p>

<p>Yeniden bir süre daha bir şey demedik.</p>

<p>“Sanınm bu sahne sizi hayrete düşürmüş olmalı?” diye sordu İvan Vasiliyeviç vraklayarak.</p>

<p>Ben de vrakladım ve nasıl cevap vereceğim hakkında hiçbir fikrim olmadan koltuğumda kıpırdandım - sahne beni biraz olsun şaşırtmamıştı. Çok kusursuz bir şekilde anlamıştım ki, bu, bekleme salonunda geçmiş olan sahnenin devamıydı. Pryakhina, kendisini İvan Vasiliyeviç’in ayaklarının dibine  atma sözünü yerine getirmişti.</p>

<p>“Prova yapıyorduk,” diye ansızın açıkladı İvan Vasiliyeviç, “ama belki de siz bunun açıkça bir skandal olduğunu düşündünüz! Öyle değil mi? Ha?”  “Hayret verici!” dedim, gözlerimi başka yöne çevirerek.</p>

<p>“Ara sıra bu şekilde ansızın bazı sahnelere ilişkin hafızamızı tazelemek hoşumuza gidiyor... Hmm...  hmmm... alıştırma yapmak çok önemli. Pelikan hakkında söylenenlere de inanmayınız. Pelikan çok yiğit  ve insanlara yardımcı olan bir insandır!”</p>

<p>İvan Vasiliyeviç keyifsiz bir şekılde perdeye bir göz attı ve şöyle dedi:</p>

<p>“Neyse, efendim, devam edelim!”</p>

<p>Az önce kapının aralığında olan kadın geri döndüğü için devam edemedik.</p>

<p>“Halacığım, Nastasya İvanovna,” dedi İvan Vasiliyeviç.</p>

<p>Eğildim. Hoş görünümlü yaşlı kadın cana yakın bir şekilde bana baktı, oturduktan sonra sordu:  “Sağlığınız nasıl?”</p>

<p>“Size gönülden teşekkür ederim,” diye cevap verdim, eğilerek, “Çok iyiyim.”</p>

<p>Bir süre hiç konuşmadık, ama halası ile İvan Vasiliyeviç perdeye bakıp birbirlerine acılı bakışlar fırlattılar.</p>

<p>“İvan Vasiliyeviç’i ziyaret etmenizin nedeni nedir?”</p>

<p>“Leontii Sergeyeviç,” diye cevap verdi İvan Vasiliyeviç, “bana bir oyun getirdi.”</p>

<p>“Kimin oyunu?” diye sordu yaşlı kadın, üzgün gözlerle bana bakarak.</p>

<p>“Oyunu Leontii Sergeyeviç’in bizzat kendisi yazdı!”</p>

<p>“Ama ne diye?” diye sordu Nastasya İvanovna endişeyle.</p>

<p>“Ne diye derken ne demek istiyorsun?.. Hmm... hmmm...”</p>

<p>“Oyun kıtlığı mı var yoksa?” diye sordu Nastasya İvanovna sevimli bir sitemle. “Hali hazırda çok güzel  oyunlar var. Ve onlardan çok sayıda var! Onları oynamaya başlasanız, yirmi yılda bitiremezsiniz. Neden daha fazlasını yazmak için canınızı sıkıyorsunuz  ki?”</p>

<p>O kadar ikna ediciydi ki, söyleyecek hiçbir şey düşünemedim. Ama İvan Vasiliyeviç parmaklarını  tıkırdatarak şöyle söyledi:</p>

<p>“Leontii Leontiyeviç çağdaş bir oyun yazdı!”</p>

<p>Bunun üzerine kadın heyecanlandı.</p>

<p>“Otoritelere karşı isyan etmeyiz,” dedi kadın.</p>

<p>“Elbette, neden isyan edelim?” diyerek onunla aynı fikirde olduğumu belirttim.</p>

<p>“Ama   <i>Aydınlanmanın Meyvelerini  </i> sevmiyor musunuz?”<a id="dn42" href="../Text/dipnot.xhtml#dn42s"><sup>[42]</sup></a> diye sordu Nastasya İvanovna çekingen  bir endişeyle. “Her şeyden önce çok güzel bir oyun.  Ayrıca Miloçka’nın da rolü var...” İçini çekip ayağa  kalktı. “Lütfen babanıza en iyi dileklerimi iletin.”</p>

<p>“Sergey Sergeyeviç’in babası ölmüş,” diye bilgilendirdi onu İvan Vasiliyeviç.</p>

<p>“Tanrı ruhunu huzura kavuştursun,” dedi yaşlı kadın nazikçe. “Sanırım babanız oyun yazdığınızı bilmiyordu? Peki neden öldü?”</p>

<p>“Yanlış doktora başvurmuşlar,” diye bilgilendirdi onu İvan Vasiliyeviç. ”Leontii Pafnutiyeviç acıklı hikâyeyi bana anlattı.”</p>

<p>“Bir şekilde adınızın ne olduğunu tam anlayamıyorum,” dedi Nastasya İvanovna. “Kimi zaman Leontii, kimi zaman Sergey. Bugünlerde insanlara ilk isimlerini değiştirme izni mi veriyorlar? Bir zamanlar soyadını değiştiren biri vardı. Şimdi onun kim olduğunu nasıl söyleyebilirsiniz?”</p>

<p>“Ben Sergey Leontiyeviç,” dedim kısık sesle.</p>

<p>“Binlerce kez pardon!” diye haykırdı İvan Vasiliyeviç. “Bu benim hatamdı.”</p>

<p>“Şey, ben sizi çalışmanızdan alıkoymayayım,” diye cevap verdi yaşlı kadın.</p>

<p>“O kedi kırbaçlanmalı,” dedi İvan Vasiliyeviç. “O bir kedi değil, haydut. Hepimiz haydutlar tarafından  istila edildik,” diye belirtti sır verircesine, “ne yapılacağını gerçekten bilmiyoruz!”</p>

<p>Alacakaranlık çöktükçe, felaket de çöktü.</p>

<p>Okudum:</p>

<p>  <i>“Bahtin (Petrov’a):  </i> Allahaısmarladık! Çok geçmeden beni takip edeceksin...</p>

<p>  <i>Petrov  </i>: Ne yapıyorsun?</p>

<p>  <i>“Bahtin:</i> (Kendini şakağından vurur, yere düşer; uzaktan bir akerdeonun sesi duyu-“  </p>

<p>“Bu iyi değil!” diye haykırdı İvan Vasiliyeviç. “Bu hareket ne için? Onu hemen şimdi derhal çıkarmalısınız. Tanrı aşkına. Neden intihar?”</p>

<p>“Ama intihar etmek zorunda,” diye cevap verdim öksürerek.</p>

<p>“Bu mükemmel. Onun kendini hançerleyerek intihar etmesini sağlayın!”</p>

<p>“Ama gördüğünüz gibi, eylem sivil savaş sırasında geçiyor... O sıralarda hançerler artık kullanılmıyordu...”</p>

<p>“Evet, kullanılıyordu,” diye karşı çıktı İvan Vasiliyeviç. “Şu, adı neydi unuttum, o bana kullanıldıklarını söylemişti... O ateş etme sahnesini çıkarın!” Hiçbir şey söylemedim, ki bu çok büyük bir hataydı, ve okumaya devam ettim:</p>

<p>“-luyordu. Elinde tüfekle bir adam köprüde belirdi. Ay-"  </p>

<p>“Tanrım!” diye haykırdı İvan Vasiliyeviç. “Silah sesi! Daha fazla silah sesi! Ne tür bir felaket bu böyle? Sana söylüyorum, Leo... Sana ne söylüyorum, bu  sahneyi çıkar, bu sahne gereksiz.”</p>

<p>“Bu sahnenin,” dedim, “mümkün olduğunca nazik konuşmaya çabalıyordum,” en önemli sahne olduğunu düşündüm... Görüyorsunuz ya, burada...”</p>

<p>“Kesinlikle yanılıyorsunuz,” diye şakladı İvan Vasiliyeviç.” Bu sahne en önemli sahne olmamakla  kalmıyor, aynı zamanda gereksiz de. Ne için bu sahne? Sizinkinin adı neydi...”</p>

<p>“Bahtin.”</p>

<p>“Pekâlâ o zaman... evet, uzaklarda bir yerde kendini hançerlemiş” - İvan Vasiliyeviç çok çok uzaktaki bir şeyi gösterir gibi elini salladı - “ve başka biri eve gelip annesine, ‘Behteev kendisini hançerlemiş!’  diyor.”</p>

<p>“Ama onun annesi yok ki,” dedim, kapaklı bardağa sersemce bakınarak.</p>

<p>“Ama bir tane olmalı! Onun rolünü yazın. Çok zor değil. İlk bakışta zor görünüyor - annesi yok ve  aniden bir tane oluyor - ama bu bir yanlış kanı, çok  kolay. Ve evde bir kadın hüngür hüngür ağlıyor ve  haberi getiren adam... Ona İvanov deyin...”</p>

<p>“Ama Bahtin baş kahraman. Köprüde monologları var... Ben ummuştum ki...”</p>

<p>“Ama İvanov onun bütün monologlarını tekrarlayacak! Monologlarınız güzel, devam ettirilmeli. İvanov onları söyleyecek - diyelim ki Petya kendisini hançerlemiş ve ölmeden önce şöyle şöyle şeyler  demiş... Gerçekten de çok güçlü bir sahne olacak.”  “Ama bunu nasıl yapabilirim, İvan Vasiliyeviç; her şeyden önce, köprüde bir kalabalık sahnem var... Bir sürü insan orada birbirleriyle çarpışıyor...”  </p>

<p>“Pekâla, bırak onları perde arkasında çarpışsınlar. Onları hiçbir şekilde görmemeliyiz. Sahnede çarpışmaları korkunç bir şey! Mişa Panin’le tanışmamış olmanız, Sergey Leontiyeviç,” dedi İvan Vasiliyeviç, adımı ilk ve son kez doğru söyleyerek,  “sizin için iyi bir talih!..” (Buz kestim.) “Anlatmama izin verin, şaşırtıcı biridir! Yağmurlu günlerde  onu burada tutarız, bir şey yolunda gitmedi mi onu  devreye sokarız... Küçük bir oyunla, dostane bir davranış, diyebilirsiniz buna, bizim ihtiyacımızı karşıladı -   <i>Stenka Razin.  </i>   Tiyatroya geldim, yaklaştıkça  uzaktan duyabiliyordum, pencereler açıktı: gümbürtüler, ıslık sesleri, bağırışlar, küfürler ve silahlarını  ateşlediler! At neredeyse fırlayıp kaçacaktı, tiyatroda bir isyan çıktığını düşündüm! Çok berbattı! Sonra ortaya çıktı ki, Strizh prova yapıyormuş! Avgusta  Avdeevna’ya ne düşünüyordunuz diye sordum. Siz,  diye sordum, kendimi vurmamı ister misiniz? Eğer  Strizh tiyatroyu yakıp yıkarsa, elbette bunun için sırtımı sıvazlamayacaklar, değil mi? Öylesine asil bir  kadın olan Avgusta Avdeevna cevapladı: ‘İsterseniz  beni suçlayın, İvan Vasiliyeviç, ama Strizh’le bir şey  yapamam!’ İşte bu Strizh tiyatromuzun salgın hastalığıdır. Eğer koşarak geldiğini görürseniz, bir mil  uzağa kaçın.” (Buz kestim.) “Pekâlâ, elbette, bütün  bunlar Aristarkh Platoniç’in kutsamalarıyla oluyor,  ama siz onu tanımıyorsunuz, Tanrı’ya şükür! Ve sizde de silah sesleri var! Bu silah seslerinin neye yol  açabileceğini biliyor musunuz? Pekâlâ şimdi, efendim, devam edelim.”  </p>

<p>  Ve devam ettik, hava kararmaya başladığında boğuk bir sesle şöyle dedim: “Son.”  </p>

<p>  Anında dehşet ve umutsuzluğa kapıldım; bana öyle geldi ki sanki bir ev inşa etmiştim ve çatı çöktüğünde eve henüz girmiştim.  </p>

<p>“Çok güzel,” dedi İvan Vasiliyeviç okumamın sonunda. “Şimdi bu malzeme üzerinde çalışman gerek.”</p>

<p>Neredeyse çığlık atacaktım: “Ne?”</p>

<p>Ama atmadım.</p>

<p>Ve İvan Vasiliyeviç, ilerledikçe ayrıntılardan zevk alarak, bu malzeme üzerinde nasıl çalışmam gerektiğini anlatmaya başladı. Oyundaki kızkardeşin anneye dönüştürülmesi gerekiyordu. Ama kız kardeşin bir nişanlısı olduğundan 55 yaşında bir kadının  (İvan Vasiliyeviç, onu hemen oracıkta Antonina olarak vaftiz etti) elbette nişanlısı olamayacağından bütün rolün oyundan çıkarılması gerekecekti ve üstelik  bu benim en sevdiğim rollerden biriydi.</p>

<p>Alacakaranlık yavaşça süzülerek odaya doldu. Tıp görevlisi bir süre için oradaydı ve İvan Vasiliyeviç kullandığı damladan biraz daha aldı. Sonra her  tarafı buruşmuş yaşlı bir kadın bir masa lambası getirdi, akşam olmuştu.</p>

<p>Bir çeşit kafa karışıklığı içindeydim. Çekiçler şakağımı dövüyordu. Açlıktan bayılacak raddeye gelmiştim. Bütün oda ara sıra gözlerimin önünde şekil değiştiriyordu. Ama hepsinden önemlisi köprüdeki  sahne gözden kayboluyordu, onunla birlikte kahramanım da.</p>

<p>Hayır, sanırım hepsinden önemlisi ortada açıkça bir yanlış anlama vardı. Birden gözlerimin önüne oyunun ve adımın üzerinde yazılı olduğu ilan geldi  ve oyun için aldığım paralardan harcanmamış olan  en son on rublelik banknotun cebimde hışırtısını duyar gibi oldum. Foma Strizh, görünüşe göre benim  arkamda duruyordu ve oyunun iki ay içinde sahneleneceği konusunda beni temin ediyordu, ama burada kesin olan bir şey vardı ki, ortada bir oyun yoktu  ve başlangıcından sonuna kadar yeniden yazılması  gerekiyordu. Mişa Panin, Evlampia, Strizh ve giriş  salonundan sahneler şiddetle dans ederek çevremde dönüp duruyordu, ama ortada bir oyun yoktu.</p>

<p>Ama sonra öngörülemeyen, hatta hayal bile edilemeyen - bana öyle geldi - bir şey oldu.</p>

<p>Şimdi sağlam bir şekilde Behteyev şeklinde yeniden adlandırılan Bahtin’in nasıl olması ve kendisini nasıl hançerlemesi gerektiğini gösteren (ve çok iyi  gösteren) İvan Vasiliyeviç aniden genzini temizleyerek aşağıdaki konuşmayı yaptı:</p>

<p>“Ne tür bir oyun yazmanız gerektiğini size anlatacağım... Anında çok büyük paralar kazanabilirsiniz. Derin psikolojik bir drama... Bir aktrisin kaderi. Diyelim ki belli bir krallıkta bir aktris yaşıyor, bir grup  düşman ona zulmediyor, işkence ediyor ve hayatını  ıstıraba dönüştürüyor... Buna karşılık o sadece düşmanları için dua ediyor...”</p>

<p>“Ve skandal sahnelere neden oluyor,” diye düşündüm ani bir garez hissiyle.</p>

<p>“Dualarını Tanrıya mı ediyor, İvan Vasiliyeviç?”</p>

<p>Bu soru İvan Vasiliyeviç’in kafasını karıştırdı. Vraklayıp karşılık verdi:</p>

<p>“Tanrıya mı? Hmm... Hmm... Hayır, hiçbir koşul altında. Tanrıya yazmıyor... Tanrıya değil ama... kendisini bütünüyle adadığı sanatına dua ediyor.  Ama bir alçaklar çetesinden zulüm görüyor ve çete  Chernomor<a id="dn43" href="../Text/dipnot.xhtml#dn43s"><sup>[43]</sup></a> denilen bir büyücü tarafından harekete  geçiriliyor. Adamın Afrika’ya gittiğini, gücünü X hanımefendi üzerinde uyguladığını yazın. Korkunç bir  kadın. Küçük bir masada oturuyor ve her şeyi yapma  kapasitesine sahip. Onunla bir çay içmeye oturduğunuzda, bardağınıza ne tür bir şeker koyacağını asla  bilemezsiniz...”</p>

<p>“Toropetskaya hakkında konuşuyor!” diye düşündüm.</p>

<p>“... bir yudum ve nalları dikeceksiniz. O ve şu korkunç hain Strizh... yani, demek istediğim... herhangi bir yönetmen...”</p>

<p>Orada İvan Vasiliyeviç’i aptalca süzerek oturuyordum. Yüzündeki gülümseme yavaş yavaş kayboldu ve aniden gözlerindeki ifadenin hiç de yumuşak olmadığını gördüm.</p>

<p>“İnatçı biri olduğunuz açık,” dedi soğuk bir sesle ve dudaklarını çiğnedi.</p>

<p>“Hayır, İvan Vasiliyeviç, sahne dünyasında çok az tecrübeye sahip olduğum açık.”</p>

<p>“Öyleyse üzerinde çalışın! Çok kolay. Tiyatromuzda gözler için gerçek bir ziyafet olan karakterlerimiz var... Bir oyunun bir buçuk perdesi, sizin için hazır! Orada dolaşan insanların bir kısmı değiştirme  odasında çizmelerinizi çalmak ya da sırtınıza bir bıçak saplamak için bekliyorlar.”</p>

<p>“Bu çok korkunç,” dedim hastalıklı bir sesle ve bir elimi şakağıma dayadım.</p>

<p>“Görüyorum ki bunu hiç ilginç bulmadınız... Katı bir adamsınız! Ama, oyununuz güzel,” dedi İvan Vasiliyeviç, bana dikkatle bakarak. “Şimdi yapmanız  gereken tek şey onu yazmak ve o zaman her şey hazır  olacak...”</p>

<p>Odayı titrek bacaklarla terk ettim ve başım çatlayarak siyah Ostrovski’ye bir göz attım. Gıcırdayan merdivenlerden aşağı inerken bir şeyler mırıldandım. Koltuğumun altında artık nefret ettiğim oyun  vardı.</p>

<p>Avluya indiğimde rüzgâr kafamdaki şapkamı uçurdu, onu bir su birikintisinin içinde yakaladım.  Pastırma yazından geriye hiçbir eser kalmamıştı.  Yağmur yanlamasına yağıyordu, adımlarım vıcık vıcık sesler çıkarıyor, ıslak yapraklar bahçedeki ağaçlardan dökülüyordu. Su, yakalığımın arkasından  damla damla akıyordu.</p>

<p>Hayata ve kendime anlamsız lanetler okuyarak yürümeye devam ettim, bir yandan da yağmur damlalarının gerisinde solgun ışıklı sokak lambalarına bakıyordum.</p>

<p>Ara sokakıardan birinin köşesinde bir gazete kulübesinin ölgün ışığı titreşiyordu. Tuğlalardan aşağı sarkan gazeteler tezgâhta sucuk gibi olmuşlardı; nedendir bilmiyorum,   <i>Melpomene’nin Yüzü</i> adlı dergiyi satın aldım, kapağında vücuduna iyice yapışmış  bir mayo giymiş, başında tüylü küçük bir şapka, gözleri boyalı bir adamın resmi vardı.</p>

<p>Odam bana akıl almaz derecede pis göründü. Yağmurdan iyice ıslanmış olan oyunu yere fırlattım,  masanın başına oturdum ve sakinleşmek için elimi  şakağıma bastırdım. Diğer elimle kara ekmekten küçük parçalar koparıp çiğnemeye başladım.</p>

<p>Elimi şakağımdan çekerek esaslı biçimde ıslanmış   <i>Melpomene’nin Yüzü</i>nün yapraklarını çevirmeye başladım. Bazı kızlar gördüm, “Dikkat edin” diyen bir başlığı fark ettim, daha sonra “Dizginsiz tenor di  grazia” adlı bir başlığa geldim, sonra birden bir an  için kendi adımı gördüm. Baş ağrımın hemen geçmesine ben de şaştım kaldım. Tekrar tekrar kendi  ismime baktım, sonra da Lope de Vega’nın ismini  gördüm. Bunda hiçbir kuşku yoktu, bakmakta olduğum yergi dolu bir makaleydi, başlığı “Bir başkasının kızağında”ydı, yazının kahramanı da bendim.  Makalenin ana konusu neydi şimdi unuttum. Belli  belirsiz başını hatırlıyorum:</p>

<p class="bosluk1"></p>

<div class="sgc-toc-level-3">

<p>  Parnassus Dağı’nda her şey sıkıcıydı.  </p>

<p>  “Yeni bir şey yok gibi görünüyor,” dedi Jean-Baptiste Moliere esneyerek.  </p>

<p>  “Evet, her şey sıkıcı,” diye cevapladı Shakespeare...  </p>

</div>
<p class="bosluk1"></p>

<p>Hatırladığım kadarıyla, daha sonra bir kapı açılıyor ve içeriye ben giriyordum - kolunun altında gayet kalın bir drama bulunan koyu renk saçlı genç bir adam.</p>

<p>Hepsi bana gülüyordu, ona ne şüphe! Hepsi de garezle gülüyordu. Shakespeare, Lope de Vega ve  bana   <i>Tartuffe  </i> gibi herhangi bir şey yazıp yazmadığımı soran Moliere, kitaplarından çok duyarlı biri olmayı öğrendiğim Çehov, ama benimle en şakacı bir  şekilde alay eden taşlamanın yazarı “Kurtköpeği” idi.</p>

<p>Şimdi hatırlayınca epeyce gülünç, oldukça komik, ama o zamanlar acı kızgınlığımın haddi hudutu yoktu. Uzun adımlarla odamda yürüdüm, kendimi  haksız yere hakarete uğramış hissediyordum, bunu  haketmem için kesinlikle hiçbir neden yoktu.</p>

<p>““Kurtköpeği”ni vurduğum vahşi rüyalar, neyi yanlış yaptığımı kendime sorduğum bilmece dolu  sorularla yer değiştirip duruyordu.</p>

<p>“İlan yüzünden” diye fısıldadım. “Ama onu ben yazmadım ki, öyle değil mi? Al bakalım şimdi” diye  söylendim ve yerde önümde kanlar içinde yatan  “Kurtköpeği” sanrıları gördüm.</p>

<p>Birden bir pipodan bayat tütün kokusu geldi, kapı gıcırdadı ve ıslak yağmurluğunun içinde Likospastov odada duruyordu.</p>

<p>“Okudun mu?” diye sordu neşeyle. “Evet, kardeşim, tebrikler, seni baya paralamışlar. Eh, öyleyse yapacak bir şey yok. Buna sen yol açtın, bu sonuç  kaçınılmazdı. Yazıyı görür görmez seni görmeye  geldim, arkadaşımı ziyaret etmemek olmazdı” - ve  kaskatı kesilmiş yağmurluğunu bir çiviye astı.</p>

<p>“Kim bu Kurtköpeği?” diye sordum cansız bir sesle.</p>

<p>“Neden bilmek istiyorsun?”</p>

<p>“Ah, demek sen biliyorsun!..”</p>

<p>“Evet, ama sen de onunla bizzat tanıştın.”</p>

<p>“Ben ‘Kurtköpeği’ diye birini tanımıyorum!” “Ama elbette ki onu tanıyorsun! Seni onunla tanıştıran bendim. Hatırlasana, caddede... Ve o komik  ilan vardı... Sofokles...”</p>

<p>Bu anda gözlerini saçlarıma dikmiş, düşünceli görünen şişko adamı hatırladım... “Kara saç!..”</p>

<p>“Ama ben o piç kurusuna ne yaptım ki?” diye sordum hararetle.  </p>

<p>  Likospastov başını salladı.  </p>

<p>  “Ah, birader, bu kötü, bu gerçekten çok kötü. Gururunun seni bütünüyle tükettiğini görebiliyorum. Ne demek şimdi bu, hiç kimse senin hakkında tek  bir kelime edemeyecek mi? Yaşamını eleştirisiz sürdüremezsin.”  </p>

<p>  “Ne biçim bir eleştiri bu? Benimle alay ediyor... Kim bu?”  </p>

<p>  “Bir oyun yazarı,” diye cevap verdi Likospastov. “Yedi oyun yazdı. Oldukça da iyi bir ahbaptır, sinirlenmekle haksızlık ediyorsun. Şey, tabii ki, biraz gücendi. Herkes gücendi...”  </p>

<p>  “Ama ilanı ben yazmadım, öyle değil mi? Repertuvarda Sofokles ve Lope de Vega’nın olması benim hatam sayılabilir mi... ve...”  </p>

<p>  “Ama, ne de olsa, Sofokles değilsin,” dedi Likospastov kötü niyetli bir kıkırdamayla. “Yirmi yıldır yazıyorum, birader, ama hâlâ Sofokles olamadım.”  İçini çekti. </p>

<p>  Likospastov’a cevap olarak söyleyebilecek hiçbir şeyimin olmadığını fark ettim. Hiçbir şey! “Sofokles  olamadın, çünkü kötü yazıyorsun, ama ben iyi yazıyorum!” Bunu herhangi birine söyleyebilir misiniz,  sorarım size? Söyleyebilir misiniz?  </p>

<p>  Hiçbir şey demedim ve Likospastov devam etti: “Tabii ki, o ilan kamu vicdanını rahatsız etti. Birçok insan hali hazırda bana onunla ilgili sorular sordu. O ilan onları huzursuz ediyor! Ama her neyse,  buraya tartışmaya gelmedim, başınıza gelen ikinci  talihsizliği öğrenince sizi teselli etmeye geldim, bir  dostla hoşbeş etmeye geldim...”  </p>

<p>  “Ne talihsizliğiymiş bu?”  </p>

<p>  “Şey, İvan Vasiliyeviç oyunu beğenmedi,” dedi Likospastov ve gözleri alev alev yandı. “Bugün ona  okuduğunuzu söylüyorlar, doğru mu?”  </p>

<p>  “Siz nereden biliyorsunuz bunu?”  </p>

<p>“Dünyada dedikodudan bol şey yoktur,” dedi Likospastov içini çekerek - atasözleri ve özdeyişlerle konuşmaya bayılıyordu. “Nastasya İvanna  Koldybayeva’yı tanıyor musunuz?” Cevabımı beklemeden konuşmaya devam etti: “Çok saygıdeğer  bir hanımefendi, İvan Vasiliyeviç’in halası. Bütün  Moskova onu tanır, bir zamanlar herkes ona tapardı. Çok ünlü bir aktristti! Ayrıca bizim binada oturan  kadın terzisi Anna Stupina var. Daha az önce Nastasya İvanovna’lardaydı, yeni evine döndü. Nastasya  İvanovna ona söylemiş. Yeni bir adamın bugün İvan  Vasiliyeviç’i görmeye geldiğini ve ona bir oyun okuduğunu söylemiş, bir böcek kadar karaymış (Bunun  siz olduğunuzu hemen tahmin ettim). İvan Vasiliyeviç oyunu beğenmedi, demiş. Yani durum böyle.  Ama siz okurken ben size dememiş miydim, hatırlayın? Üçüncü perde önemsiz ve yüzeysel demiştim;  afedersiniz, ama sadece yardımcı olmaya çalışıyorum. Ama siz dinlemediniz, değil mi? Pekâlâ birader, İvan Vasiliyeviç işini bilir, ondan bir şey saklayamazsınız, işlerin nasıl olduğunu hemen gördü. Ve  eğer oyunu sevmediyse, o zaman oyun sahnelenmez.  Bu da ilanınızla baş başa kalacağınız anlamına gelir.  İnsanlar gülecek, şu Euripides’e baksanıza! Nastasya İvanovna, İvan Vasiliyeviç’e küstahça davrandığınızı söylüyor, öyle mi? Beni mazur görün, ama bu,  fazla ileri gitmek demek! Konumunuzun üzerine çıkmanız demek. Oyununuz, belli ki hiddetlenmenize  yetecek kadar (İvan Vasiliyeviç’e göre tabii) değerli  değil açıkçası...”</p>

<p>“Gel bir lokantaya gidelim,” dedim kısık bir sesle. “Evde oturacak halim yok, halim yok.”</p>

<p>“Anlıyorum! Ah, nasıl da iyi anlıyorum!” diye haykırdı Likospastov. “Memnuniyetle. Sadece görüyorsun ya...” Cüzdanını tedirginlikle alt üst etti.</p>

<p>“Bende biraz var.”</p>

<p>Yarım saat kadar sonra Napoli Lokantası’nın penceresinin kenarında, örtüsü lekeli bir masada  oturuyorduk. Sarı saçlı hoş bir adam hareketli bir  şekilde soframıza çeşitli mezeler getiriyor, müşfik  bir ses tonuyla “küçücük salatalıklar” ve “sevimli  havyar”dan söz ediyordu; her şeyi öyle sıcak ve samimi bir şekilde yapıyordu ki, dışarıdaki karanlığın  delinemez olduğunu unuttum ve hatta Likospastov  bile artık gözüme bir yılan gibi görünmüyordu.</p>
</body>
</html>