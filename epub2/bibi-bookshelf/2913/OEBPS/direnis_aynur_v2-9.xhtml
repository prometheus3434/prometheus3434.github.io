<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>direnis_aynur_v2-9</title>
    <meta http-equiv="Content-Type" content="text/html; charset=utf-8" />
  

</head>
  <body id="direnis_aynur_v2-9" xml:lang="tr-TR">
		<div>
			<p><br /><br /><br /></p>
			<p id="_idParaDest-8"><st c="0">Sekizinci Bölüm</st></p>
			<p><br /><br /><br /></p>
			<p><st c="16">Peter o gece hiç iyi uyuyamadı. </st><st c="49">Her ne kadar bastırmaya çalışsa da, kafasına hücum eden kararsızlığın ilk belirtileri onu rahat bırakmıyordu; bu da, kendini kızgın, suçlu hissetmesine neden oldu. </st><st c="213">Eski moda ilaçlarla Uzun Ömürlülük arasındaki ince fark ve din üzerine düşünürken buldu kendini. </st><st c="310">Ve elli sene içinde, tabii eğer o kadar yaşarsa, aslında dünya için neler yapabileceğini merak etti. </st><st c="411">Herkes sonsuza kadar yaşarken, elli sene o kadar uzun bir süre gibi görünmüyordu. </st><st c="493">Aslında elli sene göz açıp kapayıncaya kadar geçerdi. </st></p>
			<p><st c="547">Tüm bunlardan sonra, ertesi sabah işe giderken paspasın üzerinde bulduğu Pip’ten gelen not, önemli bir görevi olduğunu ve her şeye rağmen kayda değer biri olduğunu hatırlatarak onu rahatlattı. </st><st c="740">İlk bakışta, kapıya bırakılan, resim, dekorasyon, vitamin iğneleri, plastik cerrahi, petrol kuponu ticareti düzenlemeleri veya kalıcı makyaj gibi konularla ilgili sıradan el ilanlarından biri sanmıştı. </st><st c="942">Tam buruşturup atmaya hazırlanırken üzerindeki Yeraltı işaretini gördü. </st><st c="1014">Ağzında zeytin dalı tutan küçük bir kuğu. </st><st c="1056">Yeni bir hayat arayışını temsil ediyordu. </st><st c="1098">Hemen içeri kaçtı ve kâğıdı düzeltmeye koyuldu.</st></p>
			<p><span><st c="1145">“Hayatınıza yeni bir yön vermeye mi ihtiyacınız var? </st><st c="1199">Her gün aynı şeyi yapmaktan sıkıldınız mı? </st></span></p>
			<p><span><st c="1242">Eğitim programlarımızla ilgili bilgi almak için hemen çalışma danışmanlarımızı arayın. </st><st c="1329">Teknoloji, yabancı dil, bilim ya da hizmet sektörü… Hangisiyle ilgilenirseniz ilgilenin hayallerinizi gerçekleştirecek eğitim ve işi bizde bulacaksınız. </st></span></p>
			<p><span><st c="1482">0845 389 7053’ü aramanızı bekliyoruz.”</st></span></p>
			<p><br /></p>
			<p><st c="1520">Önemsiz bir kâğıt parçası gibi görünüyordu, ama bu el ilanının sokaktaki diğer posta kutularına da bırakılmadığından emindi Peter. </st><st c="1652">Hızla yukarı koştu ve Pip’in vermiş olduğu cep telefonunu buldu. </st><st c="1717">Pip, bilgisayar ve standart telefon hatlarının güvenli olmayacağını söylemişti. </st><st c="1797">Yeraltı, Hükümet’in takip etmesini engellemek için belli aralıklarla değiştirilen özel dalgaya ayarlı, eski model cep telefonları kullanıyordu. </st><st c="1941">Kara üzerindeki telefon hatlarından ya da internet hattından yapılacak düşüncesizce bir arama, tüm operasyonu tehlikeye atabilirdi. </st></p>
			<p><st c="2073">Peter numarayı tuşladı. </st><st c="2097">Yanıtlayanın Pip olduğundan neredeyse emindi; ama sesi her zamankinden daha canlı geldiği için şüpheye düştü. </st></p>
			<p><st c="2207">“Hayatıma yeni bir yön vermeye ihtiyacım var.” Peter el ilanında yazanları aynen okuyordu. </st><st c="2298">“Bunu yapabileceğime inanıyorum.”</st></p>
			<p><st c="2331">“O zaman danışmanlarımız size yardım edebilirler. </st><st c="2382">Grays Inn Sokağı, numara 87, sekizinci kat, oda 24b, bu akşam saat altıda.”</st></p>
			<p><st c="2457">Peter detayları not aldı. </st><st c="2484">Bir nefeste, “Harika, orada olacağım,” diye yanıtladı.</st></p>
			<p><br /></p>
			<p><st c="2538">Günün ilerleyen saatlerinde, huysuzluk yapan Ben’i banliyö sokaklarında dolaştırmaya çıkaran Anna onun üstüne titriyordu. </st><st c="2661">Sık sık bebek arabasına eğilerek üşümesin diye üzerini örtüyor, ona gülümsüyor ve her şeyin yolunda olduğunu kendi kendine anımsatıyordu. </st><st c="2799">Anna’nın anne ve babasının bulduğu bu bebek arabası tam müzelikti. </st><st c="2866">Eski püskü, her yeri gıcırdayan ve tekerleklerin üstünde zar zor sabit duran bu araba, nasıl olduysa yüz yıldan uzun bir süre tekrar kullanılmayı beklemişti; belli ki birileri ne olur ne olmaz diye onu bir yerde saklamıştı. </st><st c="3090">Kaldırımda takır tukur ilerleyen bebek arabası, sokakta herkesin dikkatini çekiyor; şaşkın, korkmuş ve ne olduğunu ayırt etmeye çalışan bakışların hedefi oluyordu. </st></p>
			<p><st c="3254">Çok nadir de Uzun Ömürlülük icat edildiğinde hayatta olan ve çocukların neye benzediğini hatırlayan kadınlar bazen onları durdururdu. </st><st c="3388">Bebeğe bakmak için izin isterler ve Anna’ya kendi hikâyelerini anlatırken hepsinin gözleri dolardı. </st><st c="3488">Bunlar kaybolan çocuklara, gerçek anlamı anlaşılmadan imzalanan Bildirge’ye ve ifade etmekten, adlandırmaktan çekindikleri bir şeye duyulan özlemle ilgili hikâyelerdi. </st><st c="3656">Ama daha sık olarak insanlar tiksintiyle yüzlerini buruşturur, sanki sokakta maruz kalmamaları gereken iğrenç bir şey sergileniyormuş gibi Anna ve Ben’e kibirle bakarlardı. </st></p>
			<p><st c="3829">Anna kendinden daha emin biri olmak isterdi; yanından geçenlerin her bakışıyla, evdeki bilgisayarın her açılışıyla ve telefonun her çalışıyla kalbi ağzına gelmeyen biri olmak isterdi. </st><st c="4013">Artık Deposu’nu terk etmeyi çok istemiş, Kıymetli Mal olabilmek ve dışarıda yaşayabilmek için çok çalışmıştı. </st><st c="4123">Ama hâlâ kilit altında yaşayan o kadar çok Artık varken Yasal olma konusunda hissettiği suçluluk duygusu giderek artıyordu. </st><st c="4247">Ne zaman birinin kendisine baktığını görse yargılandığını düşünüyordu. </st><st c="4318">Ne zaman işverenin evinde gözetim altında, hizmetçi olarak çalışan bir Artık görse suçluluk duygusu bir bıçak gibi karnına saplanıyordu. </st><st c="4455">Üstelik bunlar şanslı olanlardı; sadece Faydasız ve Kötü sayılanlardan değillerdi, Kıymetli sayılıyorlardı. </st></p>
			<p><st c="4563">Etraftakilerin dik bakışlarına aldırmamaya çalışarak alışveriş merkezine doğru yürürken, bir vitrinde yanıp sönen elektrikli, büyük bir ekran gördü. </st><st c="4712">Vitrinin önünde, büyük, parlak ekrana aç gözlerle bakan küçük bir kalabalık toplanmıştı. </st><st c="4801">Enerji belgeleriyle beraber böyle şeyler, büyük çoğunluk için çok pahalı bir lüks haline gelmişti.</st></p>
			<p><st c="4899">Hiç televizyon veya bilgisayar görmeden büyüyen Anna, kendinden emin sesleriyle propaganda yapan ve ona ne düşünmesi gerektiğini söyleyen bu vücutsuz yüzlere alışamamıştı. </st><st c="5072">Ancak bugün cesur davranmak istiyordu; geçip gitmek yerine, çocuk arabasını doğrudan o yöne çevirdi. </st><st c="5173">Beceriksizce yanaştı ve bu sessiz film gösterisini izleyebilmek için kalabalığın içinde kendine yer açtı.</st></p>
			<p><st c="5278">Bu, bir haber programıydı. </st><st c="5306">Kamera, konuşan bir kadına doğru döndü, sonra evinin önünde tutuklanan bir adam göründü. </st><st c="5395">Ekranda “Enerji Takibi - Savurganları bildirin, gizliliğiniz garanti altındadır” yazısıyla beraber bir telefon numarası belirdi. </st><st c="5524">Polis, adamı yaka paça götürürken Anna içinin sıkıştığını hissetti. </st></p>
			<p><st c="5592">Anna’nın yakınında duran yaşlı bir kadın başını salladı. </st><st c="5649">“Sanki Soğuk Savaş dönemindeyiz. </st><st c="5682">Herkes birbirinin işine burnunu sokuyor. </st><st c="5723">Bu gidişat hiç iyi değil, hiç değil.” </st></p>
			<p><st c="5761">Daha genç görünümlü, sahte kumral bir kadın sert bir sesle yanıtladı: “İster beğen ister beğenme, sistemi sömürenlerin cezalandırılmaları gerekir. </st><st c="5908">Ben üç battaniye ve iki yorganla uyuyayım, birileri de merkezî şebekeden elektrik kaçırsın. </st><st c="6000">Ben böyle bir şey duyarsam hiç vakit kaybetmeden anında ihbar ederim. </st><st c="6070">Hem de gözümü bile kırpmadan.” </st></p>
			<p><st c="6101">Anna söylenenleri dinledi ve dudaklarını ısırarak ekranı seyretti. </st><st c="6168">Başkalarının yaptığı gibi olup bitenlerle ilgili fikir beyan etmek ona zor geliyordu. </st><st c="6254">Peter’la tanışana kadar, neyin doğru neyin yanlış, neyin iyi neyin kötü olduğundan emindi. </st><st c="6345">Ama sonra tüm dünyası tepetaklak oldu, görüşlerine meydan okundu, gözü açıldı. </st><st c="6424">Artık Deposu’nda kaldığı yıllar boyunca, yanlış davranışların cezalandırılması gerektiği anlatılmıştı; ama şimdi, Dışarı’da, yanlış davranışları tanımanın o kadar kolay olmadığını, yanlış bir şeyin duruma göre doğru bir davranış olabileceğini anlamıştı. </st></p>
			<p><st c="6678">Yaşlı kadın tekrar vitrine doğru döndü. </st><st c="6718">“Peki, bu herifin suçu neymiş?”</st></p>
			<p><st c="6749">Bir adam, “Muhtemelen enerji kuponu satıyordur,” diye lafa girdi. </st><st c="6816">“Bu konuda kimsenin gözünün yaşına bakmıyorlar.”</st></p>
			<p><st c="6864">Kumral kadın, “Enerji kuponu satmak mı?” dedi onaylamayan bir sesle. </st><st c="6934">“Başımızda bir bu eksikti.” </st></p>
			<p><st c="6962">Yaşlı kadın güldü. </st><st c="6981">“Bu muymuş suçu? </st><st c="6998">Herkes kendi hayatına baksın, benim istediğim budur.” </st></p>
			<p><st c="7052">Kumral kadın ona hiddetli bir bakış fırlattı. </st><st c="7098">“Sizin de bu yasa dışı kuponlardan yararlanıyor gibi bir hâliniz var. </st><st c="7168">Acaba Enerji Takibi’ni mi aramam gerekiyor, ne dersiniz? </st><st c="7225">Belki, o zaman bunu o kadar da komik bulmazsınız.”</st></p>
			<p><st c="7275">Yaşlı kadın, “Ben sadece…” diye lafa başladı, ama kumral olan artık ona bakmıyordu. </st><st c="7360">Bunun yerine, gözlerini hafifçe beti benzi atmış olan Anna’ya dikmişti. </st><st c="7432">“Burada kimler varmış?” dedi. </st><st c="7462">Herkes döndü ve bu ilgi karşısında yüzü kıpkırmızı kesilen Anna’ya baktı. </st><st c="7536">“Aslında bu pek de istediğimiz bir şey sayılmaz, değil mi? </st><st c="7595">Biz kendimizi geçindirmeye çalışalım, akşamları sıcak bir evde oturmak için çalışıp duralım, bazı suçlular da dünyaya Artık getirsinler.” Anna’ya bakmak için döndü. </st><st c="7760">“Kendinle gurur duyuyor musun? </st><st c="7791">Tabii Yasal statünü de almışsındır, değil mi? </st><st c="7837">Sistemi atlatmak konusunda her şeyi bildiğinden de eminim. </st><st c="7896">Muhtemelen kendini çok zeki zannediyorsun. </st><st c="7939">Ama bunun acısı bizden çıkıyor. </st><st c="7971">Sanırım bu pek umurunda değil, öyle değil mi?”</st></p>
			<p><st c="8017">Anna dikkatlice, “Hayır, zeki olduğumu sanmıyorum,” dedi. </st><st c="8076">“Ama…”</st></p>
			<p><st c="8082">Başka bir kadın, ona aldırmadan, “Ben işte bu yüzden Artık hizmetçi alamıyorum,” diye Anna’nın sözünü kesti. </st><st c="8192">“Bence hepsini Yasal yapacaklar. </st><st c="8225">Dört aydır bekliyorum, hiçbir ses çıkmadı.”</st></p>
			<p><st c="8268">Anna başını salladı. </st><st c="8290">İnsanlar gerçekten böyle mi düşünüyordu? </st><st c="8331">“Hayır, yanılıyorsunuz,” dedi endişeli bir sesle, “onları Yasal yapmıyorlar. </st><st c="8408">Hepsi Artık Depolarında, ebeveynlerinin işlediği günahların cezasını çekiyorlar. </st><st c="8489">Hem de ebeveynleri aslında hiç günah işlememişken. </st><st c="8540">Çocuk sahibi olmak bir günah değildir. </st><st c="8579">Bir…”</st></p>
			<p><st c="8584">Sesi giderek zayıfladı. </st><st c="8609">Fazla ileri gittiğinin farkındaydı, az önce söyledikleri, polisin ve Hükümet’in dikkatini çekebilirdi. </st><st c="8712">Ama sonra hareket etmeye başlayan Ben’e bakınca alışkın olduğu bir sevgi hissetti; bir kaplan gibi onu korumaya hazırdı. </st><st c="8833">Onun varlığı nasıl günah olabilirdi?</st></p>
			<p><st c="8869">“Günah değil mi?” Kumral kadın avazı çıktığı kadar bağırdı, Anna’nın yolunu kesmek için manevra yaptı. </st><st c="8973">“Bu ne cüret? </st><st c="8987">Buraya gelip o iğrenç yaratığı herkesin içinde teşhir ediyorsun, yemeğimizden yiyip enerjimizi kullanıyorsun. </st><st c="9097">Sonra da bütün bunlarda hiçbir sorun olmadığını mı söylüyorsun?”</st></p>
			<p><st c="9161">Kadının söyledikleri Anna’yı şaşkına çevirmişti; öfkeyle dişlerini sıktığını hissetti. </st><st c="9249">“O iğrenç değil! </st><st c="9266">O bir bebek! </st><st c="9279">Artıklar dünyaya gelmeyi kendileri istemedi. </st><st c="9324">Neyse, ben artık Yasal’ım. </st><st c="9351">Bebek de öyle. </st><st c="9366">Anne ve babamız öldü bizim.”</st></p>
			<p><st c="9394">Anna, bebeğin arabasına tutunuyordu; öfkesi giderek daha güçlü hissetmesini sağlıyordu. </st><st c="9483">Aylardır kendini bu kadar güçlü hissetmemişti.</st></p>
			<p><st c="9529">Kadın, “O zaman tamam,” diye sesi titreyerek yanıtladı. </st><st c="9586">“Artıklar dünyaya kendileri gelmek istemediğine göre bu, onların suçu değildir. </st><st c="9666">Tıpkı ülkeye gizlice girmek istemeyen mülteciler gibi herhâlde...”</st></p>
			<p><st c="9732">Anna başını salladı; kadının kıpkırmızı kesilen yüzü saçlarıyla feci bir tezat oluşturuyordu. </st><st c="9827">“Bunu bir oyun zannediyorlar. </st><st c="9857">Ülkemize öylece girip yemeğimizi yiyebileceklerini, evlerimizde kalabileceklerini ve enerjimizi kullanabileceklerini zannediyorlar. </st><st c="9989">Peki, o zaman biz ne yapacağız? </st><st c="10021">Enerji fiyatlarına ne olacak?”</st></p>
			<p><st c="10051">Anna düz bir sesle yanıtladı. </st><st c="10082">“Onu bilemem, Hükümet’e sormanız gerekiyor.” </st></p>
			<p><st c="10127">“Sanki bir şeyler yapacaklar gibi!” Kadın burnundan soluyordu. </st><st c="10190">“Sınıra daha fazla polis göndermek gibi şeyler önerecekler. </st><st c="10250">Ama bu işe yaramıyor, öyle değil mi? </st><st c="10287">Kıtlık yaşanması, nehirlerin kuruması bizim suçumuz değil. </st><st c="10346">Üzgünüm, ama burası bizim ülkemiz ve bu insanları buraya sokmamaları gerekiyor.” </st></p>
			<p><st c="10427">“Kesinlikle.” Bir anda sakin, duyarlı bir ses konuşmaya dahil olmuştu. </st><st c="10498">“Umarım bu şekilde bir yere varırsınız. </st><st c="10538">Mücadeleyi bırakmamanız gerekir.”</st></p>
			<p><st c="10571">Kumral kadın kaşlarını çattı. </st><st c="10602">“Elbette bırakmayacağım,” dedi kuvvetli bir şekilde. </st><st c="10655">“Haklarım var. </st><st c="10670">Hepimizin hakları var ve insanların yaptıklarının yanlarına kalmaması için haklarımızı savunmamız gerekiyor. </st><st c="10779">Geçenlerde kapımın altından atılan bir ilanda, bizim Afrika’dan enerji çaldığımız yazıyordu…”</st></p>
			<p><st c="10872">Anna omzuna bir elin hafifçe dokunduğunu hissetti. </st><st c="10924">“Şu an buradan uzaklaşmak için iyi bir zaman olabilir,” dedi aynı sakin ses. </st><st c="11001">Anna başını çevirdiğinde topuz yapılmış, gri saçlarla çevrili bir yüzle karşılaştı. </st><st c="11085">Bebek arabasını beceriksizce itmeye çalışırken, “Evet, sanırım haklısınız,” diye yanıtladı. </st><st c="11177">Tekerleklerin hiç kimsenin ayağını ezmemesi için elinden geleni yaparak kalabalığı yardı; gri saçlı kadın onu takip ediyordu. </st></p>
			<p><st c="11303">“Bu ne tatlı bir oğlan böyle,” dedi birkaç dakika sonra. </st><st c="11360">“Kaç yaşında?”</st></p>
			<p><st c="11374">Anna temkinli bir biçimde, “Yakında bir olacak,” dedi. </st></p>
			<p><st c="11430">“Ne kadar güzel bir yaş. </st><st c="11455">Çok da uslu.”</st></p>
			<p><st c="11468">“Evet, sanırım öyle.” Anna’nın bebekler hakkındaki tek bilgisi, Artık Deposu’ndaki Küçükler katından geliyordu. </st><st c="11581">Bu katta, beş yaşın altındaki çocuklar, gürültüye katlanamayan görevlilere tepki duyarak onları beslemek ya da altlarını değiştirmek için gelenlere bağıra çağıra ağlarlardı. </st><st c="11755">İşte onun Ben’e bu kadar fazla ilgi göstermesine, en ufak bir huysuzluğunda hemen onun yanında bitmesine yol açan şey, bu korku dolu sahnelerin anılarıydı. </st></p>
			<p><st c="11911">Kadın bir anda “Siz Anna’sınız, değil mi?” dedi. </st><st c="11960">“Anna Covey? </st><st c="11973">Beraber bir çay içebilir miyiz? </st><st c="12005">Evim hemen köşeyi dönünce. </st><st c="12032">İtiraf etmeliyim ki ben sizin bir hayranınızım. </st><st c="12080">Adım Maria. </st><st c="12092">Maria Whittaker.”</st></p>
			<p><st c="12109">Anna kararsızca ona uzatılan eli sıktı, “Sanırım olmaz.” Dudağını ısırdı. </st><st c="12184">“Hemen alışverişe geri dönmeliyim.” </st></p>
			<p><st c="12220">Maria sevecen bir tonla konuşuyordu. </st><st c="12257">“Tabii. </st><st c="12265">Belki sizinle yürümeme izin verirsiniz o zaman?” </st></p>
			<p><st c="12314">Anna memnuniyetle başını salladı. </st><st c="12348">Genellikle Peter ve Ben dışında yanında hiç kimseyi istemezdi; başkaları yanındayken huzursuz olurdu. </st><st c="12450">Ama bu kadın iyi birine benziyordu ve kumral saçlı korkunç kadından sonra, biriyle arkadaşlık etmeye ihtiyacı vardı. </st><st c="12567">Beraber ana caddede yürüdüler; başta ikisi de sessizdi, sonra Anna dilinin ucuna kadar gelen soruyu sordu. </st><st c="12674">“Siz… hayranım olduğunuzu mu söylediniz?” Konuşurken şüpheyle etrafına bakıyor; kamera, polis ya da takip eden biri olup olmadığını kontrol ediyordu. </st><st c="12824">Ama sokakta şüpheli bir durum yoktu. </st></p>
			<p><st c="12861">Kadın güldü. </st><st c="12874">“Gençlere her zaman hayran olmuşumdur,” dedi yumuşak bir sesle. </st><st c="12938">“Hikâyenizi duyunca çok etkilendim. </st><st c="12974">Çok cesur birine benziyorsunuz. </st><st c="13006">Siz ve arkadaşınız Peter. </st><st c="13032">Üstelik bir bebeğe bakıyorsunuz… Bence bu son derece cesur olmayı gerektirir. </st><st c="13110">Evet, ben buna hayranım, hem de çok.”</st></p>
			<p><st c="13147">Anna tuhaf bir biçimde gülümsedi. </st><st c="13182">Peter dışında hiç kimseden bu kadar güzel şeyler duymuyordu. </st><st c="13243">“Çok cesurca değildi,” dedi hızlıca. </st><st c="13280">“Cesur olan Peter’dı, ben değildim.” </st></p>
			<p><st c="13317">Maria içtenlikle, “Senin de çok cesur olduğuna eminim,” diye atıldı. </st><st c="13386">Anna yüzüne bir gülücüğün yerleştiğini fark etti. </st><st c="13436">Tam köşeyi dönerlerken, “Aslında çay içebiliriz, tabii sizin için de uygunsa.”</st></p>
			<p><st c="13514">Maria da ona gülümsedi. </st><st c="13539">“Uygun olmanın ötesinde, bu benim için bir şereftir.”</st></p>
			<p><br /></p>
			<p><st c="13592">Maria ana caddeye yürüyerek birkaç dakikalık mesafede bulunan modern bir apartman dairesinde oturuyordu. </st><st c="13698">Ev dördüncü kattaydı. </st><st c="13720">Bu yüzden Anna bebek arabasını aşağıya bıraktı ve merdivenleri kullanmak üzere Ben’i kucağına aldı. </st></p>
			<p><st c="13820">“Bunun için kusura bakma. </st><st c="13846">Ne yazık ki, asansör enerji tasarruf tedbirleri nedeniyle kullanım dışı bırakıldı.” Bunları söylerken yüzüne hüzünlü bir gülümseme yerleşmişti. </st><st c="13990">“Hele elinizde alışveriş torbaları varsa yukarı çıkmak gerçek bir kâbus oluyor.” </st></p>
			<p><st c="14071">Anna, “Sorun değil,” diyerek onu rahatlatmaya çalıştı. </st><st c="14126">Bir yandan Ben’e sarılıyor, diğer yandan da dikkatlice tırabzana tutunuyordu. </st></p>
			<p><st c="14204">Maria kapıyı açarken, “Şeker ister misin?” diye sordu. </st><st c="14259">Evde, küçük oturma odasının hemen dışında bir mutfak ve Anna’nın yatak odasına gittiğini tahmin ettiği dar bir koridor bulunuyordu. </st><st c="14391">“Evet, evet, bir tane lütfen.”</st></p>
			<p><st c="14421">Anna, Maria’yı takip ederek oturma odasına geçti ve Maria odanın hemen çıkışındaki küçük mutfağa doğru ilerleyip su ısıtıcısını çalıştırırken o da bir kanepenin yanında ayakta durdu. </st><st c="14605">Şöminenin üstünde duran çocuk resimlerine merakla baktı ve Maria çayları getirip onu kanepeye yönlendirdiğinde hızla bakışlarını başka yöne çevirdi.</st></p>
			<p><st c="14753">“Evim pek de büyük sayılmaz, ama bugünlerde böyle işte, değil mi?” diyerek devam etti. </st></p>
			<p><st c="14841">“Seneler önce bir evim vardı, ama tarifeler ve enerji faturaları yükselmeye başlayınca Hükümet beni daha küçük bir yere taşınmam yönünde teşvik etti.” Alaycı bir biçimde gülümsedi.</st></p>
			<p><st c="15021">Anna gülümseyerek yanıtladı. </st><st c="15051">“Hükümet teşviki”nin nasıl bir şey olabileceğini gayet iyi biliyordu. </st><st c="15121">“Yine de çok güzel bir ev,” dedi kibarca. </st></p>
			<p><st c="15163">“Teşekkür ederim. </st><st c="15181">Konforlu bir ev sayılır,” dedi düşünceli bir ifadeyle. </st><st c="15236">“Rahatlık, ne de olsa, Hükümet’in en önemli hedeflerinden biri. </st><st c="15300">Rahatlık, sağlık, servet ve öğrenme. </st><st c="15337">Değerli hedefler olduğuna eminim.”</st></p>
			<p><st c="15371">Anna ne kadar cahil olduğunu düşündü ve bu durumdan nefret ederek tuhaf bir biçimde gülümsedi. </st><st c="15467">Peter her türlü bildiriyi, haberleri hiç kaçırmadan takip eder, her gün olan biteni ve yorumları öğrenmek için bir kere açılan bilgisayarında enerji kuponu kullanırdı; onunsa bunlar umurunda bile değildi. </st><st c="15672">Kendisi, Peter ve Ben güvenli ve sıcak bir yerde oldukları sürece hiçbir şeyin önemi yoktu. </st><st c="15764">Ama böylesi sohbetlerde söyleyecek bir şeylerinin olması için biraz daha fazla dikkat etmiş olmayı istedi.</st></p>
			<p><st c="15870">Maria, “Elbette sen büyük bir Hükümet taraftarı değilsindir,” diye devam etti. </st><st c="15950">“Artık Depolarının zorunlu sakinleri arasında çok fazla Hükümet taraftarı olduğunu sanmam.” </st></p>
			<p><st c="16042">Anna başını salladı. </st><st c="16063">Doğrusu, Büyük Depo’dakiler için Hükümet belirsiz ve uzakta bulunan bir güçtü; onun en yakınındaki otorite İdari İşler Müdiresi’ydi.</st></p>
			<p><st c="16195">“Oradan çıkmamız iyi oldu,” dedi sessizce; soruyu yanıtsız bıraktığını Maria’nın fark etmemiş olmasını umut ediyordu. </st><st c="16314">“Büyük Depo pek… konforlu sayılmazdı.” </st></p>
			<p><st c="16353">Maria tekrar hüzünlü bir biçimde gülümsedi. </st><st c="16397">“Haklısın, öyle değildir. </st><st c="16423">Artık Depoları ilk kurulduğunda, bize bunların okul gibi yerler olacağı söylendi. </st><st c="16505">Çocuk yani Artık sahibi olmaya engel olabilmek için çocukların ebeveynlerden ayrılması gerekiyordu. </st><st c="16605">Farklılaştırılmaları gerekiyordu. </st><st c="16639">Senin… Onların farklı olması gerekiyordu. </st><st c="16681">Ama hiçbir zaman insanlıktan uzak yerler olmaları planlanmamıştı. </st><st c="16747">En önemli hedef iş sağlamaktı, kölelik değildi. </st><st c="16795">Bu sonradan oldu.”</st></p>
			<p><st c="16813">“Sonra mı?” Anna şimdi merak etmeye başlamıştı. </st><st c="16862">İnsanlar, devrimci ilan edilmekten, Hükümet için bir tehdit olarak görünmekten korktukları için Artıklarla ve çocuklarla ilgili açık açık konuşmazdı. </st></p>
			<p><st c="17012">“İnsanlar artık aldırış etmemeye başlayınca, olan bitene alışınca. </st><st c="17079">Önceleri insanlar sivil haklarla, Artıkların yaşam koşullarıyla, Yasal olmayan mültecilere ve hatta suçlulara bile nasıl davranıldığıyla ilgilenirlerdi. </st><st c="17232">Bugün insanların tek derdi nasıl göründükleri, nasıl hissettikleri, merkezi ısınmadan kaç saat yararlanabilecekleri ve kaç hobi sahibi olup kaçından vazgeçebilecekleri. </st><st c="17401">Çocuklardan hoşlanmıyorlar. </st><st c="17429">Onlardan korkuyorlar. </st><st c="17451">Bugün, bu küçük oğlana nasıl baktıklarını gördün.”</st></p>
			<p><st c="17501">Anna, Ben’in tombul yüzüne baktı ve onu iyice kendine doğru çekti. </st><st c="17569">“Şöminenin önündeki fotoğraflar…” Açıkça bir soru soruyor olduğu için hafifçe kızardı. </st><st c="17656">“İnsanlar ne der diye endişelenmiyor musunuz?”</st></p>
			<p><st c="17702">Maria, üzüntü ve şefkatle bakışlarını ona doğru çevirdi. </st></p>
			<p><st c="17760">“Elbette. </st><st c="17770">Sürekli endişe duyuyorum ama bu onları ortadan kaldırmam için bir sebep değil. </st><st c="17849">Korkunun elimizi ayağımızı bağlamasına izin veremeyiz Anna, öyle değil mi?”</st></p>
			<p><st c="17924">Anna başını sağladı. </st><st c="17946">“Hayır, ama Hükümet...”</st></p>
			<p><st c="17969">Maria hemen lafa girdi. </st><st c="17994">“Hükümet çok güçlü. </st><st c="18014">Ama bu gücü kötüye kullanıyor. </st><st c="18045">Bu güce meydan okumak gerekiyor.”</st></p>
			<p><st c="18078">Maria, Anna’nın yanına oturdu ve ellerini tutarak umut dolu gözlerle ona baktı. </st><st c="18159">“Anna umarım seni kızdırmam. </st><st c="18188">Ama seni buraya davet etmemin nedeni… Fotoğraflardaki bu çocuklar. </st><st c="18255">Özellikle şuradaki…” Ayağa kalktı, çerçevelerden birini aldı ve Anna’ya uzatmadan önce göğsüne bastırdı. </st><st c="18360">“Bu benim çocuğum. </st><st c="18379">Çok genç ve çok saftım. </st><st c="18403">Sır saklamayı becerebileceğimi sanmıştım. </st><st c="18445">Ama Yakalayıcılar… Neyse, onu buldular. </st><st c="18485">Ve benden aldılar. </st><st c="18504">İşin başında, özür dilendiği zaman insanlara hoşgörülü davranılıyordu. </st><st c="18575">Bana ceza kestiler; “hak edilen pişmanlık” durumundan yararlanarak bir uyarıyla serbest bırakılacaktım. </st><st c="18679">Bu bana ders oldu diye düşünmüştüm. </st><st c="18715">Ama bilirsin, olaylar böyle gelişmedi.”</st></p>
			<p><st c="18754">Anna çerçeveyi aldı; fotoğraftaki battaniyeye sarılmış ufacık bebeğe bakarken gözleri doldu. </st><st c="18848">Sessizce, “Şimdi bir Artık mı?” diye sordu.</st></p>
			<p><st c="18891">Maria başını salladı. </st><st c="18914">Sıkılgan bir şekilde devam etti. </st><st c="18947">“Başta iyiydim. </st><st c="18963">Bir işim ve bir hayatım vardı. </st><st c="18994">Hapis cezasında kurtulduğum için memnundum. </st><st c="19038">Paçayı iyi sıyırdığıma, şanslı olduğuma ikna olmuştum. </st><st c="19093">Ama yıllar geçtikçe, onu düşünmeye başladığımı fark ettim. </st><st c="19152">Onu deli gibi özlüyordum. </st><st c="19178">Biliyorum bu çok saçma, onu tanımıyordum bile; henüz birkaç haftalıktı. </st><st c="19250">Sonra kendimi bitpazarlarının altını üstüne getirip oyuncak, küçük battaniye gibi çocuklara ait kullanılmış eşyalar ararken buldum. </st><st c="19382">Onun için küçük hırkalar örmeye, ninniler okumaya başladım. </st><st c="19442">Aslında o zaman o artık elli yaşına gelmiş olmalıydı. </st><st c="19496">Muhtemelen benim şimdiki hâlimden daha yaşlı görünüyordu. </st><st c="19554">Belki artık hayatta bile değildir…”</st></p>
			<p><st c="19589">Maria’nın sesi giderek azalırken Anna, onun gözlerinin yaşla dolmuş olduğunu fark etti. </st><st c="19678">Tekrar fotoğrafa baktı, Grange Deposu’ndaki ve ülkenin dört bir yanındaki Artıkları düşündü.</st></p>
			<p><st c="19770">“Senin durumun farklı.” Maria kendine çekidüzen vermeye çalışarak devam etti, “Sanırım siz Uzun Ömürlülük ilacını almak zorunda değilsiniz, öyle değil mi?” </st></p>
			<p><st c="19927">Anna başını salladı, Maria’nın bu çıkışı onu cesaretlendirmişti. </st><st c="19992">“Hayır, ben, daha doğrusu biz almıyoruz. </st><st c="20033">Vazgeçiş hakkı kullanacağız,” dedi kendinden emin bir sesle. </st><st c="20094">“Sonsuza kadar yaşamak istemiyoruz.”</st></p>
			<p><st c="20130">Maria başıyla onayladı ve hayran gözlerle Anna’ya baktı. </st><st c="20188">“Elbette. </st><st c="20198">Senin cesur biri olduğunu biliyordum. </st><st c="20236">Gazetede resimlerini gördüğüm ilk gün bunu anlamıştım. </st><st c="20291">Sen benim gibi değilsin Anna. </st><st c="20321">Sen cesursun; ben güçsüzdüm. </st><st c="20350">Kızımı yüzüstü bıraktım.”</st></p>
			<p><st c="20375">Anna çaydan bir yudum aldı. </st><st c="20404">“Bu senin suçun değil.” Bu sık sık tekrarladığı bir cümleydi. </st><st c="20466">Suçluluk hisseden çaresiz kadınlar ne zaman sokakta önünü kesse bu tür cümleler kuruyordu: “Senin suçun değil”, “Çocuğunuzun iyi olduğuna eminim”, “Eminim çok iyi bir anne olurdunuz.”</st></p>
			<p><st c="20649">“Çok iyisin Anna. </st><st c="20668">Ama ne yazık ki benim suçumdu; hem bu şekilde davrandığım hem de bunun üstesinden gelemediğim için. </st><st c="20768">Ama zor dönemlerde kendi yolumuzu buluruz. </st><st c="20811">Ben kendiminkini buldum.” </st></p>
			<p><st c="20837">Bakışlarını tekrar çerçevelere doğru çevirdi. </st><st c="20883">Anna onu takip ederek tek tek fotoğrafları incelemeye başladı. </st><st c="20946">“Peki diğerleri kim?” diye sordu. </st></p>
			<p><st c="20980">“Benimki gibi çocuklar,” dedi Maria basitçe. </st><st c="21025">“Bebekler, yeni yürümeye başlayanlar, annelerinden koparılıp alınan çocuklar. </st><st c="21103">Kendi kızımı bulmak için artık çok geç. </st><st c="21143">Ama başkalarının kendi çocuklarını bulmasına yardım etmeye çalışıyorum. </st><st c="21215">Belki… Belki sen bazılarını hatırlayabilirsin. </st><st c="21262">Bir şekilde yardımın dokunabilir…”</st></p>
			<p><st c="21296">Anna nefesi kesilerek, “Hepsi Artık mı?” diye sordu. </st><st c="21350">“Bu fotoğrafları nasıl buldun?”</st></p>
			<p><st c="21381">“Annelerden, babalardan, sevenlerinden,” dedi Maria yumuşak bir sesle.</st></p>
			<p><st c="21452">Anna, Ben’in iki yanına yastık yerleştirdikten sonra ayağa kalktı. </st><st c="21520">Beynine kan hücum ederken sandalyeye tutunarak kendini sakinleştirdi. </st><st c="21590">Şömineye doğru yaklaştı ve sağdan sola doğru fotoğraflara bakmaya başladı. </st><st c="21665">Şaşkınlık ve hayret içinde, bazılarını tanıdığını fark etti.</st></p>
			<p><st c="21725">Metal bir çerçevedeki, siyah beyaz bir kız fotoğrafına uzanırken, “Bu, Artık Sarah,” dedi. </st><st c="21817">“Üç sene önce ayrıldı. </st><st c="21840">Şimdi bir evde hizmetçi olarak çalışıyor olmalı. </st><st c="21889">Ve bu…” Daha büyük, siyah bir çerçevede ise gözlerinin içi gülerek bakan bir erkek çocuk vardı. </st><st c="21985">“Bu, Artık Patrick. </st><st c="22005">O…” Artık Patrick’i ve onun sonu gelmeyen sorularını, Artık olmadığı konusundaki ısrarını, anne ve babasının onu bir gün mutlaka bulacağına dair inancını hatırlayınca öfke ve haksızlık duygusuyla tekrar gözlerinin dolduğunu hissetti. </st><st c="22239">“Patrick, Gözaltı Merkezi’ne gönderildi,” diyebildi. </st><st c="22292">“Uyum sağlayamıyordu. </st><st c="22314">Artık olduğunu kabul etmeyi reddediyordu.”</st></p>
			<p><st c="22356">Maria ayağa kalktı ve çerçeveyi Anna’dan aldı. </st><st c="22404">“Peki, sen kabul ediyor muydun?” </st></p>
			<p><st c="22437">Anna düz bir sesle, “Ben bir Artık’tım,” diye yanıtladı. </st><st c="22494">“Kabul etsem de, etmesem de.”</st></p>
			<p><st c="22523">Tekrar şömineye döndü. </st><st c="22547">Yüzler teker teker, umutla ona bakıyordu. </st><st c="22589">Anna kalbinin sıkıştığını hissetti. </st><st c="22625">Sağda en uçta, ahşap bir çerçevede yeni yürümeye başlayan bir bebek fotoğrafı vardı. </st><st c="22710">Açık kızıl saçlı, parlak mavi gözlü küçük bir kızdı bu. </st><st c="22766">“Bu kızın başka fotoğrafı var mı?” Kalbi güm güm atıyordu. </st><st c="22825">“Biraz daha büyük hâlinin bir fotoğrafı?”</st></p>
			<p><st c="22866">Maria başını salladı. </st><st c="22889">“Anne ve babası bu fotoğrafı o ellerinden alınmadan birkaç sene önce çekmişler. </st><st c="22969">Korkarım başka bir fotoğrafı yok, fotoğraf çekmek riskli bir iş. </st><st c="23034">Fotoğraflar delil sayılıyor. </st><st c="23063">Neden sordun? </st><st c="23077">Yoksa Sheila’yı tanıyor musun?”</st></p>
			<p><st c="23108">“Sheila mı?” Anna zorla yutkundu ve yine bayılacak gibi hissederek şömineye tutundu. </st><st c="23194">“Sheila benim arkadaşımdı. </st><st c="23221">Onu Büyük Depo’da bıraktım. </st><st c="23249">Onu orada bıraktım…” Düşmek üzereyken Maria onu yakaladı; birkaç dakika sonra kendini kanepede uzanmış hâlde buldu. </st><st c="23365">Maria eğilmiş, endişeli gözlerle ona bakıyordu. </st><st c="23413">Anna, “Ne oldu bana… bilmiyorum,” dedi sıkıntılı bir sesle. </st></p>
			<p><st c="23473">Maria usulca, “Bayıldın. </st><st c="23498">Anna, iyi misin?” diye sordu. </st></p>
			<p><st c="23528">Anna başını salladı. </st><st c="23549">“İyiyim,” dedi kısa keserek. </st><st c="23578">Büyük Depo’da zayıf noktalarını hiçbir zaman göstermemeyi öğrenmişti. </st></p>
			<p><st c="23648">“Eminim öylesindir. </st><st c="23668">Ama yine de dikkat et Anna. </st><st c="23696">Uzun Ömürlülük almadığın için bünyen hepimizden daha zayıf. </st><st c="23756">Hem bu küçük oğlanın sana ihtiyacı var.”</st></p>
			<p><st c="23796">Anna endişeyle Ben’e baktı ve kendini toparladı. </st><st c="23846">“Çok naziksin. </st><st c="23861">Ama artık gitmem gerekiyor.”</st></p>
			<p><st c="23889">Maria, “Tekrar görüşebilir miyiz?” diye sordu.</st></p>
			<p><st c="23936">Anna, Peter’ın tepkisinin ne olacağını düşünerek dudağını ısırdı. </st><st c="24003">“Emin değilim,” diye fısıldadı. </st><st c="24035">Sonra gözleri tekrar Sheila’nın fotoğrafına ilişti. </st><st c="24087">“Yani belki… Bir yardımım dokunacaksa…” diye düzeltti. </st></p>
			<p><br /><br /><br /></p>
			<p id="_idParaDest-9"><st c="24142">Dokuzuncu Bölüm</st></p>
			<p><br /><br /><br /></p>
			<p><st c="24157">Peter, Pip’le randevusuna neredeyse geç kalıyordu. </st><st c="24209">Dr. </st><st c="24213">Edwards onu sabah Sentetik PirB diye bir şey hakkında çalıştırmış, öğleden sonra ise önemli bir çalışmanın sonuçlarını düzenlemesini istemişti. </st><st c="24357">Çıkabildiğinde saat akşamüstü beşi bulmuş ve Peter ancak yirmi dakika sonra takip edilmediğinden emin olmuştu. </st><st c="24468">Bu paranoyası son günlerde gittikçe artıyordu. </st><st c="24515">Pip’le her buluşmasında olduğu gibi adres yine hemen bulunacak şekilde yazılmamıştı. </st><st c="24600">Numara 87, Grays Inn Sokağı’nda değildi; köşeyi döndükten sonra işyerlerinin arkasına saklanmış eski bir binaydı. </st><st c="24714">Dışarıdan, terk edilmiş bir binaya benziyordu; Peter’ı, masada uyuklayan ve içeri girmeden önce imza atılması konusunda ısrar eden bir kapıcı karşıladı. </st><st c="24867">Kapıcının kimlik sormadığını fark eden Peter, Yeraltı’nın o dönem için geçerli olan şifresini karaladı. </st><st c="24971">Görevli başını salladı ve Peter merdivenlere doğru ilerledi. </st></p>
			<p><st c="25032">Sonuçta acele etmesine gerek yoktu; Pip on dakika geç kalmıştı. </st><st c="25096">Küçük, gri odanın ortasında duran toplantı masasının etrafına ucuz, metal sandalyeler gelişigüzel yerleştirilmişti. </st><st c="25212">Peter sandalyelerden birini çekti ve etrafına baktı. </st><st c="25265">Odada ilgisini çekecek hiçbir şey yoktu. </st><st c="25306">Duvarlar, dökülmekte olan soluk renkli bir kâğıtla kaplıydı ve duvarlardan birine ne olduğu belli olmayan, beyaz bir tahta asılmıştı. </st><st c="25440">Pencerelerde perde yoktu; zaten camlarda birikmiş olan yağ ve kir hem içerinin hem de dışarının görünmesine engel oluyordu. </st></p>
			<p><st c="25564">“Burası önümüzdeki ay bir apartman dairesi olacak.” Peter, Pip’in tanıdık sesini duyunca hızla arkasını döndü. </st><st c="25675">Pip varlığını hiç belli etmez, bir anda orada bitiverir, fark edilmeden odada dolanır ve insanların şaşkınlığını gözleri parlayarak izlerdi. </st><st c="25816">Peter, “Apartman daireleri enerji kullanımı açısından daha etkinler.” diye yanıtladı. </st><st c="25902">Pip bu yanıttan memnun kalmış gibiydi. </st><st c="25941">“Peki, Pincent İlaç nasıl gidiyor?” </st></p>
			<p><st c="25977">Peter silkindi. </st><st c="25993">“İyi. </st><st c="25999">Alışmaya çalışıyorum. </st><st c="26021">Henüz yeni bir genel merkez binası bulamadınız mı?” </st></p>
			<p><st c="26073">Pip soruyu fark etmemiş gibi davranarak, “Ya büyükbaban? </st><st c="26130">Onu sık görüyor musun?” diye sordu. </st><st c="26166">Bir gün önceki konuşmalarını hatırlayınca Peter’ın tüyleri diken diken oldu. </st><st c="26243">“Sık değil. </st><st c="26255">Bana Uzun Ömürlülük ilacının ne kadar harika bir şey olduğunu anlatıp duruyor. </st><st c="26334">Vazgeçiş hakkı kullanmamaya ikna etmeye çalışıyor.”</st></p>
			<p><st c="26385">“Ona Vazgeçiş hakkını kullanacağını mı söyledin?” Şüpheli bir ses tonuyla konuşuyordu. </st><st c="26473">“Gerçekten söyledin mi?” </st></p>
			<p><st c="26498">Peter bir an için tereddüt ettikten sonra, “Sen mümkün olduğunca dürüst olmam gerektiğini söylemiştin. </st><st c="26601">Ben de sadece henüz karar vermediğimi söyledim.”</st></p>
			<p><st c="26649">“Ben sadece kafan karışmasın diye çok fazla yalan söylememeni kastetmiştim. </st><st c="26726">Üstelik ona imza atmayı planladığını söyle demiştim sana. </st><st c="26784">Ah Peter…” Pip başını salladı, Peter göğsünün daraldığını hissetti.</st></p>
			<p><st c="26851">“Ağzımdan bir anda öyle çıkıverdi,” dedi. </st><st c="26894">“Ama her şey yolunda, gerçekten. </st><st c="26927">Bana güvenmiyor musun?” </st></p>
			<p><st c="26951">“Sana elbette güveniyorum,” dedi Pip, ama gözleri hâlâ kaygılıydı. </st><st c="27018">Bu, Peter’ın kendini suçlu hissetmesine yol açıyor ve onu çok huzursuz ediyordu. </st></p>
			<p><st c="27099">“Hayır, güvenmiyorsun. </st><st c="27122">Bana çocuk gözüyle bakıyorsun. </st><st c="27153">Ne yaptığımı bilmediğimi düşünüyorsun. </st><st c="27192">Ama biliyorum.”</st></p>
			<p><st c="27207">Pip başıyla onayladı ve pislik içindeki pencereden dışarı baktı. </st><st c="27273">“Bunu biliyorum Peter. </st><st c="27296">Ama sen büyükbabanın ne kadar ikna edici olabileceğini bilmiyorsun. </st><st c="27364">Ben biliyorum.”</st></p>
			<p><st c="27379">“O ikna edici değil.” Peter giderek daha fazla savunmaya geçiyordu. </st><st c="27448">“Tamamen saçma sapan konuşuyor. </st><st c="27480">Gençlerin boşuna yer kapladığını düşünüyor.”</st></p>
			<p><st c="27524">“Ve onun için bir tehdit oluşturduklarını.” Pip hafifçe gülümsedi. </st><st c="27592">“Bak Peter, birkaç yüzyıl önce pek çok ülkede kölelik, iş hayatı ve ev işleri için tamamen kabul görmüş bir uygulamaydı. </st><st c="27713">Bugün Artıklara yapılanlar gibi. </st><st c="27746">Çoğunluğun oy hakkı yoktu ve kadınlar tamamen kocalarının malı sayılıyordu.”</st></p>
			<p><st c="27822">Peter önüne baktı. </st><st c="27842">“Alnımda, ‘Bana lütfen tarih dersi verin’ falan mı yazıyor?” diye söylendi. </st><st c="27918">“Çünkü son birkaç gündür bunu yapan ikinci kişisin.” </st></p>
			<p><st c="27971">Pip kaşını kaldırdı. </st><st c="27992">“Pek çok insan, oy verme, özgürlük, çalışma, kendilerinden üstün sayılanlarla aynı otobüse binme hakkı gibi haklar uğruna savaşırken hayatını kaybetti. </st><st c="28144">Bu değişimlerin iyice yerleşmesini sağlayan bir sonraki nesildi; kadınların erkeklerle eşit olduğunu ve cilt renginin hiçbir önemi olmadığını kabul eden bu nesildi. </st><st c="28309">Gençler gelecektir. </st><st c="28329">Onlar olmadan dünya olduğu yerde sayar.”</st></p>
			<p><st c="28369">Peter hızlıca, “Biliyorum,” diye yanıtladı. </st></p>
			<p><st c="28414">“Güzel,” dedi Pip ciddi bir tonla. </st><st c="28449">“Çünkü büyükbaban gibi insanlar böyle düşünmez. </st><st c="28497">Gençlerden vazgeçmenin dünya için hiçbir zararı olmadığını düşünür.”</st></p>
			<p><st c="28565"> “Biliyorum.” Peter önüne baktı. </st><st c="28598">Anna’nın ölüm döşeğinde, Uzun Ömürlülük ilacına muhtaç görüntüsünü kafasından atmaya çalıştı. </st><st c="28692">“Dr. </st><st c="28697">Edwards’ın aksine, Uzun Ömürlülük ilacının yanlış olduğunu biliyorum. </st><st c="28767">O ise doğru buluyor.”</st></p>
			<p><st c="28788">“Dr. </st><st c="28794">Edwards mı?”</st></p>
			<p><st c="28806">Peter başını salladı. </st><st c="28829">“Bana işi öğreten o. </st><st c="28850">Onun laboratuvarında çalışıyorum.”</st></p>
			<p><st c="28884">“Öyle mi?” dedi Pip şaşkın şekilde. </st></p>
			<p><st c="28921">“Onu tanıyor musun? </st><st c="28941">Eğitim Programı’nın başında.”</st></p>
			<p><st c="28970">“Eğitim Programı demek.” Pip kaşlarını çattı. </st><st c="29017">Sonra başıyla onayladı. </st><st c="29041">“Biliyorsun, Dr. </st><st c="29058">Edwards Pincent’ın en iyi bilim insanıydı. </st><st c="29101">Dikkatli ol Peter; Dr. </st><st c="29124">Edwards, tehlikeli biri.”</st></p>
			<p><st c="29149">“Tehlikeli mi? </st><st c="29165">Dr. </st><st c="29169">Edwards mı? </st><st c="29181">O, bir karıncayı bile incitemez,” dedi Peter kuşkuyla. </st></p>
			<p><st c="29236">“Tehlike kendisini pek çok farklı şekilde gösterebilir, Peter. </st><st c="29299">Zekâ bile silah olarak kullanıldığında tehlikelidir.”</st></p>
			<p><st c="29352">“Bence yanılıyorsun,” dedi Peter. </st><st c="29387">“Dr. </st><st c="29392">Edwards, tehlikeli falan değil, gayet düzgün biri. </st><st c="29443">Sadece çatlak bir bilim insanı o kadar. </st><st c="29483">Ayrıca çatışmayı sevdiği için gençleri sevdiğini söylemişti.”</st></p>
			<p><st c="29544">Pip birkaç saniye yanıt vermedi, Peter ise yüzünün kızardığını hissetti. </st><st c="29618">Daha önce hiç Pip’e yanıldığını söylememişti. </st><st c="29664">Pip’in tepkisini görmek için tereddüt ederek başını kaldırdı.</st></p>
			<p><st c="29725">“Çatlak profesörün teki!” dedi Pip. </st><st c="29762">Bu sefer ses tonu daha da vurguluydu. </st><st c="29800">“Evet, sanırım haklısın ama bu tür bilim insanlarıyla ilgili temel sorun, her şeyden önce buluş yapmalarıdır. </st><st c="29910">Atom bombasını da çatlak profesörün teki bulmuştu. </st><st c="29961">Kitlesel ölümlere neden olmak değildi amacı ama ne yazık ki buna neden oldu. </st><st c="30038">Emin ol, ben sana Dr. </st><st c="30060">Edwards’a güvenemezsin diyorsam hiç kimseye güvenemezsin.”</st></p>
			<p><st c="30118">“Sen hariç mi, peki?” diye sordu Peter, kaşlarını kaldırarak. </st><st c="30181">Sonra da omuz silkip gülümsedi. </st><st c="30213">“Bak, ben dikkatliyim. </st><st c="30236">Açıkçası Dr. </st><st c="30249">Edwards’ı idare edebileceğimi düşünüyorum, tamam mı?”</st></p>
			<p><st c="30302">“Tamam mı?” Pip’in ses tonu ısrarcıydı. </st><st c="30343">“Peter, bak Dr. </st><st c="30359">Edwards, bizim tarafımızda falan değil.”</st></p>
			<p><st c="30399">Peter sabırsızlanmaya başladığını hissetti. </st><st c="30444">“Her zaman böyle söylüyorsun. </st><st c="30474">Ama bu doğru değil,” dedi. </st><st c="30501">Sinirlendiği sesinden belli oluyordu. </st><st c="30539">“Birinin Yeraltı’ndan olmaması, onun kötü biri olduğu anlamına gelmez. </st><st c="30610">Her şey bu kadar siyah ve beyaz değil.” Büyükbabasının sözlerini tekrar ettiğini fark edince yüzü daha da kızardı ve kendini savunur gibi kollarını göğsünde birleştirdi. </st></p>
			<p><st c="30780">Pip hiçbir şey söylemedi. </st><st c="30806">Sonra başını salladı ve endişe dolu gözlerle elini Peter’ın omzuna koydu. </st><st c="30880">“Peter, aşırı koruyucu davranıyorsam bunun nedeni, senin bizim için çok önemli olman. </st><st c="30966">Sen ve Anna yeni bir başlangıcı temsil ediyorsunuz, siz bizim gelecek için umudumuzsunuz.” Dikkatle Peter’a baktı; Peter üzerine dikilen gözlerden başka hiçbir şey göremediğini fark etti. </st><st c="31154">Pip, “Sen Yeraltı için çok şey ifade ediyorsun Peter,” dedi yumuşak bir sesle. </st><st c="31233">“Kişisel olarak benim için de çok şey ifade ediyorsun. </st><st c="31288">Seni çocukluktan beri tanıyorum. </st><st c="31321">Tek amacım sana doğru yolu göstermek ve tehlikelere karşı seni uyarmak. </st><st c="31393">Hepsi bu.” </st></p>
			<p><st c="31404">Peter yere baktı. </st><st c="31422">“Biliyorum. </st><st c="31434">Merak etme, dikkat edeceğim,” dedi usulca.</st></p>
			<p><st c="31476">Pip kapıya doğru ilerlerken, “Biliyorum. </st><st c="31518">Seninle yakında temas kuracağım,” dedi. </st><st c="31558">Ve sonra yok oluverdi. </st></p>
		</div>
	<div id="charCountTotal" value="31581"></div></body>
</html>
