<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>direnis_aynur_v2-15</title>
    <meta http-equiv="Content-Type" content="text/html; charset=utf-8" />
  

</head>
  <body id="direnis_aynur_v2-15" xml:lang="tr-TR">
		<div>
			<p><br /><br /><br /></p>
			<p id="_idParaDest-15"><st c="0">On Beşinci Bölüm</st></p>
			<p><br /><br /><br /></p>
			<p><st c="17">Hayatının en uzun sabahını geçirmiş gibi hisseden Peter, avuç iziyle sipariş ettiği fazladan demir yüklü tavuk çorbasına ve sakinleştirici meyve suyuna gözlerini ayırmadan, kayıtsızca bakıyordu; bunlar güya bağışıklık sistemini güçlendirecek ve kan basıncını düşürecekti. </st><st c="290">Aslında ihtiyacı olan şey, Anna’yı, Bildirge’yi ve yapması gereken seçimi düşündükçe tüm vücudunu saran bulantıyı ve baş ağrısını dindirecek bir şeydi. </st></p>
			<p><st c="442">Dr. </st><st c="446">Edwards oturdu, meyve suyuna göz attı ve “Stresli olduğunu bilmiyordum,” dedi. </st><st c="525">“Konuşmak ister misin?”</st></p>
			<p><st c="548">Peter başını salladı. </st><st c="571">“İyiyim,” dedi sıkıntıyla. </st><st c="598">“Bu makine ne yaptığını bilmiyor.”</st></p>
			<p><st c="632">Dr. </st><st c="637">Edwards gülümsedi. </st><st c="656">“Anlıyorum. </st><st c="668">Yüzlerce yıllık araştırmayı ve teknolojik gelişimi elinin tersiyle itiyorsun. </st><st c="746">Belki de haklısın. </st><st c="765">Ama büyümüş gözbebeklerine, çatık kaşlarının bıraktığı izlere ve kaşığına dokunmadan, tam beş dakikadır gözlerini yemeğe dikmiş olmana bakılırsa belki de makine ne yaptığını biliyordur.”</st></p>
			<p><st c="951">Gözleri parlıyordu, ama Peter hiç espri yapma havasında değildi.</st></p>
			<p><st c="1016">“İyi,” dedi gergin bir sesle. </st><st c="1047">“Ben sakinleştirici meyve suyumu içeyim.” Biraz içti, beklemediği kadar lezzetliydi. </st><st c="1132">Bir iki yudumdan sonra bırakmak istedi, ama nedense ne eline ne de ağzına söz geçirebildi, birkaç dakika sonra bardak bomboştu. </st><st c="1260">Bardağı yerine bıraktı ve arkasına yaslandı. </st><st c="1305">Isınmış, iyi beslenmiş ve biraz sersemlemişti. </st><st c="1352">Coveylerle ilk tanıştığında, onu yatağa yatırır, hikâye okurlar ve onlarla beraberken güvende olduğunu anlatırlardı; işte bu, o zaman hissettiklerine benziyordu biraz. </st></p>
			<p><st c="1520">Çorbasını içmeye koyuldu. </st></p>
			<p><st c="1546">Dr. </st><st c="1550">Edwards, “Sanırım bu hâlinin nedeni sabah sana ezberlettiğim kodlar değil, ne dersin?” diye sordu ve arkasına yaslandı. </st><st c="1670">“Üzgünüm. </st><st c="1680">Beni ilgilendirmez. </st><st c="1700">İstemiyorsan konuşmak zorunda değilsin.”</st></p>
			<p><st c="1740">Birkaç dakika sonra Peter, “Artık Kısırlaştırma Programı’nı biliyor musun?” diye sordu. </st></p>
			<p><st c="1829">Dr. </st><st c="1833">Edwards kaşlarını çattı. </st><st c="1858">“Kısırlaştırma mı? </st><st c="1877">Hayır, pek bir şey bilmiyorum. </st><st c="1908">Yeni mi?”</st></p>
			<p><st c="1917">“Yeni değil.” Peter bir an için duraksadı, kameralara göz attı ve alçak sesle, “Sadece benim için yeni,” dedi. </st><st c="2029">Tekrar duraksadı ve zorla yutkunmaya çalışarak, “Görünüşe göre, ben insan ırkının devamı konusunda pek işe yaramıyorum. </st><st c="2149">Anna da öyle. </st><st c="2163">Yakalandıklarında Artıkları kısırlaştırıyorlar. </st><st c="2211">Bunu söylemek akıllarına bile gelmiyor.” Gelişigüzel bir kahkaha atmaya çalıştı, ama gergin ve öfkeli olduğu belliydi. </st></p>
			<p><st c="2330">“Peter, özür dilerim. </st><st c="2352">Hiç bilmiyordum.” Dr. </st><st c="2374">Edwards gerçekten samimi görünüyordu. </st><st c="2412">Peter silkindi.</st></p>
			<p><st c="2427">Kâseden biraz daha çorba alırken, “Aslında, böyle bir şeyi tahmin etmem gerekirdi,” dedi.</st></p>
			<p><st c="2517">“Nasıl tahmin edebilirsin? </st><st c="2545">Bu senin için çok zor olmalı.”</st></p>
			<p><st c="2575">Peter bir an için düşündü.</st></p>
			<p><st c="2602">“Öyle sayılır.” Kaşığı yerine bıraktı, Dr. </st><st c="2646">Edwards’ın şefkatli gülümseyişine ve kaygılı gözlerine baktı. </st><st c="2708">“Anna için daha zor,” dedi sessizce. </st><st c="2745">“Çocuk sahibi olmayı kafasına koymuştu, hayattaki hedefinin bu olduğunu düşünüyor o.”</st></p>
			<p><st c="2830">“Peki sen?”</st></p>
			<p><st c="2842">“Ben mi?” Peter boğazını temizleyerek zaman kazanmaya çalıştı. </st><st c="2906">Sonunda, “Ben amacımın ne olduğunu bilmiyorum,” dedi. </st><st c="2960">“Belki bir amacım bile yoktur.”</st></p>
			<p><st c="2991">“Elbette var. </st><st c="3006">Bence Anna da kendine başka bir amaç bulur. </st><st c="3050">Bundan eminim.”</st></p>
			<p><st c="3065">“Anna henüz bilmiyor.”</st></p>
			<p><st c="3088">“Şimdi makinenin neyi tespit ettiğini anlıyorum.” </st></p>
			<p><st c="3139">“Anlamasını istiyorum.”</st></p>
			<p><st c="3162">“Anlamak mı?”</st></p>
			<p><st c="3176">Peter dudağını ısırdı. </st><st c="3200">“Benim suçum olmadığını anlamasını istiyorum. </st><st c="3246">Bunu benim istemediğimi…”</st></p>
			<p><st c="3271">“Kendini suçlu mu hissediyorsun?”</st></p>
			<p><st c="3305">“Hayır. </st><st c="3314">Belki de… Ona nasıl anlatacağımı bilmiyorum. </st><st c="3359">Nereden başlayacağımı bilmiyorum.”</st></p>
			<p><st c="3393">“Bence denemeden bilemezsin. </st><st c="3423">Şimdi gidip anlatsana.”</st></p>
			<p><st c="3446">Peter umutla ona baktı. </st><st c="3471">“Gerçekten mi?” </st></p>
			<p><st c="3487">“Gerçekten. </st><st c="3499">Sen iyi bir öğrencisin Peter, ama henüz yeri doldurulamaz değilsin. </st><st c="3567">En azından şimdilik.”</st></p>
			<p><st c="3588">Peter sırıttığını fark edince şaşırdı. </st><st c="3628">Kendini çok daha iyi hissediyordu. </st><st c="3663">Üstünden bir yük kalkmış, hafiflemişti. </st><st c="3703">Sıcak bastı, başında hafif bir ağırlık vardı. </st><st c="3749">“Teşekkürler Dr. </st><st c="3766">Edwards. </st><st c="3775">Çok teşekkürler. </st><st c="3792">Yarın… yarın görüşürüz.” Ayağa kalktı ve hafifçe sallanarak yemekhaneden çıktı. </st><st c="3872">Sürtünerek geçerken birkaç masaya çarptı ve orada öğle yemeği yiyenleri artık düşmanı gibi görmediğini fark etti. </st><st c="3986">Hatta bir iki tanesi geçerken ona gülümsemişti. </st><st c="4034">Bildirge’yi imzalayıp Uzun Ömürlülük ilacını alırsa yüzyıl daha burada mı kalır, yoksa tamamen başka bir yerde mi olur diye aklından geçirdi. </st><st c="4176">Sorular kafasında dolanıyordu, ama onu tedirgin etmiyorlardı. </st><st c="4238">Çok uzun zamandır ilk defa kendini sakin, güvenli ve güçlü hissediyordu. </st><st c="4311">Anna’yı tekrar kazanabileceğinden emindi. </st><st c="4353">Pincent İlaç’tan çıkıp, gülümseyen koruma görevlisine el sallarken, ne de olsa, bunu yapmak için önümde dünya kadar zaman var diye düşündü. </st></p>
			<p><br /></p>
			<p><st c="4493">Peter eve yaklaşırken mırıldanarak şarkı söylüyordu. </st><st c="4546">Dün akşam hissettiği umutsuzluk şu anda ona uzak ve yabancıydı, sanki kötü bir rüya görmüş gibiydi. </st><st c="4646">Anna’nın olup bitenlere onun gibi yaklaşacağından emindi; o da ilk hayal kırıklığını atlattıktan sonra sonsuz bir hayat şansını heyecanla karşılayacaktı. </st><st c="4800">Bu sabah evleri bile o kadar kötü görünmüyordu; hâlâ kümes gibi bir yerdi, ama yine de onların kümesiydi. </st><st c="4906">Yollarına devam edene kadar, şimdilik onların eviydi. </st><st c="4960">Ve yakında yollarına devam edeceklerinden emindi. </st><st c="5010">Başarılı olacak, para kazanacak ve Hükümet ne derse desin birkaç sene içinde bu kenar mahalleden taşınacaklardı. </st><st c="5123">Yeni evlerinde, Ben’in kendine ait bir oyun odası olacak ve evi, Anna’nın okuması için bir sürü kitapla dolduracaktı. </st><st c="5241">Belki seyahat de ederlerdi; Anna hep çölü görmek istediğinden bahsederdi, şimdi önlerinde bunu yapabilecekleri sonsuz bir zaman vardı, istedikleri kadar orada kalabilirlerdi. </st><st c="5416">Gemiyle ya da trenle gidebilirlerdi; güzel bir macera olurdu. </st><st c="5478">Pek çok maceradan sadece bir tanesi. </st><st c="5515">Sürekli yeni bir şeyler keşfedecekleri ve yeni şeyler öğrenmekten vazgeçmeyecekleri için sıkılmazlardı. </st><st c="5619">Uzun Ömürlülük kendi başına kötü bir şey değildi; sorun insanların büyük bölümünün cahil, sıkıcı olması ve zamanlarını nasıl değerlendireceklerini bilmemesinden kaynaklanıyordu. </st><st c="5797">Uzun yaşamayı bir fırsat olarak görmek yerine, zamanlarını yüzlerindeki çizgilerle ilgili endişelenerek geçiriyorlardı. </st><st c="5917">O ve Anna farklıydı. </st><st c="5938">O ve Anna her dakikayı dolu dolu yaşayacaktı. </st><st c="5984">Bunu kendileri için bir fırsata çevireceklerdi. </st></p>
			<p><st c="6032">Anahtarlarını çıkarıp kapıyı açtı ve ağır ağır yürüyerek mutfağa daldı. </st><st c="6104">Yerde Ben ile oynayan Anna şaşkınlık içinde ona baktı.</st></p>
			<p><st c="6158">Gözleri fal taşı gibi açılmıştı. </st><st c="6192">“Kovuldun mu?” diye sordu. </st><st c="6219">“Ne oldu? </st><st c="6229">Bunu nasıl yaparlar?”</st></p>
			<p><st c="6250">Peter sırıttı. </st><st c="6266">“Merak etme. </st><st c="6279">Kovulmadım, iyi hâlden dolayı birkaç saat erken çıkmama izin verdiler.”</st></p>
			<p><st c="6350">“İyi hal mi?” Anna şaşkına dönmüştü.</st></p>
			<p><st c="6387">“N’aber ufaklık?” Peter, Ben’i kucakladı, havaya kaldırdı ve Ben’in keyifli kahkahası karşısında gülümsedi. </st><st c="6496">Ben’i, Anna’ya verdikten sonra çantasından bir kutu çıkardı. </st><st c="6557">“Çikolata, bence bunlara bayılacaksın,” dedi. </st></p>
			<p><st c="6603">Anna, “Teşekkür ederim!” diyerek hediyeyi aldı, hâlâ şüpheyle Peter’ı izliyordu. </st><st c="6684">“Her şeyin yolunda olduğundan emin misin?”</st></p>
			<p><st c="6726"> “Elbette.” Peter masanın kenarından bir sandalye çekerek oturdu. </st><st c="6792">Sonra ciddi bir ifadeyle Anna’ya baktı. </st><st c="6832">“Dinle, dün akşam için özür dilerim. </st><st c="6869">Aptal gibi davrandım.”</st></p>
			<p><st c="6891">Anna kızardı. </st><st c="6906">“Hayır davranmadın. </st><st c="6926">Sadece yorgundun. </st><st c="6944">Ama sana bu kadar dokunmasına izin vermemelisin. </st><st c="6993">Bildirge’yi imzalamak zorunda değiliz. </st><st c="7032">Hâlâ bu uğurda mücadele edenler var. </st><st c="7069">Artıkları ve doğayı önemseyen insanlar var hâlâ. </st><st c="7118">Gerçekten öyle.”</st></p>
			<p><st c="7134"> “Konu bu değil,” dedi Peter tuhaf bir gülümsemeyle. </st><st c="7187">“Yani mücadele eden insanlar olduğunu biliyorum. </st><st c="7236">Ve bu müthiş bir şey. </st><st c="7258">Ama bu herkesin savaşmak zorunda olduğu anlamına gelmez… Vazgeçiş hakkını kullanmak tek çözüm değil.”</st></p>
			<p><st c="7359">Anna onun neden bahsettiğini anlamayarak alnını kırıştırdı ve Ben’i kendine yaklaştırdı. </st><st c="7449">“Peki, bu nasıl tek çözüm değil, anlamıyorum,” dedi. </st><st c="7502">“Bildirge’yi imzalamak zaten… Yeni bir hayat yerine kendi hayatını uzatmak anlamına geliyor. </st><st c="7595">Doğa Ana’ya karşı bu. </st><st c="7617">Bu… yanlış Peter. </st><st c="7635">Artıkların tek sorumlusu Bildirge. </st><st c="7670">Bildirge yüzünden Yakalayıcılar ve bebeklerinden ayrıldığı için ağlayarak uykuya dalan anneler var. </st><st c="7770">Büyük Depo da Bildirge yüzünden var…”</st></p>
			<p><st c="7807">Sesi iyice kısılmıştı; yüzü alev alev yanıyordu. </st><st c="7857">Peter derin bir nefes aldı.</st></p>
			<p><st c="7884">“Anna, bazen seçme şansın yoktur ve bu her şeyi değiştirir.” Neden bu kadar güçsüzüm diye kendine kızdı. </st><st c="7990">Neden ona söyleyemiyordu? </st></p>
			<p><st c="8016">Anna, “Herkesin seçme şansı vardır,” dedi. </st><st c="8059">Sesi hâlâ alçak, ama sertti. </st></p>
			<p><st c="8088">“Herkesin değil.” Aniden sıkışan boğazını temizledi. </st><st c="8141">Ben ağlamaya başlayınca Anna onu sakinleştirmek üzere ayağa kalktı. </st></p>
			<p><st c="8209">Anna göz göze gelmemeye çalışarak buz gibi bir sesle, “Pincent İlaç’ta sana bunları mı anlatıyorlar?” diye sordu. </st><st c="8323">“Bunlar büyükbabanın sözleri mi? </st><st c="8356">Ona güvenemezsin Peter, bunu biliyorsun. </st><st c="8397">Hiç kimseye güvenmek zorunda değilsin Peter. </st><st c="8442">Yeraltı’na bile.”</st></p>
			<p><st c="8459">Peter garip bir biçimde ona baktı ve bir gece önce Pip’le yaptığı tartışmayı hatırladı. </st><st c="8548">Anna’nın bunu duyup duymadığını merak etti. </st></p>
			<p><st c="8592">“Bana güveniyor musun?” diye sordu. </st><st c="8628">Sakinleştirici meyve suyunun etkisi azalmaya başlamıştı; Peter yüzünün gerginleştiğini, sesinin hafifçe titrediğini hissediyordu. </st></p>
			<p><st c="8758">Anna başıyla onayladı. </st><st c="8781">“Elbette, sana sonuna kadar güveniyorum.”</st></p>
			<p><st c="8822">“Senden Bildirge’yi imzalamanı istesem bunu yapar mıydın?”</st></p>
			<p><st c="8881">“Benden böyle bir şeyi hiçbir zaman istemezdin.” Anna dikkatle Ben’e bakıyordu. </st><st c="8962">“Uzun Ömürlülük’ten, Pincent İlaç’tan nefret edersin sen. </st><st c="9020">Nefret edersin…”</st></p>
			<p><st c="9036">Peter onun solgun, neredeyse saydam tenine ve azimle parlayan gözlerine baktı; onu ilk gördüğünde işte bu azimli bakışına âşık olmuştu. </st><st c="9173">Büyük Depo’nun içinde bile şahsiyetini, itibarını kaybetmemeyi becermişti; şimdi bunu ondan söküp alacak kişi olmaya dayanamıyordu. </st><st c="9305">Kafasını ellerinin arasına aldı.</st></p>
			<p><st c="9337">“Sen gerçeği bilmiyorsun Anna; seçme şansımız yok,” dedi. </st><st c="9396">“Yeraltı bize yalan söyledi.”</st></p>
			<p><st c="9425">Anna kararlı bir şekilde kafasını sallayarak, “Ne demek istediğini anlamıyorum,” dedi. </st><st c="9513">“Vazgeçiş yapmamız gerekiyor. </st><st c="9543">Biz Yeni Nesil olacağız, bizden sonraki nesle anne babalık yapacağız. </st><st c="9613">Çocuklarımız bizi sonsuza kadar yaşatacak. </st><st c="9656">Bunun böyle olması gerekiyor Peter. </st><st c="9692">Bunu sen söylemiştin, biliyorsun.”</st></p>
			<p><st c="9726">“Anna biz çocuk sahibi olamayız,” dedi usulca. </st><st c="9774">Sözcükler ağzından çıktıktan sonra söyleyip söylemediğinden emin olamadı. </st><st c="9848">Anna çaresiz ve kafası karışık bir biçimde ona bakıyordu. </st><st c="9906">“Artık Kısırlaştırma Programı nedeniyle çocuğumuz olamaz,” diye devam etti. </st><st c="9982">Nasıl olduysa onun gözlerine bakma cesareti bularak, “Bunu daha dün öğrendim…” dedi. </st></p>
			<p><st c="10067">Anna’nın yüzündeki şaşkın ifade yavaşça değişti, söylenenlere inanmıyor gibiydi. </st><st c="10148">Peter büyükbabasından çaldığı raporu çıkardı ve ona uzattı. </st><st c="10208">Raporu masaya bırakan Anna, boş gözlerle ona baktı. </st></p>
			<p><st c="10260">Peter, “Yapabileceğimiz hiçbir şey yok,” diyerek devam etti. </st><st c="10321">“Hükümet’in işi bu. </st><st c="10341">Büyük Depo’da yapmışlar.”</st></p>
			<p><st c="10366">Anna, “Hayır,” dedi. </st><st c="10388">Sesi tanınmaz bir hâldeydi. </st><st c="10416">“Bu doğru olamaz.”</st></p>
			<p><st c="10434">Peter kendini, “Tamam Anna,” derken buldu. </st><st c="10478">“Yine de beraber olacağız. </st><st c="10505">Fark yaratmak için sonsuza kadar zamanımız var.”</st></p>
			<p><st c="10553">Anna, “Ben sonsuzluk falan istemiyorum,” diye fısıldadı. </st><st c="10611">Titriyordu, gözleri cam gibi donuklaşmıştı. </st></p>
			<p><st c="10655">“Bu fikre alışman gerekiyor Anna.” Peter sakinleştirmek için ellerini avucuna aldı. </st><st c="10739">Kendisi gibi bunu bir fırsat olarak görmesini sağlaması gerekiyordu. </st><st c="10808">“Uzun Ömürlülük müthiş, inanılmaz bir şey. </st><st c="10851">Ve yapmak istediğin her şeyi gerçekleştirmek için zamanımız olacak. </st><st c="10919">Çöle gidebiliriz. </st><st c="10937">Dünyayı dolaşabiliriz. </st><st c="10960">İstediğin her kitabı okuyabilirsin, istersen kendin de milyonlarca kitap yazarsın.”</st></p>
			<p><st c="11043">Anna zar zor duyulan bir sesle, “Anlamıyorum, neden bunları söylüyorsun?” dedi.</st></p>
			<p><st c="11123">“Anna gerçeği bilmen gerekiyor. </st><st c="11156">Ben de çok öfkelendim, ama artık olan oldu. </st><st c="11200">Pip bile bundan haberdarmış. </st><st c="11229">Hükümet kafa tutmak için çocuğumuz olmayacağını bile bile bizim Vazgeçiş yapmamızı istedi Anna. </st><st c="11325">Bize yalan söyleyen Yeraltı.”</st></p>
			<p><st c="11354">Anna’nın gözleri önce önündeki kâğıda takıldı, sonra odada dolaştı. </st><st c="11423">Ve sonra ağzını açarak o kadar yüksek bir sesle ve o kadar doğal bir biçimde inlemeye başladı ki Peter bu sesin onun içinden çıktığına inanamadı. </st></p>
			<p><st c="11569">“Hayır, lütfen hayır, hayır!..” diye haykırdı. </st></p>
			<p><st c="11616">Bildirge’yi imzalamamı istiyorsun, ama asla imzalamayacağım Peter! </st><st c="11683">Yaşadığım sürece asla! </st><st c="11706">Bunu yapmayacağım…” Anna birkaç saniye bakakaldı, tir tir titreyerek Peter’ın önünde dururken bir yandan doğru sözcükleri bulmaya çalışıyor gibiydi.</st></p>
			<p><st c="11854">Peter, “Değişmedim!” diye patladı. </st><st c="11890">Hem kendini hem de onu ikna etmeye çalışıyor, bir taraftan bu konuşmayı kimin dinlediğini merak ediyordu. </st><st c="11996">“Ben gözlerimi açtım Anna. </st><st c="12023">Makul olmak zorundasın. </st><st c="12047">Sana ihtiyacım var. </st><st c="12067">Sen ve ben, ikimiz. </st><st c="12087">Sensiz yapamam Anna. </st><st c="12108">Lütfen beni terk etme.”</st></p>
			<p><st c="12131">Anna başını sallayarak, “Terk eden sensin Peter,” dedi. </st><st c="12188">Bu sözler, Peter’ın kendisiyle ilgili şüphelerini, kendine duyduğu nefreti iyice arttırdı. </st><st c="12279">“Asla imzalamayacağım Peter. </st><st c="12308">Sen ne dersen de.” </st></p>
			<p><st c="12327">Peter ona bakınca yapıyor olduğu bu şey için, karanlık, sessiz bir öfkenin içinde giderek yükseldiğini hissetti. </st></p>
			<p><st c="12440">“Biliyor musun,” dedi buruk bir sesle, “seninle tanışana kadar hiç kimseye güvenmemiştim. </st><st c="12530">Ve sana güvenebileceğimi sanmıştım, gerçekten buna inanmıştım. </st><st c="12593">Ama şimdi… Senin de beni yarı yolda bırakacağını tahmin etmeliydim. </st><st c="12661">Sağ ol Anna. </st><st c="12674">Bu kocaman yalan için.”</st></p>
			<p><st c="12697">Gözlerini kaçırdı, onun acı çeken gözlerine bakmaya dayanamazdı. </st><st c="12763">Anna birkaç saniye ya da dakika –tam kestiremiyordu– boyunca önünde dikildi. </st><st c="12840">Ve sonra sessizce Ben’i sıkıca kucakladı, mutfağı terk etti ve merdivenleri çıkarak yatak odası kapısını hızla arkasından çarptı. </st></p>
		</div>
	<div id="charCountTotal" value="12970"></div></body>
</html>
