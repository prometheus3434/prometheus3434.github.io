<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>direnis_aynur_v2-2</title>
    <meta http-equiv="Content-Type" content="text/html; charset=utf-8" />
  

</head>
  <body id="direnis_aynur_v2-2" xml:lang="tr-TR">
		<div>
			<p><br /><br /><br /></p>
			<p id="_idParaDest-1"><st c="0">Birinci Bölüm</st></p>
			<p><br /><br /><br /></p>
			<p><st c="14">Tavandan sarkan ampulün yaydığı kasvetli ışık, küçük odayı bir gardiyan feneri gibi aydınlatıyor; toz zerreciklerini, ucuz halının üstündeki lekeleri ve pencere pervazını kaplayan parmak izlerini tüm ayrıntısıyla ortaya çıkarıyordu. </st><st c="248">Peter bu odanın, farklı pek çok amaç için kullanılmış olabileceğinden şüphelendi. </st><st c="330">Odanın eski sakinlerinin ruhları, odayı örümcek ağları gibi sarmış, sanki burayı hiç terk etmemişlerdi.</st></p>
			<p><st c="433">“Anlat bakalım, Peter’ın keyfi yerinde mi, son günlerde kafası nelerle meşgul?”</st></p>
			<p><st c="513">Peter, kadının gözlerine baktı ve parmağındaki altın yüzüğü çevirerek sandalyesine oturdu. </st><st c="605">Bu yüzük, ufacık bir bebek olarak bulunduğundan bu yana, yanında olan tek şeydi. </st></p>
			<p><st c="686">Sandalyedeki yastığın, rahat etmesi için oraya koyulduğu belliydi, ama hiçbir işe yaramıyordu. </st><st c="781">Zaten nadiren kendini rahat hissederdi. </st><st c="821">Bunun nedeninin, her şeyi kendisi için zorlaştırmaktan hoşlanması olduğunu söylemişti Anna; ancak Peter bundan pek de emin değildi. </st><st c="953">Kendini çok rahat hissetmenin, doğasına aykırı olduğunu fark etmişti. </st><st c="1023">Konforun insanı tembelleştirdiğini, işin kolayına kaçmak anlamına geldiğini düşünürdü.</st></p>
			<p><st c="1109">Danışmanın üçüncü tekil şahıs kullanımını benimseyerek zoraki bir gülümsemeyle, “Hayatının berbat gittiğini, çok monoton, sıkıcı ve anlamsız olduğunu düşünüyor,” diye yanıtladı.</st></p>
			<p><st c="1287">Uyum sağlama danışmanının yüzünün asıldığını görünce Peter, tüm vücuduna adrenalin pompalandığını hissetti. </st><st c="1396">Danışman huzursuz görünüyordu, bu defa oltaya gelmiş gibiydi. </st><st c="1458">Duygularını nadiren belli ederdi. </st><st c="1492">Peter son birkaç aydır sık sık denemesine rağmen, kadının yüzünde kayıtsız bir merak dışında hiçbir ifadeye rastlamamıştı. </st><st c="1615">Yüzünü dikkatle inceledi. </st><st c="1641">İlk bakışta teni, hafifçe bronzlaşmış gibi görünüyordu. </st><st c="1697">Ancak tavandan sarkan kasvetli ışık, gözlerinin ve ağzının etrafındaki kırışıklıklara yuva yapan kiremit rengi tozları açığa çıkarıyor ve yüzünün pudrayla kaplı olduğunu ele veriyordu. </st><st c="1882">Giysileri baştan aşağı turkuaz rengiydi, bir ceket ve ona uygun bir etek giymişti. </st><st c="1965">Boynunun etrafındaki deri sarkmıştı. </st><st c="2002">Peter’ın gözleri, kadının saçlarına kaydı; olması gerektiği gibi görünmüyorlardı bir türlü. </st><st c="2094">Kahverengiye boyanmış saçlarında sarı tutamlar vardı. </st><st c="2148">Sonuçta saçları kahverengi ve sarı </st><span><st c="2183">gibi</st></span><st c="2187"> görünüyordu. </st><st c="2201">Gerçekte bembeyazdılar, belli ki büyük bir titizlikle, düzenli olarak boyanıyorlardı. </st><st c="2287">Her türlü yaşlılık belirtisi hemen ortadan kaldırılmalıydı. </st><st c="2347">Bu ne zavallı bir durum, diye düşündü Peter. </st><st c="2392">Uzun Ömürlülük hapını kullananların önem verdiği tek şey görüntüydü, onun altında ne yattığı umurlarında değildi. </st></p>
			<p><st c="2506">“Demek sana çok anlamsız geliyor. </st><st c="2540">Peter, bununla neyi kastediyorsun?”</st></p>
			<p><st c="2575">Peter sıkkınmış gibi davranarak gözlerini yuvarladı. </st><st c="2629">“Yani, sanki eskiden bir amacım vardı. </st><st c="2668">Neyi, neden yaptığımı biliyordum. </st><st c="2702">Ama şimdi…” Sözünü yarıda bıraktı.</st></p>
			<p><st c="2736">Danışmanı, “Ama şimdi?” diyerek devam etmesini istedi. </st></p>
			<p><st c="2792">“Ama şimdi küçük bir laboratuvarda anlamsız bir işle uğraşıyor, nefret ettiğim bir evde yaşıyor, Anna’ya kitap almak ve Ben’in karnını doyurmak dışında, kazandığım parayla o evi bile zar zor ısıtıyorum. </st><st c="2995">Anna’yı Büyük Depo’dan özgür olması, hayattan zevk alması için çıkarttım, ama şimdi... </st><st c="3082">şimdi sanki tüm bunlar boşunaymış gibi geliyor. </st><st c="3130">Hayatıma çekidüzen vereceğimi, bir şeyler başarabileceğimi sanmıştım… Ama her şey boşunaymış.”</st></p>
			<p><st c="3224">Danışmanı düşünceli bir biçimde başını sallayarak, “Anna’yı hayal kırıklığına uğrattığını mı düşünüyorsun?” diye sordu.</st></p>
			<p><st c="3344">Peter iç geçirdi; önceden tasarlanmış bir konuşmada bile olsa, Anna’yı hayal kırıklığına uğratmış olma fikri ona ağır gelmişti. </st><st c="3473">Bunun doğru olmadığını ve hiçbir zaman doğru olmayacağını bilmesine rağmen, “Belki de,” diye omuz silkti. </st></p>
			<p><st c="3579">“Eminim böyle düşünmüyordur. </st><st c="3608">Anna aklı başında bir kız. </st><st c="3635">Bu dünyada işlerin nasıl yürüdüğünü gayet iyi biliyor.” </st></p>
			<p><st c="3691">Bu sözler, Peter’ın pek hoşuna gitmedi. </st><st c="3731">Anna uyum sağlama danışmanını sadece birkaç hafta görmüş ve kısa bir süre sonra programdan muaf tutulmuştu. </st><st c="3839">Hükümet yetkililerinin güvenini kazanma konusunda o kadar deneyimliydi ki, kısa sürede danışmanını hiçbir tehdit oluşturmadığına, iyi ve çalışkan bir vatandaş olacağına ikna etmişti. </st><st c="4022">Peter buna hayran kalmış, bir o kadar da içerlemişti. </st><st c="4076">Anna’nın bu becerisinin tek nedeni vardı: Büyük Depo’da hayatta kalmak zorunda olması. </st><st c="4163">Öte yandan Peter, tuhaf iğneleyici bir yoruma, yersiz bir şakaya dayanma gücünü gösterememişti. </st><st c="4259">Aylar geçmesine rağmen hâlâ, danışmanını, topluma uyum sağlayacağına ikna etmek için her hafta buraya gelmek zorundaydı. </st></p>
			<p><st c="4380">Peter kollarını birleştirdi ve farklı bir ifade takındı. </st><st c="4437">Onun mahvolmuş, güçsüz biri olduğuna ve Yetkililerin sonunda ruhunu tamamen ezip geçtiğine inanmasını sağlayacak bir ifadeydi bu. </st></p>
			<p><st c="4567">“Sadece onun için bir şeyler yapmak istiyorum,” derken, danışmanın yüzündeki anlayış dolu ifadeye gülmemek için kendini zor tutuyordu. </st></p>
			<p><st c="4702">“Seni esas kaygılandıran şey para, öyle değil mi?”</st></p>
			<p><st c="4752">“Para, can sıkıntısı…” Sandalyesinde öne doğru eğildi, yüzünü ellerinin arasına aldı. </st></p>
			<p><st c="4839">“Ve...” Şimdi o da Peter’ın yüzüne bakıyordu. </st><st c="4885">“Peter, biliyorsun, konuştuğumuz her şey aramızda kalır. </st><st c="4942">Bu odada konuşulan her şey bu odada kalır, bundan emin olabilirsin.”</st></p>
			<p><st c="5010">Peter birkaç saniye ona baktı. </st><st c="5042">Bu kadar apaçık bir yalanı, bu kadar içtenlikle söyleyebilmesinden neredeyse etkilenecekti. </st><st c="5134">Belki de onu fazla hafife almıştı. </st><st c="5169">Alçak ve yumuşak bir sesle, “Büyükbabamın teklifini ciddi ciddi düşünmeye başladım,” dedi.</st></p>
			<p><st c="5259">Çok kısa bir süre için de olsa yüzündeki şaşkınlık Peter’ın gözünden kaçmadı. </st></p>
			<p><st c="5338">“Anlıyorum.” Bir an için duraksadı. </st><st c="5374">“Onunla ya da Uzun Ömürlülük hapıyla ilgili herhangi biriyle hiç işim olmaz dediğini hatırlıyorum.” </st></p>
			<p><st c="5474">Gözleri hafifçe parlıyordu, onunla oyun oynamaya başlamıştı. </st><st c="5535">Haksız sayılmazdı, gerçekten de böyle demişti. </st><st c="5582">Hem de pek çok defa, gerçekten inanarak söylemişti bunu. </st></p>
			<p><st c="5639">“Biliyorum.” Bakışlarını yere indirdi ve sol elini sağ eline doğru yaklaştırarak, yüzüğün üstündeki çiçek işlemesine dokundu. </st><st c="5765">Bu çiçeğin, onu Anna’ya doğru sürüklediğine ve kaderini belirlediğine inanıyordu. </st><st c="5847">Bu öyle kolayca verilmiş bir karar gibi görünmemeliydi. </st><st c="5903">Onu, kendi içinde büyük bir mücadele verdiğine inandırması gerekiyordu.</st></p>
			<p><st c="5974">“Bu sadece bir fikir. </st><st c="5997">Aslında sadece…” Kafasını yavaşça kaldırdı ve gözlerini kaçırmadan ona baktı. </st><st c="6075">“Aslında sadece biraz daha fazla bir şeyler istiyorum. </st><st c="6130">Bundan daha fazlası olmalı, öyle değil mi? </st><st c="6173">Ne bileyim, Anna okuyor, yazıyor, Ben’e bakıyor. </st><st c="6222">Benimse hiçbir şeyim yok. </st><st c="6248">Belki büyükbabam için çalışırsam, biraz daha fazla para kazanırsam belki…”</st></p>
			<p><st c="6322">“Belki o zaman her şey daha mı anlamlı olur?”</st></p>
			<p><st c="6368">“Evet.”</st></p>
			<p><st c="6376">Peter ayağa kalktı ve pencereye doğru yürüdü. </st><st c="6423">Ona Büyük Depo’yu hatırlatan gri, kurumsal perdeyi kenara iterek aynı grilikteki sokaklara baktı. </st><st c="6521">Tam göremiyordu, ama uzakta bir yerlerde Pincent İlaç Şirketi’nin silüetinin tüm şehre tepeden baktığını biliyordu. </st><st c="6637">Arkasını dönmeden, “Neyse, onun bana bir borcu var,” diye devam etti.</st></p>
			<p><st c="6706">“Borcu mu var?”</st></p>
			<p><st c="6722">Peter kafasını salladı ve sandalyesine geri döndü. </st><st c="6774">Hafifçe gözlerini kısarak, “Uzun Ömürlülük ilaçları yapıyor, öyle değil mi?” diye sordu. </st><st c="6863">“Uzun Ömürlülük ilaçları benim bir Artık olmama neden oldu. </st><st c="6923">O ilaçlar yüzünden hayatımın büyük bir bölümünü saklanarak, oradan oraya savrularak geçirdim. </st><st c="7017">İşte bu nedenle, çocukluğumu hiç yaşamamış olmamdan büyükbabam sorumludur. </st><st c="7092">O bana </st><span><st c="7099">borçlu</st></span><st c="7105">.”</st></p>
			<p><st c="7107">“Hâlâ çok kızgın görünüyorsun Peter.” Danışmanın sesi kontrollü ve sakindi. </st><st c="7184">Kendisine güvenmesini sağlamak için elinden geleni ardına koymuyordu, ancak bu Peter’ın üzerinde ters etki yapıyordu. </st><st c="7302">Acaba evinde de böyle mi konuşuyor, kızgın ve sinirli olduğu zaman sesi nasıl oluyor, diye merak etti Peter.</st></p>
			<p><st c="7410">Anna’ya daha sonra mutlaka anlatacağı zekice bir tonlamayla, “Kızgındım,” diye yanıtladı. </st><st c="7501">“Gerçekten kızgındım. </st><st c="7523">Ama artık değilim. </st><st c="7542">Şimdi…”</st></p>
			<p><st c="7549">“Şimdi hayatının geri kalanında ne yapacağını mı düşünüyorsun?”</st></p>
			<p><st c="7613">Peter silkindi. </st><st c="7630">“Sanırım öyle. </st><st c="7645">Aslında pek fazla seçeneğim de yok. </st><st c="7681">İş başvurularında, insanlar bana ucubeymişim gibi bakıyor. </st><st c="7740">Çoğundan, yüz yıl kadar daha gencim. </st><st c="7777">Pincent İlaç’ta iyi para kazanabilirim. </st><st c="7817">Büyükbabam kapının bana her zaman açık olduğunu söylemişti. </st><st c="7877">Bunun doğru olup olmadığını öğrenmiş olurum diye düşündüm.”</st></p>
			<p><st c="7936">Danışman, “Eminim doğrudur,” diye ekledi. </st><st c="7979">Sanki Peter’ı “ele geçirmenin” verdiği rahatlıkla ferahlamış görünüyordu. </st><st c="8053">Peter randevuya geldiği günlerden birinde, kapının hemen dışındayken, danışmanın telefonda biriyle konuştuğunu duymuştu. </st><st c="8174">Onu henüz ele geçiremediğinden, yeni bir taktik deneyeceğinden bahsediyordu. </st><st c="8251">Duydukları Peter’ın hoşuna gitmişti; ele geçirilemez ve zor biri olmak gurur verici bir şeydi. </st><st c="8346">Danışman, “Aslında bence bu iyi bir fikir,” diye devam etti, şimdi bazı notlar almaya başlamıştı. </st><st c="8444">“Peki, ona bunu nasıl anlatmayı düşünüyorsun?”</st></p>
			<p><st c="8490">Peter dudaklarının kenarları yukarı doğru istem dışı hareket eder etmez, gülümsemesini bastırdı. </st><st c="8588">Alçak bir sesle, “Anlattım bile,” dedi. </st><st c="8628">“Ona bir mektup yazdım. </st><st c="8652">Dün, pazartesi günü işe başlamam gerektiğini bildiren bir mesaj bırakmış.”</st></p>
			<p><st c="8726">Danışmanı irkilerek ona baktı, sonra duygularını ele vermeyen bir biçimde gülümsedi. </st><st c="8812">Düşünceli bir tavırla, “Anladım,” diye ekledi. </st><st c="8859">“Peki, o zaman beraberce neler olacağına bakalım, ne dersin?” </st></p>
			<p><br /></p>
			<p><st c="8921">Yarım saat sonra Peter, Cheapside’taki Hükümet binasından çıktı ve Holborn’a gitmek üzere sola döndü. </st><st c="9023">Sokaklar hayli sakindi, Peter buna memnun olmuştu. </st><st c="9074">Yayalar için özenle düzenlenmiş alanda, alışverişe çıkmış birkaç kişi ve köpeklerini dolaştıran ya da tempolu yürüyüş yapan bir iki kişi dışında kimse yoktu. </st><st c="9232">Ellerini yumruk yaparak ceplerine soktu, yere bakarak yürümeye başladı; bu, saklanarak geçirdiği Artık günlerinden kalma bir alışkanlıktı. </st><st c="9371">Her an Yakalayıcılara birinin haber vereceği kaygısıyla yaşamaktan ve yarının ne getireceğini kestirememekten kaynaklanan bir alışkanlık… Yanından geçen birkaç kişi gözlerini kısarak şüpheyle baktı, ona hem imrendikleri hem de hiç güvenmedikleri yüzlerinden belliydi. </st></p>
			<p><st c="9639">Binaların yanları ve reklam panoları, mucize kremleri tanıtan, spor ve eğitim kurslarına teşvik eden, enerji tasarrufuna dikkat çeken posterlerle kaplıydı. </st><st c="9795">Diğer posterler de aşırı nüfus konusuna dikkat çekiyor ve “yasa dışı göçmenler, Artıklar ve değerli kaynaklarımızın kökünü kurutan diğerleri” konusunda insanları uyarıyordu. </st><st c="9969">Sanki bunu en fazla Yasallar yapmıyormuş gibi…</st></p>
			<p><st c="10015">Eskiden böyle posterlere sürekli itiraz ederdi. </st><st c="10064">Onu dinlemeye ve kapışmaya hazır birini bulur bulmaz tartışmaya dalardı, ama artık çenesini tutmayı öğrenmişti. </st><st c="10176">Bunun nedeni artık kavga etmek istememesi değildi; Pip sadece tartışmak için tartışmanın pek bir işe yaramadığını, aksine dikkatleri üstüne çekmenin yarardan çok zarar getireceğini söylemişti. </st><st c="10369">Peter bunu ne kadar anlasa da her şeyi oluruna bıraktığı ve insanlarla mücadele etmediği durumlarda kendini çaresiz hissediyordu. </st></p>
			<p><st c="10499">Düzenli olarak kendi kendine, “Eninde sonunda anlayacaklar,” diye tekrar ediyordu. </st><st c="10582">Yeraltı galip geldiğinde hepsi anlayacaktı. </st><st c="10626">Bu düşüncenin verdiği neşeyle, Oxford Caddesi’ne doğru giden tramvaya atladı. </st><st c="10704">Tottenham Court Sokağı’na yaklaşırken tramvaydan atlayarak sağa, Old Compton Caddesi’ne saptı ve aşağı, Cambridge Sirki’ne doğru atlayarak yürümeye başladı. </st><st c="10861">Batıya; bebek kıyafetleri, yasa dışı ilaçlar, yasak yiyecekler ve yasa dışı enerji belgeleri gibi kanunsuz mallar satan loş ışıklı dükkânların bulunduğu Soho’nun aşağı mahallelerine doğru devam etti.</st></p>
			<p><st c="11060">Saatine baktı. </st><st c="11076">On dakika erken gelmişti; bu, geç kalmaktan iyiydi. </st><st c="11128">Dikkatle etrafını kolaçan ettikten sonra boş bir dükkâna girerek binayı onaran işçilerin arasından geçti, merdivenden aşağıya indi ve arka kapıdan çıktı. </st><st c="11282">Dar ve pis bir patikayı takip edip, karşısına çıkan eski ahşap kapıyı hafifçe dört kere çaldı.</st></p>
			<p><st c="11376">Dakikalar sonra kapının arkasında bir hareket hissetti. </st><st c="11433">Kapı hafifçe aralandı ve sakallı, saçları darmadağınık bir adam belirdi. </st><st c="11506">Serseriye benziyordu, Peter’ı yukarıdan aşağı şüpheyle süzdü. </st><st c="11568">Boğuk bir sesle, “Bu mevsim için bayağı soğuk, öyle değil mi?” diye sordu. </st><st c="11643">Peter, “Egzersiz yapmak insanı ısıtıyor,” diye yanıtladı. </st><st c="11701">Adam birkaç dakika duraksadı, sonra kapıyı tamamen açarak onu aceleyle içeri aldı. </st><st c="11784">Bu kadar gizli ve önemli bir şeyin parçası olmanın heyecanı, Peter’ın vücudunda yine bir elektrik dalgası gibi dolaştı. </st><st c="11904">Kapıdaki adamı tanımamıştı, aynı nöbetçiyi iki kere gördüğü nadirdi. </st><st c="11973">Aslında Yeraltı Genel Merkezi’ne her gelişinde, diğer üyelerle ve buranın nasıl yönetildiğiyle ilgili ne kadar az şey bildiğini fark ederdi. </st><st c="12114">Ona talimat verilirdi, o da bunları yerine getirirdi. </st><st c="12168">Sorularına karşılık olarak ya alaycı bir gülümseme, ya kaçamak bir propaganda ya da boş bir bakış alırdı. </st><st c="12274">Pip, bunun kendi güvenliği için olduğunu söylemişti. </st><st c="12327">Herkesin güvenliği için. </st></p>
			<p><st c="12352">“Pip’i görmeye geldim,” derken, ona hem tanıdık hem de yabancı gelen bu yerde kendini kabul ettirmek istermiş gibi dikleşti. </st><st c="12477">Yeraltı merkezi, yaklaşık altı ayda bir, faaliyetlerinden hiçbir iz bırakmadan başka bir yere taşınırdı. </st><st c="12582">Peter bu binaya daha önce iki kere gelmişti, her defasında sanki duvarlar ve kapılar yer değiştirmiş gibi farklı görünürdü. </st><st c="12706">Değişmeyen tek şey kokuydu. </st><st c="12734">Yeraltı’nın tercih ettiği yerler genelde pis, karmakarışık, metruk, terk etmesi kolay olan yerlerdi. </st></p>
			<p><st c="12835">Girişin hemen yanında aşağı inen bir merdiven vardı. </st><st c="12888">Sol kolunu sıkı sıkı tutan bir kadın merdivenleri tırmanıyordu. </st><st c="12952">Kapıya doğru yönelmek için Peter’ın yanından geçerken sanki birbirlerini tanımış gibi göz göze geldiler. </st><st c="13057">Peter kadını tanımıyordu. </st><st c="13083">Ama onun neden burada olduğunu biliyordu. </st><st c="13125">Yeraltı doktorlarından biri, doğum kontrolü amacıyla sol koluna yerleştirilen maddeyi çıkarmak için kadının kolunu burmuştu; bu yüzden sol kolunun üst kısmı kan ve ağrılar içindeydi. </st><st c="13308">Bu, bir insan için en tehlikeli faaliyetlerden biriydi. </st><st c="13364">Kadın, hamile kalmaya, yeni bir hayat yaratmaya hazırlanıyordu. </st></p>
			<p><st c="13428">Kadın usulca dışarı çıktı ve Peter, koridor boyunca arkasında olan nöbetçiye hiçbir şey söylemeden baktı. </st><st c="13534">Koridorun sonunda, loş ışıklı küçük bir oda vardı. </st></p>
			<p><st c="13585">Pip onu bekliyordu. </st><st c="13605">Uzun ve atletik vücuduyla önündeki alçak masanın üzerine rahatsız bir şekilde eğilmiş, derin düşüncelere dalmış gibiydi. </st><st c="13726">Yeraltı’nın kurucusu olan Pip, Peter için baba figürüne en yakın kişiydi; ona Anna’nın babasından bile daha yakındı. </st><st c="13843">En başından beri Pip onun yanındaydı, ona yol göstermiş, yardım etmişti. </st><st c="13916">Daha sonra Peter, bu konuda tek başına olmadığını anlamıştı. </st><st c="13977">Pip, Yeraltı’ndaki herkesi kollar ve yönlendirirdi. </st><st c="14029">Büyüleyici gözleri ve dile getirilmeyen gücü, herkesi benzer şekilde etkisi altına alırdı. </st><st c="14120">Pip, Yeraltı’nın resmi lideri değildi; zaten böyle biri yoktu, çünkü Pip, nefret ettiği Hükümet’e ait iktidar yapılarının ve hiyerarşinin, “grubunun” içine sızmasını reddediyordu. </st><st c="14300">Ancak gerçekte lider oydu; herkes onun düşüncelerine saygı gösterir ve ona danışmadan hiçbir karar alınmazdı. </st><st c="14410">Anna’nın babası Bay Covey, Pip’in Uzun Ömürlülük’e karşı mücadele etmeye yıllar önce tek başına, bildiriler yazarak ve Artıkların ebeveynlerine yardım ederek başladığını; destekçilerin yavaş yavaş çoğalarak Yeraltı Hareketi’nin, ülkenin her yerinde etkin hale geldiğini anlatmıştı. </st><st c="14692">Şimdi ise Yeraltı, yurtdışındaki benzer gruplara da ulaşan muazzam bir yapıydı ve o kadar güçlenmişti ki Hükümet, tek görevi onlarla mücadele etmek olan bir birim bile kurmuştu. </st><st c="14870">İşte tüm bunlar Pip’in eseriydi! </st></p>
			<p><st c="14903">Ancak Pip bundan hiç söz etmezdi. </st><st c="14937">Öyle, çok güçlü bir lidere de benzemiyordu. </st><st c="14981">Görünüşüne pek önem vermez; göze batmamak, dikkat çekmemek ve yakalanmamak için düzenli aralıklarla saç şeklini değiştirirdi. </st><st c="15107">Ama saçı çoğunlukla dağınıktı. </st><st c="15138">Ve her zaman bunun gibi eski, yıkık dökük yerlerde –boyası dökülen duvarlar, içerinin görünmesini engellemek için yağ sürülmüş pencereler, odayı aydınlatmak için elinden geleni yapan tek bir ampul ve en ufak harekette titreyen bir masa– buluşma konusunda ısrarcıydı.</st></p>
			<p><st c="15404">Hükümet, Pip’in başına büyük bir ödül koymuştu, her köşede resmi asılıydı, haber bültenlerinde onunla ilgili yayın yapılıyordu. </st><st c="15533">Ama onu hâlâ yakalayamamışlardı. </st><st c="15566">İnsanlar onun çok zeki olduğunu ve çok iyi korunduğunu söylüyorlardı; ancak Peter’a göre konu sadece bunlarla sınırlı değildi. </st><st c="15693">Pip işte öyle biriydi. </st><st c="15716">Herkes ona yardım etmek isterdi. </st><st c="15749">Onun sizden hoşlanmasını, size saygı duymasını isterdiniz. </st><st c="15808">Basitçe, onun hoşuna gidecek şeyleri yapmak istemenizi sağlardı. </st><st c="15873">İşte Yeraltı’nda iç kavgaların olmamasının ve katılanların sayısının sürekli artmasının nedeni buydu. </st><st c="15975">Bir Yakalayıcı’nın günün birinde Pip’i kullanılmayan bir depoda yakaladığına, onu teslim edip büyük ödülü almak yerine birkaç saat içinde Yeraltı’na bağlılık yemini ettiğine ve şimdi en değerli askerlerinden biri olduğuna dair bir efsane dolaşırdı. </st><st c="16224">Bu Peter’ı hiç de şaşırtmazdı. </st></p>
			<p><st c="16255">Pip, yukarı bakmadan, yumuşak bir sesle, “Seni görmek güzel Peter,” dedi. </st><st c="16329">Peter o anda rahatladı ve gülümseyerek, “Seni de,” diye yanıtladı. </st></p>
			<p><st c="16396">Pip oturması için ona yer gösterip su ikram ettikten sonra ciddi bir ifadeyle Peter’a baktı, alçak bir sesle, “İşler gittikçe daha tehlikeli olmaya başladı,” diye ekledi. </st><st c="16567">“Yakın zamanda, birkaç Uzun Ömürlülük kargosuna saldırdık ve Hükümet gözetimi iyice sıkılaştırdı. </st><st c="16665">Çok dikkatli olmamız gerekiyor.”</st></p>
			<p><st c="16697">Peter kendini savunan bir tonla, “Ben her zaman dikkatliyimdir,” dedi. </st></p>
			<p><st c="16769">“Öyle olduğunu biliyorum. </st><st c="16795">Hepimizin, tüm örgütün dikkatli olması gerek. </st><st c="16841">Her taraf casus kaynıyor.” Bir an için gözlerini kaldırdı. </st><st c="16900">Peter her zamanki gibi bu gözlerden yine büyülenmişti. </st><st c="16955">Koyu mavi bir denize benzeyen gözler onu bir girdap gibi içine çekiyor, güven aşılıyor ve Peter onların gururla parlaması için ne gerekiyorsa onu yapmayı canı gönülden istiyordu. </st><st c="17134">Alçak bir sesle, “Bana güvenebilirsin,” diye fısıldadı.</st></p>
			<p><st c="17189">“Pazar günü başlıyorsun, öyle değil mi?”</st></p>
			<p><st c="17230">“Evet.” Peter daha etkili olması için başını salladı. </st></p>
			<p><st c="17285">“Ya danışmanın?” Başlarda Pip, danışmanla ilgili endişeliydi. </st><st c="17347">O, Peter’ın ağzından laf alıp casusluk yapabilecek, Hükümet adına çalışan biriydi; bu nedenle, Peter’ın söylediği her şey onda endişe yaratıyordu. </st><st c="17494">Ta ki şu ana kadar. </st><st c="17514">Artık o sadece bilgi alınabilecek bir araç hâline gelmişti. </st></p>
			<p><st c="17574">Peter, “Ona çok sıkıldığımı, kafamın karışık olduğunu ve daha fazla para kazanmak istediğimi söyledim,” derken sesindeki gururu gizleyemiyordu. </st></p>
			<p><st c="17718">“Hiçbir şeyden şüphelenmedi mi?”</st></p>
			<p><st c="17750">Peter sırıttı. </st><st c="17766">“Elbette hayır. </st><st c="17782">Hem ben gerçekten sıkıldım ve kafam karışık,” diye yanıt verirken Pip’e bakarak kaşlarını kaldırdı. </st><st c="17882">Ancak Pip gülmedi, bunun yerine Peter’a dikkatle bakmaya devam etti. </st></p>
			<p><st c="17951">“Peter bunu yapmak istediğine emin misin? </st><st c="17993">Gerçekten emin misin?”</st></p>
			<p><st c="18015">Peter gözlerini yuvarladı. </st><st c="18043">“Evet, eminim.”</st></p>
			<p><st c="18058">“Ama kafanın karışık olduğunu söylüyorsun?”</st></p>
			<p><st c="18102">Peter iç geçirdi. </st><st c="18121">Pip’in her sözcüğü ve her hareketi incelediğini, her duyguyu hissettiğini çoktan öğrenmişti. </st><st c="18214">Bunun, Pip’in insanlar üstündeki etkisini sürdürebilmesinin bir yolu olduğunu biliyordu; yine de bazen rahatsız edici oluyordu. </st><st c="18342">“Kafam karışık, çünkü Hükümet bizi kenar mahallelerden birinde, korkunç, kutu gibi bir eve taşıdı. </st><st c="18441">Kafam karışık, çünkü hâlâ her hareketimizi izliyorlar ve seyahat izni alamadığım için Anna’yı hâlâ şehir dışına götüremedim. </st><st c="18566">Kafam karışık, çünkü her taraf yaşlı insanlarla dolu ve onlar bize sanki buraya ait değilmişiz gibi bakıyorlar. </st><st c="18678">Hepsi bu. </st><st c="18688">Hiçbir sorun çıkmayacak. </st><st c="18713">Söz veriyorum.” </st></p>
			<p><st c="18729">Pip düşünceli gözlerle Peter’a baktı ve sakince sandalyesinin arkasına doğru yürüdü. </st><st c="18814">“Hislerinin seni ele geçirmesine izin vermemelisin. </st><st c="18866">Evet, öfkelenecek çok fazla şey var, ama öfke hiçbir şeyi değiştirmez.” </st></p>
			<p><st c="18938">“Biliyorum. </st><st c="18950">Değişimi sağlayan şey eylemlerimizdir.” </st></p>
			<p><st c="18990">“Eylem ve güçlü bir irade, Peter.” </st></p>
			<p><st c="19025">Peter ciddiyetle başını salladı. </st><st c="19058">“Biliyorum. </st><st c="19070">Ben güçlüyüm Pip. </st><st c="19088">Hadi ama, bunu çoktan kanıtladım, öyle değil mi?”</st></p>
			<p><st c="19137">“Elbette öyle,” dedi Pip, sesi aniden yumuşamıştı. </st><st c="19189">“Peter, sen kendini binlerce kez kanıtladın. </st><st c="19234">Ama bu işte tek başına olacaksın, ilaç şirketinin bütün ağırlığı senin omuzlarına binecek ve buna hazır olup olmadığından emin olmam gerekiyor. </st><st c="19378">Bunun sadece bir iş olmadığını unutma Peter. </st><st c="19423">Bu bir savaş. </st><st c="19437">Doğa ve bilim, iyi ve kötü arasında bir savaş. </st><st c="19484">Uzun Ömürlülük, insanların aklını çeliyor ve büyükbaban seni kendi tarafına çekmek için elinden geleni yapacak. </st><st c="19596">Bu işe girişirken her şeyin farkında olmalısın.”</st></p>
			<p><st c="19644">Peter gözleri parlayarak, “Ben </st><span><st c="19676">her şeyin</st></span><st c="19685"> farkındayım,” diye yanıtladı. </st><st c="19716">“Richard Pincent’tan nefret ediyorum. </st><st c="19754">Onun temsil ettiği her şeyden nefret ediyorum. </st><st c="19801">Hayatımda kötü olan ne varsa bunun sorumlusu Uzun Ömürlülük’tür. </st><st c="19866">Bu Anna için de geçerli. </st><st c="19891">Ben de en az senin kadar onu yok etmek istiyorum.” </st></p>
			<p><st c="19942">“Öyle olduğunu biliyorum.” Pip tekrar oturdu, yüzü yumuşamıştı. </st><st c="20006">“Peki Anna nasıl? </st><st c="20024">Bu işe ne diyor?”</st></p>
			<p><st c="20041">Anna’nın ismini duyunca Peter kızardığını hissetti. </st><st c="20094">“Anna iyi. </st><st c="20105">Uzun Ömürlülük ile savaşmayı benim kadar çok istiyor. </st><st c="20159">Bundan emin olabilirsin.”</st></p>
			<p><st c="20184">“Elbette eminim.” Pip gülümsedi. </st><st c="20218">“Peki, öyleyse bu durumda büyükbabanın rica ettiği gibi pazartesi günü Pincent İlaç Şirketi’nde mesaiye başlıyorsun.” </st></p>
			<p><st c="20336">Peter alçak bir sesle, “Richard Pincent’ın söylediği gibi,” diye düzeltti. </st></p>
			<p><st c="20411">“Richard Pincent’ın söylediği gibi,” diye tekrar etti Pip. </st></p>
			<p><st c="20470">Peter, “Peki, sonra ne yapacağım? </st><st c="20504">Orayı havaya mı uçuracağım? </st><st c="20532">Yoksa makineleri mi kırıp dökeceğim?” diye heyecanla sordu.</st></p>
			<p><st c="20591">Pip kaşlarını kaldırdı, gözleri hafifçe parlıyordu. </st><st c="20644">“Dikkat çekmemeye çalış, hiçbir şeyi gözden kaçırma. </st><st c="20697">Ve işi iyice öğren Peter.” </st></p>
			<p><st c="20724">Peter’ın hafifçe yüzü asıldı. </st><st c="20754">“Bu kadar mı?”</st></p>
			<p><st c="20768">“Bu hiç de küçümsenecek bir şey değil,” dedi Pip. </st><st c="20819">Ona doğru eğildi. </st><st c="20837">“Peter, her tarafta, Hükümet’in her kademesinde, Uzun Ömürlülük ilaçlarının dağıtımını yapan şirketlerde, hapishanelerde adamlarımız var. </st><st c="20975">Ama Pincent İlaç Şirketi’nin tam kalbine şu ana kadar girememiştik. </st><st c="21043">İhtiyacımız olan bilgiye ulaşacak hiç kimse yoktu. </st><st c="21094">Peter, gözlerin ve kulakların senin en önemli yardımcın olacak. </st><st c="21158">Senin sayende Tanrının kendisine ulaşabiliriz.”</st></p>
			<p><st c="21205">Peter alçak bir sesle, “Tanrı yok. </st><st c="21241">Bunu herkes biliyor,” dedi.</st></p>
			<p><st c="21268">“Evet, yok haklısın. </st><st c="21290">Ancak büyükbaban, insanlığın bu zamana kadar gördüğü en korkunç Tanrı olmak için elinden geleni yapıyor. </st><st c="21395">Sadece güç ve hırsla beslenen bir Tanrı. </st><st c="21436">Hepimizin iyiliği için durdurulması gereken bir Tanrı.”</st></p>
			<p><st c="21491">“Tamam. </st><st c="21500">O hâlde sadece izliyor ve öğreniyorum. </st><st c="21539">Peki, bulmam gereken özel bir şey var mı? </st><st c="21581">İlacın formülüne ihtiyacın var mı?”</st></p>
			<p><st c="21616">“Neden, daha çok yapabilelim diye mi?” Pip gülümserken, Peter’ın yüzü kıpkırmızı oldu. </st><st c="21704">Pip’in yüzü bir anda ciddileşti. </st><st c="21737">“Üzgünüm Peter, gülmemem gerekirdi. </st><st c="21773">İyi bir soruydu, ama hayır, istediğimiz şey formül değil. </st><st c="21831">İstediğimiz şey…” Sesi, cümleyi tamamlamak istemiyor gibi kısılmıştı.</st></p>
			<p><st c="21900">Peter, “İstediğimiz şey ne?” diye ısrar etti.</st></p>
			<p><st c="21946">“Pincent İlaç Şirketi’nin çıkaracağı bazı yeni ilaçlar için kullanılan ‘kaynak’ları öğrenmek. </st><st c="22041">Ne olduğundan tam emin değiliz. </st><st c="22073">Bir şeylerden şüpheleniyoruz, ama…” Peter düşünceli görünüyordu.</st></p>
			<p><st c="22137">“Ama ne?”</st></p>
			<p><st c="22147">Pip iç geçirdi. </st><st c="22164">“Peter, içimden bir ses Pincent İlaç Şirketi’nin duvarlarının arkasında bir şeyler döndüğünü söylüyor. </st><st c="22267">O profesyonel ve temiz cephenin ardında pis işler çevriliyor sanki. </st><st c="22335">Ama bu her neyse, çok iyi saklıyorlar.”</st></p>
			<p><st c="22374">Peter, “Ne gibi pis işler?” diye sordu.</st></p>
			<p><st c="22414">Pip tekrar gülümseyerek, “İşte senin öğrenmen gereken tam da bu,” dedi. </st><st c="22487">Aniden ayağa kalktı, hareket ederken kaslarının gerildiği görünüyordu. </st><st c="22558">“Seninle iletişime geçeceğim Peter.”</st></p>
			<p><st c="22594">Peter başını salladı ve ayağa kalktı. </st><st c="22633">Orayı terk etmek üzere arkasını dönmüşken birden durdu. </st><st c="22689">Yumuşak bir sesle, “Bunu başaracağız, değil mi?” diye sordu. </st><st c="22750">“Kazanacağız, değil mi?”</st></p>
			<p><st c="22774">Pip elini Peter’ın omzuna koydu. </st><st c="22808">“Eninde sonunda kazanacağız Peter. </st><st c="22843">Ama sanırım bundan önce vermemiz gereken epey mücadele var.”</st></p>
			<p><st c="22903">Peter birkaç saniye için ona baktıktan sonra derin bir nefes aldı. </st><st c="22971">“Bana güvenebilirsin Pip. </st><st c="22997">Ne olup bittiğini öğreneceğim.” </st></p>
			<p><st c="23029"> “Güzel.” Pip’in sesi şimdi daha sakindi. </st><st c="23070">Peter’a bir dosya uzattı. </st><st c="23096">“Bunu al. </st><st c="23106">Oku. </st><st c="23111">İyice anla. </st><st c="23123">Sonra yok et. </st><st c="23137">Ve Peter…”</st></p>
			<p><st c="23147">“Evet?”</st></p>
			<p><st c="23155">“İyi şanslar. </st><st c="23170">Kendine dikkat et. </st><st c="23189">Anna ve Ben’e de iyi bak, olur mu?”</st></p>
			<p><st c="23224">“Elbette.” </st></p>
			<p><st c="23236">Peter odadan çıktı. </st><st c="23256">Koridorda ilerledikten sonra boğuk sesli nöbetçinin önü sıra geçitten dükkâna, oradan da sokağa çıktı. </st><st c="23359">Old Compton Caddesi’nden bu defa Piccadilly’ye doğru yürüdü ve önce kuzeye, Tottenham Adliye Sokağı’na doğru ilerleyen tramvaya, daha sonra da güneye giden başka bir tramvaya atladı. </st><st c="23542">Sonunda, eve gideceği trene binmek için Waterloo İstasyonu’na varmıştı. </st><st c="23614">Kendi kendine, uğraşsınlar bakalım, diye düşündü. </st><st c="23664">Eğer Hükümet onu izliyorsa –ki bundan emindi– en azından işlerini zorlaştırmak istiyordu.</st></p>
			<p><br /></p>
			<p><st c="23753">Surbiton’da trenden indi ve hoşnutsuzca etrafa baktı. </st><st c="23808">Birkaç ay önce Anna’yla beraber Bloomsbury’de, Anna’nın ebeveynlerinin yıllarca mutlu bir şekilde yaşadıkları evde yaşıyorlardı. </st><st c="23937">Harika bir evdi; geniş ve ferah, güneşli ve sıcak, yani Büyük Depo’dan olabildiğince farklı bir yerdi. </st><st c="24040">Ancak ikisi de Yasal olduktan kısa bir süre sonra mektuplar gelmeye başladı, onları resmi ziyaretler izledi. </st><st c="24149">Hepsi aynı şeyi söylüyordu: Ev onlar için çok büyüktü, “daha uygun bir mekânda” daha rahat edeceklerdi. </st><st c="24253">Başta direndiler, ne de olsa ev onların eviydi, Anna’nın ebeveynlerinden miras kalmıştı. </st><st c="24342">Ancak yavaş yavaş, ziyaretler düzenli bir hâl almaya, mektuplar da daha tehditkâr olmaya başladı. </st><st c="24440">Sonunda Peter üzüntüyle, Yetkilileri kızdırmak istemiyorlarsa taşınmanın neredeyse kaçınılmaz olduğunu ve bunun, muhtemelen uğrunda mücadele etmeye pek de değmeyen bir savaş olduğunu Anna’ya anlattı.</st></p>
			<p><st c="24639">Tabii ki Hükümet, onun ve Anna’nın esaretten özgürlüğe kaçışını hiç duyurmamıştı. </st><st c="24722">Onların Yakalayıcıları atlatmış olduklarını ve Artık Deposu’ndan canlı çıkabildiklerini kimsenin bilmesini istemiyorlardı. </st><st c="24845">Anna’nın ebeveynlerinin ve Peter’ın babasının ölümü konusunda da sessiz kalmışlardı. </st><st c="24930">Bu konuları hasıraltı etmek ve üstlerini iyice örtmek için ellerinden geleni yapmışlardı. </st><st c="25020">Ama böyle hikâyeler kolay kolay ölmezdi. </st><st c="25061">Haber bir kere yayılmıştı, gazeteler Yakalayıcıların ne kadar etkili olduklarını sorgulayan manşetlerle onların resimlerini basmış, “Bir Hayata Karşılık Bir Hayat” politikasını tartışmaya açmışlardı. </st><st c="25261">Hiç kimse dünyanın zaten kıt olan kaynakları üzerinde yeni bir yük istemiyordu; Anna ve Peter ise pek çok kişi için tam da bunu temsil ediyordu. </st><st c="25406">Bu yüzden komşular onları dışlıyor, tezgâhtarlar onlara dikkatlice bakıyor, yanlarından geçenler ise ya merakla gözlerini dikiyor ya da tamamen görmezden geliyorlardı. </st><st c="25574">Bunlar Peter’ın umurunda değildi. </st><st c="25608">En az herkes kadar orada olmaya hakkı olduğunu biliyordu. </st><st c="25666">Hatta buna herkesten daha fazla hakkı vardı. </st></p>
			<p><st c="25711">Ellerini cebine sokarak günün her saati farklı bir egzersiz çalışması gerçekleştirilen Barış Parkı’ndan geçti. </st><st c="25822">Her taraf koşan, yürüyen, eğilen, kaslarını esneten insanlarla doluydu; güç, enerji ve hayatın sergilendiği büyük bir gösteriydi bu. </st><st c="25955">Ya da aslında ölüm korkusu, diye düşündü Peter, alaycı bir şekilde. </st></p>
			<p><st c="26023">İnsanların tek korkusu ölüm değildi; yaşlanmaktan ve zayıf düşmekten de korkuyorlardı. </st><st c="26110">Bacaklar ve kollar yenisiyle değiştirilebilir; temel organlar yenilenebilirdi. </st><st c="26189">Ama dudakların kenarındaki ince çizgiler, sabah başlayıp bütün gün devam eden bezginlik, her şeyi daha önce yaşamış olma duygusu öyle değildi… Mücadele edilmesi gereken şeyler esas bunlardı. </st><st c="26380">Peter tüm bunları, uyum sağlama danışmanı randevularını beklerken </st><span><st c="26446">New York Times’</st></span><st c="26461">ta </st><span><st c="26465">Genç Kalmak </st></span><st c="26477">adındaki</st><span> </span><st c="26485">günlük ekte okumuştu. </st><st c="26508">Bilim insanları üstlerine düşeni yapmış, gazeteciler de bu konuyla ilgili yazmışlardı; Uzun Ömürlülük ilacından en etkin biçimde faydalanmak, hayatı dolu dolu yaşamak, gençlik enerjisini ve heyecanını sürdürmek bireylerin işiydi.</st></p>
			<p><st c="26737">Peter bunun yerine ağırbaşlılıkla bu işlerden el ayak çekip gençliği gençlere bırakabilirler diye düşündü. </st><st c="26845">Pekâlâ, kendilerine, yani bu hiç bitmeyen ve sıkıcı hayatlarına cesurca bakıp ölümün aslında o kadar da kötü bir fikir olmadığını sorgulayabilirlerdi. </st><st c="26996">İnsanlar kaçınılmaz olanı ertelemeyi öğrendiklerini zannediyor olabilir, ama eğer bu konuda dürüst olurlarsa bu Uzun Ömürlülük cilasının altında aslında çoktan çürümüş olduklarını görebilirlerdi. </st><st c="27192">Taze görünümüne rağmen içi kurt dolu bir elma gibi, son kullanma tarihlerinin aslında çoktan geçmiş olduğunu sonsuza kadar göz ardı edemezlerdi.</st></p>
			<p><st c="27336">Evlerinin bulunduğu sokakta, çirkin ve benzer binalar sıkıcı bir biçimde yan yana dizilmişti. </st><st c="27431">Buna rağmen, 16 numaraya yaklaşırken üzerinden bir yük kalktığını hissetti, hareketleri sanki bulutların üstündeymiş gibi hafiflemişti. </st><st c="27567">Burası onun eviydi. </st><st c="27587">Peter’a göre, küçük ve kasvetli odaları, alçak tavanıyla bu ruhsuz bina gerçek bir çirkinlik örneğiydi, ama onun için önemli olan bu binanın içinde ne yaşandığıydı. </st><st c="27752">Eve yaklaşırken pencerede Anna’yı gördü; dizlerini karnına çekmiş kanepede oturuyor, kitap okuyordu. </st></p>
			<p><st c="27853">Anahtarı kilide sokmadan önce, onun yerinden fırlayarak kapıya doğru koştuğunu duydu. </st><st c="27939">Anna kapıyı açtı ve gülümseyerek, “Hoş geldin!” dedi. </st><st c="27993">Ancak bu gülümseme yerini hemen asık bir surata bıraktı. </st><st c="28050">“Ama geç kaldın, bir saat önce geleceğini söylemiştin.” </st></p>
			<p><st c="28106">“Biliyorum, üzgünüm…” Gözleri parlıyordu, ama alıştığı gibi alçak sesle konuşmaya devam etti. </st><st c="28200">Yeraltı, evde dinleme cihazı olup olmadığını kontrol etmişti, ama Pip evin güvenli olduğundan yüzde yüz emin olamayacaklarını itiraf etmişti. </st></p>
			<p><st c="28342">“Ben uyudu mu?” Anna’nın buruşturduğu burnunu hafifçe öptü. </st><st c="28402">Anna, “Hem de kendinden geçmiş gibi,” diye onayladı. </st><st c="28455">“Peki, ne oldu?” </st></p>
			<p><st c="28472">Peter oturma odasına ilerledi ve Anna’nın birkaç dakika önce oturduğu kanepeye çöktü. </st><st c="28558">Yastıklarda onun sıcaklığını hissedebiliyordu. </st><st c="28605">Anna ile tanışmadan önce aşkı, dostluğu, romantizmi, işte tüm bunları bildiğini zannederdi. </st><st c="28697">Anna’yı kollarına alıp ona ruhunu açana dek, ilk sevişmelerinde onun sessizce ağladığını duyana kadar, aslında hiçbir şey bilmediğini anladı. </st><st c="28839">Şimdiyse bazen ikisi baş başayken, onun saçını kokladığı ve gözlerine baktığı bir anda sanki bilmesi gereken her şeyi, hayatın sırrını biliyor gibi bir hisse kapılıyordu. </st><st c="29010">Bu, Uzun Ömürlülük’ten çok daha güçlü ve kalıcı bir sırdı.</st></p>
			<p><st c="29068">Anna’yı kızdırmak için, “Ne oldu?” diye sordu. </st><st c="29116">Anna şakayla yumruk atar gibi yaptı. </st><st c="29153">Çok alçak bir sesle, “Nasıl gitti?” derken Peter’ın elini tuttu, dikkat kesilmişti.</st></p>
			<p><st c="29236">“İyiydi,” diye fısıldadı. </st><st c="29263">Göz kırparak kanepeden kalktı, mutfağa ilerledi ve su ısıtıcıyı çalıştırdı. </st><st c="29339">Bir anda metalik bir ses odada yankılandı: “Gerçekten ne kadar sıcak suya ihtiyacınız var? </st><st c="29430">Unutmayın; daha az su, daha az çöp.” </st></p>
			<p><st c="29467">Onu takip eden Anna fısıldayarak, “İyi mi? </st><st c="29510">O da ne demek? </st><st c="29525">Bazen çok sinir bozucu oluyorsun,” dedi. </st></p>
			<p><st c="29566">“Ben mi, yoksa ısıtıcı mı?”</st></p>
			<p><st c="29593">Anna tek kaşını kaldırdı ve “İkiniz de birbirinizden betersiniz!” diye bağırdı. </st></p>
			<p><st c="29674">Peter onu kendine doğru çekerek öptü. </st><st c="29712">“İyiydi,” diye mırıldandı. </st><st c="29739">“Balık oltaya geldi, hikâyeyi yuttu. </st><st c="29776">Daha sonra Pip’i görmeye gittim, her şey tamam.”</st></p>
			<p><st c="29824">Anna gülümsedi, heyecanlı ve tedirgin görünüyordu. </st><st c="29876">Sonra ondan uzaklaştı ve çay poşetlerini fincanlara yerleştirdi. </st><st c="29941">Yüksek sesle, “Pazartesi günü Pincent İlaç Şirketi’nde işe başlayacağın için çok mutlu olmalısın,” dedi. </st><st c="30046">Gülümsemeye devam etmesine rağmen bakışlarındaki gerginlik ve endişe Peter’ın gözünden kaçmamıştı. </st></p>
			<p><st c="30145">“Kesinlikle öyleyim,” diye onayladı. </st><st c="30182">Sonra onu yine kendine doğru çekti ve daha şakacı bir sesle, “Ve salı günü kovulup aerobik hocası olarak yeni bir işe başlayacağım,” diye fısıldadı.</st></p>
			<p><st c="30330">Anna da fısıldayarak, “Hayır Peter! </st><st c="30367">Bunu yapmayacaksın, yapamazsın, onu yok etmek zorundasın,” dedi. </st><st c="30432">Aniden geri çekildi ve Peter’ın gözlerine baktı; belli ki onun şaka yapıp yapmadığından emin değildi. </st><st c="30534">Aslında, bunun şaka olup olmadığını Peter da bilmiyordu. </st></p>
		</div>
	<div id="charCountTotal" value="30591"></div></body>
</html>
