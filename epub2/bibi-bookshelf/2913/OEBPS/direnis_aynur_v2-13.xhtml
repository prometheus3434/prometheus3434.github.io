<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>direnis_aynur_v2-13</title>
    <meta http-equiv="Content-Type" content="text/html; charset=utf-8" />
  

</head>
  <body id="direnis_aynur_v2-13" xml:lang="tr-TR">
		<div>
			<p><br /><br /><br /></p>
			<p id="_idParaDest-13"><st c="0">On Üçüncü Bölüm</st></p>
			<p><br /><br /><br /></p>
			<p><st c="15">Peter hemen eve gitmedi. </st><st c="41">Anna ile karşılaşmak istemiyordu, öğrendiklerini ona anlatmaya katlanamayacaktı. </st><st c="122">Her şey çok yeniydi; henüz kendisi bile olanları kavrayamamış, hatta nasıl tepki vereceğine bile karar verememişti. </st><st c="238">Bunun yerine Güney Londra sokaklarında yürüdü ve müşterilerin kimliklerini tarayıcıdan geçirerek içki almalarına izin veren bir bar buldu. </st><st c="377">Bir votka portakal ısmarladı ve sonra bir tane daha. </st><st c="430">Bar doluydu, belli ki bugün hayattan bıkmış tek kişi Peter değildi. </st><st c="498">Yaşlı görünümlü erkekler ve kadınlar masalarına yaslanmış, içkilerini yudumluyor, birbirleriyle fısıldaşıyor ya da kendi kendilerine mırıldanıyorlardı. </st></p>
			<p><st c="650">Barmen merakla ona baktı, ama hiçbir şey söylemedi. </st><st c="702">Sadece parayı aldı ve içkisini verdi. </st><st c="740">Peter fondip yaptı ve sonra bir tane daha ısmarladı. </st></p>
			<p><st c="793">“Biraz hızlı gitmiyor musun?” Peter yanına birinin oturduğunu fark etti. </st><st c="866">Yüzü kırmızı, davul gibi şişmiş bir adamdı bu. </st><st c="913">Gözleri sanki yerlerinden çıkmak istermiş gibi patlaktı. </st></p>
			<p><st c="970">“Seni neden ilgilendiriyor?” Peter bu bardağı da boşalttıktan sonra bir içki daha ısmarladı. </st><st c="1063">İşte ona nasıl davranması gerektiğini söyleyen, her şeyi bildiğini düşünen bir yetişkin daha. </st></p>
			<p><st c="1157">“Sanırım haklısın. </st><st c="1176">Peki, ne içiyorsun?”</st></p>
			<p><st c="1196">Peter bir an için adama baktı ve silkinerek, “Votka,” diye yanıtladı.</st></p>
			<p><st c="1266">Adam onu dikkatle süzdü. </st><st c="1292">“Kaç yaşındasın?”</st></p>
			<p><st c="1309">Peter sinirine dokunmaya başlayan adama aldırmadan içkisinden bir yudum aldı. </st><st c="1388">Düşünmek ve öfkesini yatıştırmak için yalnız kalmak istiyordu. </st><st c="1451">Ama adam onun rahat bırakmıyor, sorusunu tekrarlıyor ve Peter’ın tekrar ona doğru dönmesi için uğraşıyordu. </st><st c="1559">Gergin bir tonla, “Ne önemi var?” diye sordu. </st></p>
			<p><st c="1605">Adam bir an için düşündü, sonra başını salladı. </st><st c="1653">“Sanırım haklısın, bir önemi yok.”</st></p>
			<p><st c="1687">Bu andan itibaren adam ilgisini kaybetmiş gibiydi. </st><st c="1739">Peter içkiden bir yudum aldı ve bardağın içine baktı. </st><st c="1793">Bardaktan yansıyan deforme olmuş yüzü bir ucubeye, bir aptala benziyordu. </st><st c="1867">Gerçekten aptal mıydı? </st><st c="1890">Yeraltı’nın, kısırlaştırma programından haberi var mıydı? </st><st c="1948">Hayır, biliyor olamazlardı. </st><st c="1976">Pip hiçbir anlamı olmadığını bile bile Peter’ın Vazgeçiş hakkını kullanması konusunda bu kadar ısrarcı olmazdı. </st><st c="2088">Çocuğu olmayacaksa bütün bunların ne önemi vardı?</st></p>
			<p><st c="2137">“Seni daha önce burada görmüş müydüm?”</st></p>
			<p><st c="2176">Peter, hâlâ yanında duran adama isteksizce döndü. </st><st c="2227">“Pardon?” Sesi bu sefer o kadar hırçın değildi. </st><st c="2275">Alkol başını döndürmeye başlamıştı. </st></p>
			<p><st c="2311">Adam tekrar sordu. </st><st c="2330">“Seni daha önce hiç gördüm mü?” </st></p>
			<p><st c="2362">Peter, “Hayır, görmedin,” diye mırıldandı. </st></p>
			<p><st c="2405">Büyükbabası, Yeraltı’nın kendi amaçları için onu feda ettiğini söylemişti. </st><st c="2480">Yoksa haklı mıydı? </st><st c="2499">Pip neden Vazgeçiş’i kullanmamıştı? </st><st c="2535">Neden kendine ayrı, takipçilerine ayrı kural uyguluyordu? </st></p>
			<p><st c="2593">Adam ciddi bir biçimde başıyla onayladı. </st><st c="2634">“Yeterince düşündüm. </st><st c="2655">Seni gördüğümü hatırlamıyorum, belleğim genelde çok kötü sayılmaz.”</st></p>
			<p><st c="2722">“Güzel.” Bir anda Pip’e öfkelendiğini hissetti. </st><st c="2771">Artık Kısırlaştırma Programı’ndan haberdar olması, bunu anlatması gerekirdi. </st></p>
			<p><st c="2848">Adam yüzünü buruşturdu. </st><st c="2872">“Kaç yaşındayım demiştin?” diye sordu.</st></p>
			<p><st c="2910">“Bir şey dememiştim. </st><st c="2932">Gerçekten bu kadar önemli  mi bu?”</st></p>
			<p><st c="2965">Adam başını salladı. </st><st c="2987">“Genelde değil, herkes için değil. </st><st c="3022">Ama sen farklısın, öyle değil mi? </st><st c="3056">Sen şu gazetelerdeki Artık’sın.”</st></p>
			<p><st c="3088">Peter iç geçirdi. </st><st c="3107">“O zaman kaç yaşında olduğumu biliyorsun.” </st></p>
			<p><st c="3150">“Hımm...” Adam kendi kendine başını sallayarak devam etti. </st><st c="3209">“Çok genç, çok taze.” Elini Peter’ınkinin üstüne koydu. </st><st c="3265">Dokunaklı bir sesle, “Birkaç sene bekle, sonra anlarsın,” dedi. </st></p>
			<p><st c="3329">Peter gergin bir sesle, “Sağ ol, tüyo için teşekkürler.” Bardağı boşalttı, saatine baktı, Anna’yı ve oradan ayrılmayı düşündü. </st><st c="3456">Sonra silkindi ve bir tane daha ısmarladı. </st><st c="3499">Ne önemi vardı? </st><st c="3515">Şu anda hiçbir şeyin önemi yoktu.</st></p>
			<p><st c="3548">Adam kahkaha attı. </st><st c="3568">Hayali şapkasını çıkarır gibi yaparak, “Rica ederim,” dedi.</st></p>
			<p><st c="3627">Peter bir şey söylemek için ağzını açtı, sonra tekrar sustu. </st><st c="3689">Pip, Anna’nın ve onun Vazgeçiş hakkını kullanmasını istiyordu. </st><st c="3752">Uzun yaşamalarını istemiyordu, peki neden? </st><st c="3795">Ne uğruna? </st><st c="3806">Pip’in gözünde hayatının değeri bu muydu? </st><st c="3848">Öfkeyle, bardağını bankoya vurdu. </st><st c="3882">Pip onu aldatmıştı; Yeraltı onu aldatmıştı. </st><st c="3926">Anna’yı da aldatmışlardı. </st><st c="3952">Onca zaman, önemsiyormuş gibi davranmışlardı…</st></p>
			<p><st c="3997">Yandaki adam sohbet etmeye çalışarak, “Canını sıkan her neyse, yerinde olsam o kadar umursamazdım. </st><st c="4097">O kadar kötü bir şey olamaz,” dedi. </st></p>
			<p><st c="4133">“Olamaz mı?” Peter sallanarak adama döndü ve gözlerini ona dikti. </st><st c="4199">Yalpaladığını ve sözcükleri hafifçe yuvarladığını hissetti. </st><st c="4259">“Sen nasıl bilebilirsin?”</st></p>
			<p><st c="4284">Adam gülümseyerek silkindi. </st><st c="4313">“Hiçbir şeyin önemi yok. </st><st c="4338">Ne ekersen onu biçersin… hoş, ekmediğini de biçersin…” </st></p>
			<p><st c="4393">Peter öfkeyle, “Yanılıyorsun,” diye fısıldadı. </st><st c="4440">“Her şey önemli. </st><st c="4457">Ben önemliyim, Anna önemli. </st><st c="4485">Hayatlarımız önemli.”</st></p>
			<p><st c="4506">Adam, “Sen öyle diyorsan öyledir,” dedi.</st></p>
			<p><st c="4547">Peter azimle, “Aynen öyle diyorum,” dedi. </st><st c="4590">Bir yabancıyla konuştuğunu unutmuş gibiydi. </st><st c="4634">“Hiçbir şeyin önemi yoksa o zaman insanları kullanmanın da sakıncası yoktur. </st><st c="4711">Ama bu doğru değil.” Yavaşça öne eğildi ve tam düşecekken sandalyeye tutundu.</st></p>
			<p><st c="4788">“Seni yarı yolda bırakana, sen de aynı şeyi yaparsın. </st><st c="4843">Sonra bir dahaki karşılaşmaya kadar en iyi arkadaşın olurlar.” Adamın sözleri kulağa bir halk türküsü, bir dize gibi şiirsel geliyordu. </st><st c="4979">Bir an için Peter’a baktı ve silkindi. </st><st c="5018">“Bir gün anlarsın. </st><st c="5037">Seçimin doğrusu yanlışı yoktur.”</st></p>
			<p><st c="5069">“Saçmalıyorsun.” Peter birdenbire dikleşti, konuşmaya başlarken başı deli gibi dönüyordu. </st><st c="5160">“Elbette yanlış bir seçim yapabilirsin. </st><st c="5200">Yanlış insanlara güvenmeyi, inanmayı seçebilirsin…” Daha fazla devam edemedi, ağlamamak için kendini zor tutuyordu. </st></p>
			<p><st c="5316">Adam hafifçe Peter’a yaklaşınca, nefesindeki alkol kokusu Peter’ın midesini bulandırdı. </st></p>
			<p><st c="5404">Gözlerini Peter’a dikerek, “Kime istersen güven. </st><st c="5453">Doğru ya da yanlış, ikisi de aynı,” dedi. </st><st c="5495">Patlak gözlerindeki gerilim Peter’ı huzursuz etmişti. </st><st c="5549">Sonra bir anda kahkaha attı. </st><st c="5578">“Demek doğru seçimler yapacaksın? </st><st c="5612">Onun için mi buradasın?”</st></p>
			<p><st c="5636">Peter sandalyeden zorla kalktı ve bankoya para bıraktı. </st><st c="5693">“Bilmiyorum,” dedi sessizce. </st><st c="5722">Yalpalıyor, görüş alanı bulanıklaşıyor ve kalbi sıkışıyordu. </st><st c="5783">“Doğru seçimin ne olduğunu bilmiyorum. </st><st c="5822">Ortada bir seçim var mı, onu bile bilmiyorum artık.” </st></p>
			<p><st c="5875">Adam içkisini yudumlarken bilgece, “Hiçbirimiz bilmiyoruz,” dedi. </st><st c="5941">“Bildiğimizi sanıyoruz, ama aslında bilmiyoruz. </st><st c="5989">En iyisi durmak, nasıl olsa her şey olacağına varıyor.” Göz kırparak devam etti. </st><st c="6070">“Ne de olsa aceleye gerek yok.” </st></p>
			<p><st c="6102">“Her neyse...” Peter umursamaz bir tavırla konuşuyordu. </st><st c="6158">“Acele etmene gerek yok. </st><st c="6183">Ne de olsa sonsuza kadar yanlış seçimler yapabilirsin, öyle değil mi?”</st></p>
			<p><st c="6253">Adam gürültülü bir kahkaha attı. </st><st c="6287">Ağzı genişçe açılmış, yüzü daha da kızarmıştı. </st><st c="6334">Sonra Peter’a doğru eğildi; o kadar yaklaşmıştı ki çatlak sesi Peter’ın kulağında çınlıyordu. </st><st c="6428">“Seçimlerden bahsediyorsun,” dedi. </st><st c="6463">Sanki önemli bir sır vermek üzereydi. </st><st c="6501">“Aslında yapmak istediğim tek seçim var, ama yapamıyorum, anladın mı? </st><st c="6571">Ölmek istemiyorum. </st><st c="6590">Ama yaşamanın da amacını anlamıyorum.” Gözlerini devirerek güldü ve bardağı hızla bara koydu. </st><st c="6684">Barmene, “En iyisinden bir tane daha,” dedi. </st><st c="6729">Barmen söylendiği gibi bardağı doldurdu. </st></p>
			<p><st c="6770">Peter bir dakika ona baktı, sonra sandalyesini itti. </st><st c="6823">“Sen yapamıyor olabilirsin,” dedi öfkeyle. </st><st c="6866">“Ama ben yapabilirim. </st><st c="6888">Ve yapacağım.” </st></p>
			<p><st c="6903">Ayağa kalktı, dengesini sağlamak için bara tutundu. </st><st c="6955">O sırada gözleri parmağındaki çiçek kabartmalı yüzüğe takıldı. </st><st c="7018">Çiçek onun için her zaman önemliydi. </st><st c="7055">Sadece başlangıçları değil, hayatın kendisini temsil ediyordu. </st><st c="7118">Coveyler hiç bıkmadan ona hayatın normal döngüsünden söz ederdi; çiçeklerin büyümesini, açmasını ve solup gitmeden önce taze çiçekler yaratmak için kelebekler, arılar ve diğer böcekler aracılığıyla polenlerini dağıtmasını anlatırlardı. </st><st c="7354">Ona doğal tarih, doğal seçilim ve türlerin üreme ve ölüm arasındaki hayat döngüsünde nasıl geliştiklerini anlatan kitaplar vermişlerdi. </st><st c="7490">Ama yüzüğün modası artık geçmişti. </st><st c="7525">Döngü artık geçerli değildi. </st><st c="7554">Doğal seçilimin yerini başka bir şey almıştı, artık geri dönüş yoktu. </st><st c="7624">Yine de hâlâ en güçlü olan hayatta kalıyordu ve Peter hayatta kalmak için ne gerekiyorsa yapmaya kararlıydı. </st><st c="7733">Adama bir daha bakmadan kendini dışarı attı. </st><st c="7778">Anna ile konuşması gerekiyordu. </st><st c="7810">Onunla birlikte hayatta kalacağını bilmesi gerekiyordu. </st></p>
			<p><br /></p>
			<p><st c="7866">Gece yarısı, alkol kokarak ve sağa sola sallanarak gelmiş olmasına rağmen Anna onu bir savaş kahramanıymış gibi, “Peter!” diye seslenerek karşıladı. </st><st c="8015">Bu kendini suçlu ve huzursuz hissetmesine yol açtı. </st><st c="8067">Keşke ona kızsaydı. </st></p>
			<p><st c="8087">“Merhaba,” dedi hafifçe sallanarak. </st><st c="8123">“Geç kaldığım için üzgünüm.”</st></p>
			<p><st c="8151">Anna tereddütle gülümsedi. </st><st c="8179">“Önemli değil,” dedi. </st><st c="8201">“Biraz kaygılandım o kadar... </st><st c="8231">Neredeydin?”</st></p>
			<p><st c="8243">Peter silkindi. </st><st c="8260">Yolda kendi kendine eve girer girmez Anna’yı karşısına alıp tüm öğrendiklerini anlatacağını tekrarlayıp durmuştu. </st><st c="8374">Ama şimdi, onun endişeli yüzünü, kocaman, ona güvenle bakan gözlerini görünce bunu yapamadı. </st><st c="8467">Ona bunu nasıl anlatacağını bilemedi. </st><st c="8505">Bunun yerine, yanından geçerek mutfağa ilerledi. </st></p>
			<p><st c="8554">“Ben uyuyor. </st><st c="8567">Lazanya yaptım,” Anna’nın bir gözü Peter’daydı. </st><st c="8615">“Şimdi soğumuştur, ama ısıtabilirim. </st><st c="8652">Demek içiyordun?”</st></p>
			<p><st c="8669">“Demek lazanya?” Peter sandalyeye çöktü, bütün odanın döndüğünü fark etti. </st><st c="8745">“Harika.”</st></p>
			<p><st c="8754">“Yeraltı’yla mı buluştun?”</st></p>
			<p><st c="8781">Peter başını kaldırınca Anna’nın ona umutla bakan gözleriyle karşılaştı. </st><st c="8855">Gözleri buluşunca, Anna’nın sesi giderek kısıldı. </st><st c="8905">Sonra bir şey hatırladı ve masanın yanında duran kâğıt yığınını karıştırmaya başladı. </st><st c="8991">Sonunda aradığı şeyi buldu. </st></p>
			<p><st c="9019">“Bildirgelerimiz,” dedi ciddi bir tonla; sözcükleri ağzında yuvarlıyordu. </st><st c="9093">Anna başıyla onayladı, hiçbir şey söylemedi. </st></p>
			<p><st c="9138">Peter odaklanmakta zorlanarak gözlerini kırpıştırdı. </st><st c="9191">Kendininkini tekrar okumaya başladı, ama birkaç satırdan sonra her şeyi çift gördüğünü fark ederek bıraktı. </st></p>
			<p><st c="9299">Anna ne yapacağını tam bilemez bir şekilde ısıttığı lazanyayı Peter’ın önüne koydu. </st></p>
			<p><st c="9383">“Herkesin Bildirge’yi imzaladığını biliyorsun, değil mi?” dedi Peter. </st><st c="9453">Önce çatalını aldı, sonra masaya geri bıraktı. </st><st c="9500">“Pip’in bize anlattığı her şeyin palavra olduğunu biliyor musun?” </st></p>
			<p><st c="9566">Peter kaşını kaldırdı. </st><st c="9589">Onun üstüne gitmek istememişti, ama kendine hâkim olamıyordu. </st><st c="9651">“Annen ve baban bile imzalamıştı.”</st></p>
			<p><st c="9685">Anna’nın beti benzi attı. </st><st c="9712">“Yaptıklarının farkında değillerdi, gençlerdi. </st><st c="9759">Yaptıklarına pişman oldular.”</st></p>
			<p><st c="9788">“Ama yine de imzaladılar.”</st></p>
			<p><st c="9815">“Neyin var Peter? </st><st c="9834">Neden böyle konuşuyorsun? </st><st c="9860">Bir şey…”</st></p>
			<p><st c="9869">“Bir Pincent gibi mi konuşuyorum? </st><st c="9904">Evet öyleyim. </st><st c="9918">Ben Richard Pincent’ın torunuyum. </st><st c="9952">Albert Fern’in torununun çocuğuyum. </st><st c="9988">Uzun Ömürlülük’ü benim ailem buldu. </st><st c="10024">Bu belki benim kanımda var.”</st></p>
			<p><st c="10052">Anna’nın gözleri fal taşı gibi açıldı. </st><st c="10092">“Kanında bu yok. </st><st c="10109">Sen Pincentlardan nefret ediyorsun. </st><st c="10145">Biz Vazgeçiş hakkı kullanacağız Peter. </st><st c="10184">Bunu sen de biliyorsun.”</st></p>
			<p><st c="10208">Peter acımasız davranıyordu. </st><st c="10238">Bunun için kendinden nefret ediyordu. </st><st c="10276">Lazanyadan kocaman bir parça alıp ağzına attı. </st><st c="10323">“Peki, bu neye yarayacak? </st><st c="10349">Hiçbir şey yapamadan erkenden ölmeye mi? </st><st c="10390">Neden bunu yapalım? </st><st c="10410">Neden biz de herkes gibi yaşamayalım?”</st></p>
			<p><st c="10448">“Çünkü yeni insanlara yer açmamız gerekiyor.” Anna iç geçirdi. </st><st c="10512">“Yeni Nesli biz yaratacağız. </st><st c="10541">Bunu biliyorsun, neyin var senin?”</st></p>
			<p><st c="10575">Peter, “Yeni insanlar neden bu kadar önemli?” diye sözünü kesti. </st><st c="10641">“Ve eğer yapamazsak… yani yeni bir nesil olmazsa? </st><st c="10691">O zaman ne olacak?”</st></p>
			<p><st c="10710">Anna, “Ne demek istediğini anlamıyorum,” dedi. </st><st c="10758">Yüzüne Peter’ın Büyük Depo’daki hâlinden hatırladığı yarı korkmuş, yarı inatçı bir ifade yerleşmişti. </st></p>
			<p><st c="10860">Peter, “Elbette anlamıyorsun. </st><st c="10890">Nasıl anlayabilirsin?” diye yanıtladı. </st><st c="10929">Öfkesi umutsuzluğa dönüşmeye başlamıştı. </st><st c="10970">Öfkesini tamamen masum birinden çıkardığı için kendinden nefret ediyordu. </st><st c="11044">“Hiçbir şey bilmiyorsun. </st><st c="11069">Fazla safsın, senin sorunun bu. </st><st c="11101">Sana anlatılan her şeye inanıyorsun, annenlerin anlattıklarına, Bayan Pincent’ın anlattıklarına, benim anlattıklarıma... </st><st c="11222">Bunların hepsi saçma Anna. </st><st c="11249">Bunu anlayamamana inanamıyorum.”</st></p>
			<p><st c="11281">Anna yutkundu, gözleri dolmuştu. </st><st c="11315">“Saçma değil,” dedi titrek bir sesle. </st><st c="11353">“Ve ben saf değilim. </st><st c="11374">İçkili olduğun için ne dediğini bilmiyorsun. </st><st c="11419">Keşke çeneni kapasan.” </st></p>
			<p><st c="11442">“Belki de öyle yapmam gerekiyor.” Peter ayağa kalktı ve gözlerini kaçırmaya gayret ederek devam etti. </st><st c="11544">“Eminim Pip de bunu istiyor. </st><st c="11573">Çeneni kapa, ne diyorsam onu yap ve zor sorular sorma.”</st></p>
			<p><st c="11628">“Pip mi? </st><st c="11638">Ama o bizim tarafımızda. </st><st c="11663">Bize yardım ediyor…”</st></p>
			<p><st c="11683">Peter alaycı bir tonla, “Tabii,” dedi. </st><st c="11723">“Sence Bildirge’yi imzalarsak bize yardım edecek mi? </st><st c="11776">O zaman da bizim tarafımızı tutacak mı?”</st></p>
			<p><st c="11816">“Hayır!” Şimdi Anna ayağa kalktı, gözleri Peter’ın çok uzun zamandır görmediği şekilde alev saçıyordu. </st><st c="11920">“Hayır, tutmayacak! </st><st c="11940">Çünkü böyle bir şey olmayacak. </st><st c="11971">Böyle konuşma Peter, beni korkutuyorsun. </st><st c="12012">İmzalamayacağız. </st><st c="12029">Asla imzalamayacağız! </st><st c="12051">Çocuklarımız olacak Peter ve onlar Artık olmayacak. </st><st c="12103">Asla olmayacaklar.”</st></p>
			<p><st c="12122">Peter gözlerini dikerek ona baktı; kafasına hücum eden düşünceleri, duyguları söze dökmeye çalışıyordu. </st><st c="12227">Çocukları olmayacaktı. </st><st c="12250">Sadece Ben ve ikisi vardı. </st><st c="12277">Artık imzalamamak için, ölmek için hiçbir neden yoktu. </st><st c="12332">Ama bunu ona söyleyemiyordu. </st><st c="12361">Henüz... </st></p>
			<p><st c="12370">“Eğer beni sevseydin imzalardın!” diye bağırdı. </st><st c="12418">Sandalyeyi tekmeleyerek mutfaktan hızla çıktı. </st></p>
			<p><st c="12465">“Peter…” Anna arkasından seslendi, ama paldır küldür oturma odasına geçen Peter onu duymadı bile; koltuğa devrildi ve derin, rüyasız bir uykuya daldı.</st></p>
			<p><st c="12615">***</st></p>
			<p><st c="12619">“Peter?”</st></p>
			<p><st c="12628">Peter dağılmış bir hâlde uyandı. </st><st c="12662">Gözlerini kısarak önünde duran yüze baktı, gördüğü gözler tanıdıktı.</st></p>
			<p><st c="12730">“Pip?”</st></p>
			<p><st c="12737">“Anna beni aradı. </st><st c="12756">İçkili olduğunu söyledi. </st><st c="12781">Senin için çok kaygılanmıştı.”</st></p>
			<p><st c="12811">“Seni mi aradı?” Peter kendini toparladı ve hayretle ona baktı. </st><st c="12876">“Sen de buraya geldin? </st><st c="12899">Takma isimlere, güvenliğe ne oldu peki?”</st></p>
			<p><st c="12939">Pip, “Bir şey acilse acildir. </st><st c="12970">Hem merak etme, dikkatliydim.” dedi. </st><st c="13007">Müzik çalıyordu, Peter etrafa bakınca radyonun açık olduğunu gördü. </st><st c="13075">Tabii ki açık, diye düşündü kendi kendine. </st><st c="13118">Pip hiçbir şeyi atlamazdı. </st><st c="13145">“Anna kafanın karışık olduğunu söyledi,” diye devam etti. </st><st c="13203">“Sana yardım etmek istiyorum.”</st></p>
			<p><st c="13233">“Yanılmış,” dedi Peter öfkeyle. </st><st c="13266">Başını hareket ettirince kanında hâlâ alkolün dolaştığını fark etti. </st><st c="13335">“Kafam karışık değil. </st><st c="13357">Ona Bildirge’yi imzalayacağımızı söyledim. </st><st c="13400">Bu arada, sen böyle gün ışığında ne yapıyorsun? </st><st c="13448">Sadece karartılmış odalarda takıldığını, böylece kendini önemli hissettiğini sanıyordum.”</st></p>
			<p><st c="13537">“Bildirge’yi imzalamak mı istiyorsun?” Pip’in sesindeki kararlılık ve sakinlik Peter’ı çileden çıkarıyordu. </st></p>
			<p><st c="13646">“İmzalamamam için bir neden söylemek ister misin?” dedi acı bir şekilde ve aniden kalkarak, dengesini sağlamak için koltuğun kenarına tutundu. </st><st c="13789">“Yani Artık Kısırlaştırma Programı’nın hiç gerçekleşmediğini mi söylüyorsun? </st><st c="13866">Bize yutturduğun tüm o “devrim sizsiniz” ve “dünyanın gelecek nesillerini yetiştirmek” saçmalıklarından sonra Anna’ya aslında hiç çocuğu olmayacağını söylemek ister misin? </st><st c="14038">İçini söküp aldıklarını, uyuttuklarını, kapattıklarını ya da yaptıkları her neyse, o yüzden bunun mümkün olmadığını anlatır mısın? </st><st c="14169">Çünkü ben anlatamıyorum.”</st></p>
			<p><st c="14194">Pip tuhaf bir şekilde ona bakıyordu. </st><st c="14232">“Program mı? </st><st c="14245">Demek doğruymuş, öyle mi? </st><st c="14271">Sen nereden biliyorsun? </st><st c="14295">Nasıl öğrendin?”</st></p>
			<p><st c="14311">Peter birkaç saniye sustu. </st><st c="14339">Öfkesine rağmen içinde Pip’in bilmediğine, her şeyin bir açıklaması olabileceğine dair bir umut filizlendi. </st><st c="14447">Sonunda, “Raporu gördüm,” dedi kısık ve umutsuz bir sesle. </st><st c="14506">“Listede isimlerimizi gördüm.” Nefretle Pip’e baktı. </st><st c="14559">Başını sallayarak, “Biliyordun,” dedi. </st><st c="14598">“Her şeyi bildiğini söylersin, bunu da bildiğini düşündüm. </st><st c="14657">Ama sonra, biliyor olamaz dedim kendi kendime, çünkü en ufak bir şüphen varsa bize anlatırdın. </st><st c="14752">Bilseydin Bildirge’den Vazgeçmemize, çocuk sahibi olamayacağımızı bile bile tüm hayatımızı bunun üstüne kurmamıza izin vermezdin. </st><st c="14882">Böyle bir adilik yapacağına ihtimal vermiyordum. </st><st c="14931">Ama sanırım yanılmışım. </st><st c="14955">Belki gereğinden uzun yaşayan sensin Pip. </st><st c="14997">Hiç bunu düşündün mü?”</st></p>
			<p><st c="15019">Sadece pencereden gelen ay ışığıyla aydınlanan oturma odasının karanlığında bile Pip’in gözlerinin hafifçe büyüdüğü fark ediliyordu. </st><st c="15153">Suçluluktan olmalı diye düşündü Peter. </st><st c="15192">Ya da yakalanmış olmanın verdiği şaşkınlık. </st></p>
			<p><st c="15236">“Peter, beni dinle. </st><st c="15256">Böyle bir programın olduğuna dair söylentiler vardı, ama yasaklandığını öğrenmiştik. </st><st c="15341">Fakat bu trajik duruma rağmen, yine de Vazgeçiş için bir neden var. </st><st c="15409">Sonsuz yaşam asla insanlığın kaderi değil Peter. </st><st c="15458">Ölümün yanlış olduğu ve doğanın döngüsünün göz ardı edilebileceği tabusuna karşı savaşmamız gerekiyor.”</st></p>
			<p><st c="15561">Peter gözleri ateş saçarak, “Yani senin gibi mi?” diye sordu. </st><st c="15624">“Yo, hayır, sen zaten Bildirge’yi imzalamıştın. </st><st c="15672">Sonsuza kadar yaşamak senin feda edebileceğin bir şey değil, öyle değil mi? </st><st c="15748">Sadece ben feda edebilirim. </st><st c="15776">Sadece Peter Pincent.”</st></p>
			<p><st c="15798">Pip endişeyle somurttu. </st><st c="15823">“Peter, kendi hayatımı uzatmaya, bu perişanlığın artışını izlemeye hiç niyetli değilim, biliyorsun. </st><st c="15923">Ama Yeraltı’ndaki görevim nedeniyle, bu hareketin gelişebilmesini garanti etmek için imzaladım. </st><st c="16019">Bunun yok olmasına izin veremem. </st><st c="16052">Ben sadece bu amaç için yaşıyorum.”</st></p>
			<p><st c="16087">Peter, “Bir sonraki nesil görüşlerimi reddettiği takdirde, Yeraltı’nı onlara devretme riskini göze alamam demek istiyorsun,” diyerek tartışmayı sürdürdü. </st><st c="16242">“Sen de Hükümet kadar kötüsün. </st><st c="16273">Sadece kendi çıkarının peşindesin. </st><st c="16308">Neyse, umurumda bile değilsin, yeter artık. </st><st c="16352">Zaten hiçbir şey yapmıyorsun. </st><st c="16382">Gördüğüm kadarıyla, Pincent İlaç senden pek de korkmuyor.”</st></p>
			<p><st c="16440">Pip kaşlarını çattı. </st><st c="16462">“Böyle hissetmene üzüldüm. </st><st c="16489">Hiçbir zaman önemli biri olmaya çalışmadım, sadece insanlığı bu korkunç sonsuz yaşam sevdasından korumaya çalıştım, sadece gençler için mücadele ettim. </st><st c="16641">Peter ben de yarın sana haber gönderecektim. </st><st c="16686">Pincent İlaç’la ilgili araştırmanı istediğim bir şey var. </st><st c="16744">Altıncı kattaki Ünite X. </st><st c="16769">Orada olup bitenlere dair ciddi kaygılarımız var.”</st></p>
			<p><st c="16819">“Ünite X mi?” Peter ellerini ceplerine soktu. </st><st c="16866">“Haftalardır hiçbir şey söylemiyorsun, sonra tam senin gerçek yüzünü anladığım bir anda, karşıma çıkıp Ünite X’ten mi söz ediyorsun? </st><st c="16999">Ben aptal değilim Pip. </st><st c="17022">Yeter artık. </st><st c="17035">Bence oraya sen gitmelisin.”</st></p>
			<p><st c="17063">Dışarı çıkmak üzere kapıyı açtı; Pip ayağa kalktı.   </st></p>
			<p><st c="17115">“Peter böyle çekip gitme. </st><st c="17141">Hem kendin hem de Anna için hatalı davranıyorsun.”</st></p>
			<p><st c="17191">Peter gözleri alev saçarak arkaya baktı. </st><st c="17233">Boğuk ve kısık bir sesle, “Bana sakın Anna’dan bahsetme,” dedi. </st><st c="17297">“Bu olanlardan sonra sakın söz etme. </st><st c="17334">Ve bir daha sakın onunla temas kurayım deme. </st><st c="17379">İmzalayacağız ve mutlu olacağız. </st><st c="17412">En ufak hamlende, Hükümet’e seninle ilgili her şeyi anlatırım. </st><st c="17475">Bizi rahat bırak Pip, anlıyor musun? </st><st c="17512">Sadece bizi rahat bırak.”</st></p>
			<p><st c="17537">“Anlıyorum.” dedi Pip yumuşak bir sesle; kızgın olmaktan çok üzgündü. </st><st c="17608">“Ben buradayım Peter, sizin için her zaman buradayım.”</st></p>
			<p><st c="17662">Peter iteleyerek onun yanından geçti ve yatak odasının merdivenlerine doğru ilerlerken, “Her neyse, yolu kendin bulursun,” dedi. </st></p>
			<p><st c="17792">Sonra aklına bir şey geldi ve geri döndü. </st><st c="17834">“Bu arada mesajını aldım. </st><st c="17860">Dosya 23b idi değil mi?” Pantolonun beline sıkıştırdığı dosyayı aşağı attı.</st></p>
			<p><st c="17935">“Mesaj mı?” Pip salondan koridora doğru Peter’ı takip etti. </st></p>
			<p><st c="17996">“Bu, Yeraltı için yaptığım son iş olsun. </st><st c="18037">Ödeşmiş olduk.”</st></p>
			<p><st c="18052">“Peter, bekle. </st><st c="18068">Ne dediğini anlamıyorum. </st><st c="18093">Senden dosya istemedim…” Pip seslendi, ama Peter merdivenin sonuna gelmiş ve köşeyi dönmüştü. </st><st c="18187">Yavaşça yatak odasına doğru süzülürken öfkesi ümitsizliğe dönüştü. </st><st c="18254">Az önce tutmakta zorlandığı gözyaşları, tüm çabasına rağmen, bir anda akmaya başladı. </st></p>
			<p><st c="18340">Yatağa uzandı, Anna’yı kendine doğru çekerek, “Üzgünüm,” diye yalvardı. </st><st c="18412">“Seni hak etmiyorum. </st><st c="18433">Üzgünüm.” </st></p>
			<p><st c="18443">Anna döndü ve Peter’a sarılarak, “Tabii ki hak ediyorsun.” diye fısıldadı. </st><st c="18518">“Yakında her şey yoluna girecek.” Peter ona daha önce hiç olmadığı kadar sımsıkı sarıldı. </st><st c="18608">Çünkü böyle olmayacağını biliyordu, çünkü artık hiçbir şeyin yoluna girmeyeceğini biliyordu.</st></p>
		</div>
	<div id="charCountTotal" value="18700"></div></body>
</html>
