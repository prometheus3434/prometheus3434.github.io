<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style.css" rel="stylesheet" type="text/css" />

  <title></title>
</head>

<body>
  <p><br /></p>

  <h1 style="text-align: center;">ÖNSÖZ</h1>

  <p>31 MART 1959</p>

  <p>Norbulingka yaz sarayını çevreleyen çiçeklerin tomurcukları açmak üzereydi. Kompleksin parkı andıran ortamı çok güzeldi. Çevresini kuşatan yüksek taş duvarların içinde ağaçlar ve verimli bahçeler bulunuyor, ortada da yalnızca Dalai Lama, danışmanları ve seçilmiş birkaç keşişin geçtiği daha küçük sarı bir duvar vardı. Burada durgun havuzlar, Dalai Lama'nın evi ve dua etmek için mabet vardı.</p>

  <p>Kargaşanın hüküm sürdüğü bir ülkenin merkezinde düzen ve servet deniziydi burası.</p>

  <p>Çok uzakta olmayan bir yamaçta görkemli Potala Kış Sarayı bulunuyordu. Dev yapı tepe yamacından aşağıya düşecekmiş gibi görünüyordu. Potala'nın yüzlerce keşişi barındıran binden fazla odası vardı. Geçmişi yüzlerce yıl geriye dayanıyordu. Bina heybetli bir düzenliliğe sahipti. Taş merdivenler yedi katlı sarayın orta seviyelerinden çıkıp düzgün bir zikzak çizerek aşağıya iniyor, sonra aşırı büyük binanın tabanını oluşturan devasa taş duvarda son buluyordu. Titizlikle yerleştirilmiş taşlar neredeyse yirmi beş metre yüksekliğindeydi.</p>

  <p>Tabanında on binlerce Tibetlinin toplandığı düz bir alan bulunuyordu. Norbulingka'daki bir başka geniş grubun yanı sıra halkda ruhani liderlerini korumaya gelmişlerdi. Ülkelerini işgal eden nefret ettikleri Çinlilerin tersine köylüler tüfek değil, bıçak ve ok taşıyorlardı. Onların ağır silahlar yerine yalnızca etleri, kemikleri ve ruhları vardı. Silah bakımından güçsüzdüler, ama liderlerini korumak için kendi hayatlarını seve seve ortaya koyabilirlerdi. Bu fedakârlık için Dalai Lama'nın tek bir sözü yeterdi.</p>

  <p>Sarı duvarın içindeki, Dalai Lama türbesinde kişisel koruyucusu Mahakala'ya dua ediyordu. Çinliler onu korumak için kendi karargâhlarına götürmeyi önermişlerdi, ama Dalai Lama onların gerçek amaçlarının bu olmadığını biliyordu. Aslında Çinlilere karşı korunması gerekiyordu. Dalai Lama'nın Chamdo Valisi Ngabo Ngawang Jigme'den yeni aldığı mektup daha doğru bir tabloyu ortaya koyuyordu. Bölgenin komutasını elinde tutan Çinli askeri subay General Tan'la yaptığı görüşmeden sonra Jigme, Çinlilerin kalabalığı dağıtmak için onları bombalamayı planladığından emin olmuştu.</p>

  <p>Bu durumda can kaybı korkunç olurdu.</p>

  <p>Dalai Lama diz çöktüğü yerden kalkarak masadaki zili çaldı. Neredeyse anında bir kapı açıldı ve Kusun Depon, yani Dalai Lama'nın özel korumalarının başı belirdi. Açık kapıdan birkaç Sing Gha savaşçısını görebiliyordu. Manastır polisleri korku verici bir görüntü sergiliyorlardı. Her birinin boyu bir seksenden uzundu, korkunç bıyıkları vardı, daha heybetli ve yenilmez görünmelerini sağlayan siyah vatkalı takım elbiseler giymişlerdi.</p>

  <p>Öfkeli Tibet mastı koruma köpekleri Dogkhyiler hazır olda bekliyorlardı.</p>

  <p>"Lütfen kâhini çağırın," dedi Dalai Lama alçak sesle.</p>

  <p>III. Langston Overholt Lhasa'daki evinden bozulan şartları izliyordu. Telsiz operatörü kadranı ayarlarken onun yanında dikiliyordu.</p>

  <p>"Durum kritik, tamam."</p>

  <p>Telsiz operatörü paraziti azaltmak için kadranı çevirdi.</p>

  <p>"Kırmızı horozun tavuk kümesine gireceğini düşünüyorum, tamam."</p>

  <p>Operatör gözlerini göstergelerden ayırmıyordu. "Acil olumlu desteğe ihtiyaç var, tamam." Operatör kadranı ayarlarken yine bir gecikme oldu. "Kartalları ve develeri tavsiye ediyorum, tamam." Telsiz titrek sesler çıkarıp yeşil göstergeler bir dizi dalgalı hareketlere dönerken adam sessizce dikilmeye devam ediyordu. Sözler artık havadaydı &nbsp;-gerisi kontrollerinin dışındaydı. &nbsp;Overholt uçakları istiyordu- hem de hemen.</p>

  <p>Kâhin Dorje Drakden derin bir trans halindeydi. Batan güneş tapınak duvarının tepesindeki küçük pencereden giriyor, tütsülükte son bulan bir ışık yolu oluşturuyordu. Işık huzmesinde dumanlar dans ediyor ve garip, neredeyse tarçını andıran bir koku havayı dolduruyordu. Dalai Lama, dizlerinin üstünde iki büklüm alnını ahşap döşemeye dayamış olan Drakden'den birkaç adım ötedeki duvara dayalı minderin üstünde bağdaş kurmuş oturuyordu. Birden kâhin derin bir sesle konuştu.</p>

  <p>"Bu gece ayrılın! Gidin."</p>

  <p>Sonra gözleri hâlâ kapalı ve trans halindeyken ayağa kalktı, masaya doğru gidip tam bir adım ötede durdu. Sonra aşağıya doğru eğilip tüyden kalemi aldı, mürekkebe batırdı ve yere çökmeden önce bir kâğıda ayrıntılı bir harita çizdi.</p>

  <p>Dalai Lama kâhinin yanına koşup başını kaldırdı ve yanağına dokundu. Adam yavaşça uyandı. Yastıklardan birini onun başının altına koyduktan sonra ayağa kalkıp toprak sürahiden bir bardak su doldurdu. Bardağı kâhine götürüp dudaklarına dayadı.</p>

  <p>"Yudumla, Dorje," dedi usulca.</p>

  <p>Yaşlı adam yavaşça toparlanıp oturma pozisyonunu aldı. Dalai Lama, kâhinin iyileşmek üzere olduğunu anlar anlamaz masaya gidip mürekkeple yapılmış çizime baktı.</p>

  <p>Lhasa'dan Hindistan sınırına kaçış yolunu gösteren ayrıntılı bir haritaydı bu.</p>

  <p>Overholt kariyerinin içine doğmuştu. Devrim Savaşı'ndan beri Birleşik Devletler'in katıldığı her savaşta en az bir Overholt hizmet etmişti. Büyükbabası İç Savaş'ta, babası Dünya Savaşı sırasında ajanlık yapmıştı. Langston, 1947'de kurulduğunda CIA'e geçmeden önce II. Dünya Savaşı'nda hizmet eden üçüncü Stratejik Hizmetler Ofisi çalışanıydı. On beş yıllık ajanlık geçmişi olan Overholt şimdi otuz üç yaşındaydı.</p>

  <p>Bu süre zarfında Overholt hiç böyle kötü bir durum görmemişti. Tehlikede olan bir kral ya da kraliçe, bir piskopos veya diktatör değil, bir dinin lideriydi. Tanrı kral, bir ilah, soyu MÖ 1351'e kadar uzanan bir liderdi. Eğer hızla bir şeyler olmazsa komünist bela onu yakında mahkûm edecekti. O zaman insanlarla oynanan satranç maçı sona ererdi.</p>

  <p>Mandalay, Burma'da Overholt'un mesajı alınıp Saygon'a iletildi, oradan Manila'ya transfer edildi, ardından güvenli sualtı telgrafıyla Long Beach, Kaliforniya'ya, son olarak da Washington D.C.'ye ulaştırıldı.</p>

  <p>Tibet'deki durum bozulmaya devam ederken CIA Burma'da bir meclis oluşturmaya başlamıştı. Grup Çinlileri yenecek kadar büyük değildi, ama daha ağır kara kuvvetleri gelene kadar onları yavaşlatmaya yeterdi.</p>

  <p>Himalaya Hava Hizmetleri adlı paravan şirket altında gizlenen donanma on dört C-47'den oluşuyordu: on tanesi malzeme bırakabilir türdeydi ve dördü de birinci kuşak silah gemilerine dönüştürülmüştü. Bu güç, altı F-86 savaşçısı ve montaj hattından yeni çıkmış ağır bombardıman uçağı B-52'yle desteklenmişti.</p>

  <p>Alan Dulles Oval Ofis'te oturmuş piposunu tüttürürken durumu Başkan Eisenhower'a aktarıyordu. CIA müdürü sözlerini tamamladıktan sonra arkasına yaslanıp Başkan'ın bir süre düşünmesine izin verdi. Birkaç dakika sessizlik içinde geçti.</p>

  <p>"Bay Başkan," dedi sonunda. "CIA inisiyatif kullanarak Burma'da ilk vuruş gücünü oluşturdu. Eğer izin verirseniz bir saat içinde havalanacaklar."</p>

  <p>1952'de başkan seçildiğinden beri Eisenhower, McCarthy duruşmalarıyla, Vietnam'daki ilk danışmanlarıyla ve bir kalp kriziyle karşılaşmıştı. Entegrasyonu güçlendirmek için Little Rock, Arkansas'a on bin asker göndermek zorunda kalmıştı; Sovyetler'in uzayda önderliği ele almalarına tanık olmuş ve başkan yardımcısını Latin Amerika'daki düşman kalabalığa taşlatmıştı. Şimdi de Küba'da, Birleşik Devletler topraklarından yalnızca doksan mil ötede bir komünist lider ortaya çıkmıştı. Artık yorulmuştu.</p>

  <p>"Hayır, Alan," dedi sessizce, bir an durakladıktan sonra. "Bir general olarak savaşlarını nasıl seçeceğini bilmen gerektiğini öğrendim. Şu anda Tibet'teki bu durumdan uzak kalmalıyız."</p>

  <p>Dulles ayağa kalkıp Eisenhovver'ın elini sıktı. "Adamlarımı bilgilendireceğim."</p>

  <p>Overholt'un Lhasa'daki komuta merkezinde, telsizin yanındaki kül tablası ağzına kadar filtresiz sigara izmaritiyle doluydu. Saatler geçerken yalnızca telsiz mesajının alındığı doğrulandı. Her yarım saatte bir Tibetli haberciler istihbarat veriyordu. Görsel keşif öncüleri Lhasa'daki sarayın dışındaki kalabalığın her dakika arttığını bildiriyor, ama haberciler kesin bir sayı veremiyorlardı. Tibetliler sopalar, taşlar ve bıçaklarla dağlardan akın akın gelmeye devam ediyorlardı. Toplanan kalabalık iyi silahlanmış Çin Ordusu için top yemi olacaktı.</p>

  <p>Şimdiye kadar Çinliler herhangi bir harekette bulunmamışlardı, fakat raporlar meşhur şehre giden yollarda biriken askerlerden söz ediyordu. Overholt bu senaryonun beş yıl önce, Carlos Armas yönetimi altındaki komünist karşıtı asilerin birdenbire harekete geçtiği Guatemala'da gerçekleştiğini görmüştü. Ardından da karmaşa gelmişti. Başkan Jacobo Arbenz'in komutasındaki güçler düzeni sağlamak için kalabalığa ateş açmış ve şafak sökmeden önce hastaneler, morglar kapasitelerini doldurmuştu. Gösteriyi Overholt organize etmişti ve bu bilgi zihnini bir örtü gibi kaplıyordu.</p>

  <p>Derken telsiz hışırdadı.</p>

  <p>"Tepedeki Şapka olumsuz, tamam."</p>

  <p>Overholt'un kalbi durur gibi oldu. İstediği uçaklar gelmiyordu.</p>

  <p>"Baba Ayı çıkarma işlemi sırasında eğer gerekirse yolu temizlemenin sorun olmayacağını söylüyor. Kalkış ve sonraki seyahati bildirin, tamam."</p>

  <p>Eisenhower Lhasa'ya saldırılmamasını söyledi, diye düşündü Overholt, ama Dulles, eğer iş o noktaya gelirse Tibet'ten kendi başına kaçışını gizlemesini kabul etmişti. Eğer işleri doğru yaparsa patronunun kıçını tehlikeye atması gerekmezdi.</p>

  <p>"Efendim?" dedi telsiz operatörü.</p>

  <p>Overholt düşüncelerinden sıyrıldı.</p>

  <p>"Bir yanıt bekliyorlar," dedi operatör sessizce.</p>

  <p>Overholt mikrofona uzandı. "Alındı ve kabul edildi," dedi. "Jesti için de Baba Ayı'ya teşekkürler. Yoldan ararız. Ofisi kapatıyoruz, tamam."</p>

  <p>Telsiz operatörü, Overholt'a baktı. "Galiba her şey buraya kadar."</p>

  <p>"Her şeyi parçala," dedi Overholt sessizce. "Yakında gidiyoruz."</p>

  <p>Sarı duvarın içinde, Dalai Lama'nın sürgüne kaçış hazırlıkları şaşırtıcı bir hızla devam ediyordu. Overholt muhafızları geçip görülmeyi bekledi. Beş dakika sonra siyah çerçeveli yakın gözlüklerini ve sarı kaftanını giymiş olan Dalai Lama idare odasındaki ofisine girdi. Tibet'in ruhani lideri yorgun, ama teslim olmuş görünüyordu.</p>

  <p>"Yüzünden anladığım kadarıyla, yardım gelmiyor," dedi sessizce.</p>

  <p>"Üzgünüm, Kutsal Efendimiz," diye yanıt verdi Overholt. "Elimden geleni yaptım."</p>

  <p>"Evet, Langston, yaptığına eminim. Ama durum böyle," diye belirtti Dalai Lama. "Bu yüzden sürgüne gitmeye karar verdim. Halkımın katledilmesi riskine giremem."</p>

  <p>Overholt, Dalai Lama'yı kaçmaya ikna etmek için bütün ikna gücünü kullanması gerekeceğini düşünerek gelmişti oraya, ama bu karar zaten verilmişti. Bu kadarını beklemeliydi; Dalai Lama'yı tanıdığı onca yıl içinde liderin halkına olan bağlılığından kuşkulanmasını gerektirecek hiçbir şey görmemişti.</p>

  <p>"Adamlarım ve ben size eşlik etmek istiyoruz," diye öneride bulundu Overholt. "Ayrıntılı haritalarımız, telsizlerimiz ve malzemelerimiz var."</p>

  <p>"Sizin de yanımızda gelmeniz bizi mutlu eder," dedi Dalai Lama. "Kısa süre içinde gidiyoruz."</p>

  <p>Dalai Lama çıkmak üzere döndü.</p>

  <p>"Keşke daha fazlasını yapabilseydim," dedi Overholt.</p>

  <p>"İşler böyle," dedi Dalai Lama kapıda durarak. "Ama şimdilik sen adamlarını toplayıp nehirde bizimle buluş."</p>

  <p>Norbulingka'nın çok yukarısında gökyüzü trilyonlarca yıldızla benek benekti. Birkaç gün içinde dolunay olacak ay yeri sarı, yaygın bir parıltıyla aydınlatıyordu. Ortalık sessiz, sakindi. Normalde öten gece kuşları sessizdi. Etrafı çevrili arazinin içindeki evcilleştirilmiş hayvanlar -misk geyiği, dağ keçileri, develer, yaşlı bir kaplan, serbestçe koşan tavuskuşları- neredeyse hiç kıpırdamıyordu. Himalayalar'm tepesinden esen hafif bir rüzgâr çam ormanlarının ve değişimin kokusunu getiriyordu.</p>

  <p>Lhasa'nın dışındaki tepelerden bir kar leoparının insanın kanını donduran çığlığı duyuldu.</p>

  <p>Dalai Lama araziyi taradı, sonra gözlerini kapatıp zihninde geri dönüşü hayal etti. Üzerinde kaftan yerine pantolon, pelerin yerine siyah yünlü palto vardı. Askıya takılmış bir tüfek sol omzundan sarkıyordu ve antik tören tangkası, yani nakışlı ipek goblen sağ tarafında asılıydı.</p>

  <p>"Hazırım," dedi Chikyah Kenpo ya da genelkurmay başkanına. "İkonu paketlediniz mi?"</p>

  <p>"Güvenli bir şekilde sandığa yerleştirildi ve korunuyor. Sizin gibi adamlar da ne pahasına olursa olsun koruyacaklardır onu."</p>

  <p>"Öyle yapmaları gerekiyor," dedi Dalai Lama yumuşak bir şekilde.</p>

  <p>İki adam sarı duvardaki kapıya gidip içinden geçtiler.</p>

  <p>Chikyah Kenpo'nun elinde büyük, mücevherli, kıvrık bir kılıç vardı. Belindeki deri kınına sokup efendisine döndü. "Yakında kalın."</p>

  <p>Sonra arkalarında Kusun Depon grubuyla dış kapıyı geçip kalabalığın arasına girdiler. Grup aşınmış toprak yolda hızla ilerledi. Bir çift Kusun Depon arkada durup peşlerinden gelen olup olmadığına baktı. Kimse olmadığını görünce öndeki muhafız çiftine doğru ilerlediler. Bu kez onlar geride kaldı ve sahil açık hale gelene kadar bu böyle devam etti. Öndeki savaşçı çiftleriyse ilerideki tehlikeleri değerlendiriyorlardı. Yolun açık olduğunu görünce ilerlemeye devam ediyorlardı. İriyarı bir keşişin çektiği el arabasında bulunan ikon grubu takip ediyordu. Arabanın sopalarını sıkıca kavramış olan keşiş randevusuna geç kalmış bir iki tekerlekli araba sürücüsü gibi koşturuyordu.</p>

  <p>Herkes hızla ilerliyordu ve ayaklarının çıkardığı sesler bastırılmış alkış sesine benziyordu.</p>

  <p>Suyun sesi ıslak yosun kokusuyla birlikte geldi. Burası Kyichu Nehri'nin bir koluydu. Grup bir dizi atlama taşından geçerek hızla ilerlemeye devam etti.</p>

  <p>Kyichu Nehri'nin uzak kıyısındaki Overholt saatinin radyum kadranına bakıp ağırlığını bir ayağından diğerine geçirdi. Saatler önce gönderilmiş olan birkaç düzine Kusun Depon kaçışı hızlandıracak olan atlarla ve katırlarla ilgileniyordu. Sarışın Amerikalıya ne korku ne de kötü niyetle bakıyorlardı, yalnızca teslimiyet vardı ifadelerinde.</p>

  <p>Birkaç büyük feribot onları nehrin karşısına taşımıştı ve tekneler yine uzak kıyıya bağlanmış Dalai Lama'nm varışını bekliyordu. Overholt uzak kıyıda bir ışığın hızla yanıp söndüğünü gördü, geçişin güvenli olduğunu gösteriyordu bu. Ay ışığında teknelerin hızla yüklendiğini gördü, dakikalar sonra da suya çarpan küreklerin sesini duydu.</p>

  <p>Öndeki tekne çakıl taşlı sahile çıkınca Dalai Lama tekneden aşağıya indi.</p>

  <p>"Langston," dedi. "Başkentten görülmeden ayrılmayı basardın mı?"</p>

  <p>"Evet, Kutsal Efendimiz."</p>

  <p>"Bütün adamların seninle birlikte mi?"</p>

  <p>Overholt emrindeki yedi adamı işaret etti. Ekipmanlarının bulunduğu birkaç kutuyla bir kenarda duruyordu adamlar. Karşı kıyıya ulaşan Chikyah Kenpo muhafızları tekneden indi ve öncü askerler atlara bindiler. Adamların ellerinde ipekli flamalarla sarılı uzun mızraklar vardı. Daha önce atları tören örtüleri ve süslemelerle kaplıydı. Derken, bir kaz sesini andıran boğuk bir trompet sesi havayı doldurdu. Gitme vakti gelmişti.</p>

  <p>Overholt ve adamları atlara binerek Dalai Lama'nın arkasında bir sıra oluşturdular. Ertesi sabah güneş doğana kadar Lha-sa'dan millerce uzaktaydılar.</p>

  <p>İki gün boyunca, beş bin metrelik Che-La Geçidi'nden ve Tsangpo Nehri'nden geçtikten sonra grup geceyi geçirmek üzere Ra-Me Manastırı'nda durdu. At sırtında hızla gelen haberciler gruba yetişti ve Çinlilerin Norbulingka'yı bombaladığı, çaresiz kalabalığı makineli tüfeklerle taradığı haberini getirdi. Binlerce insan öldürülmüştü. Bu haberler Dalai Lama'nın canını çok sıktı.</p>

  <p>Overholt kaydettikleri ilerlemeyi telsizle bildirmişti ve yardım çağrısı yapması gerekmediği için büyük bir rahatlama hissediyordu. Bu rota Çinlilerle herhangi bir çatışmaya girmekten kaçınmak amacıyla uzmanlar tarafından dikkatle seçilmişti. O ve adamları çok yorgundu, ama cesur Nepalliler hiç duraklamadan ilerliyorlardı. Lhuntse Dzong kasabası da Jhora köyü gibi geride kalmıştı.</p>

  <p>Hindistan'la sınırı olan Karpo Geçidi bir günlük mesafedeydi.</p>

  <p>Derken kar yağmaya başladı. Uğultulu rüzgârla gelen tipi ve alçak bulutlar, Hindistan sınırına ulaşmadan önce geçecekleri son Tibet kasabası olan Mangmang üzerinde asılı duruyordu. Yolculuk yüzünden zaten tükenmiş olan ve binlerce vatandaşının öldüğü haberine çok üzülen Dalai Lama hastalandı. Ülkesindeki son gecesi bir işkenceydi.</p>

  <p>Yolculuğunu rahatlatmak için yak ve at kırması olan dzomo adlı bir hayvanın sırtına yerleştirildi. Dzomo Karpo Geçidi'nin yamacını tırmanırken Dalai Lama sevgili Tibet topraklarına son kez bakmak için durakladı.</p>

  <p>Overholt atıyla yaklaştı. Dalai Lama kendisine bakana kadar bekledi. "Benim ülkem asla unutmaz," dedi. "Ve bir gün sizi evinize geri getireceğiz."</p>

  <p>Dalai Lama başıyla onayladı, sonra dzomonun boynunu okşadı ve sürgüne doğru yöneldi. Sıranın arkasında paha biçilmez sanat eserini taşıyan arabayı çeken keşiş geçide tırmanırken bacaklarını iyice zorladıktan sonra yamaçtan aşağıya inmeye başladı. Tırmanırken ağırlığını çok fazla hissettiği yaklaşık üç yüz kilo ağırlığındaki araba şimdi özgürce koşmak istiyordu. Adam zorlukla topuklarını yere bastırdı.</p>
</body>
</html>
