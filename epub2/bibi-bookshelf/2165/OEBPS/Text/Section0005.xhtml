<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style.css" rel="stylesheet" type="text/css" />

  <title></title>
</head>

<body>
  <p><br /></p>

  <h1 style="text-align: center;">Kısım 2</h1>

  <p>Fransız Falcon 2000EX sabah altıyı biraz geçe Heathrow'dan havalanıp İsviçre saatiyle dokuz buçukta Cenevre'ye indi. Mach 80 model jet uçağı 4650 mil hızla seyrediyordu: maliyeti 24 milyon dolardı. Tek yolcusu ise Winston Spenser'dı.</p>

  <p>Cointrin'daki Cenevre Uluslararası Havaalanı'na vardıktan sonra Spenser'ı şoförlü bir Rolls-Royce karşılayıp bir otele götürdü. Orada kayıt bile olmasına gerek kalmadan odasına çıkarıldı. Spenser birkaç dakikasını temizlenip ferahlamaya ayırdı. Aynanın karşısına geçip görüntüsüne baktı. Spenser'in burnu uzun ve asil görünümlüydü. Gözleri açık mavi ve mesafeli, teni bronzlaşma ihtiyacındaydı. Ne yanakları ne de çenesi dikkat çekiciydi. Aslında imajının, karakteri yokmuş gibi her zaman hafif bulanık olduğu söylenebilirdi. Onunki başkalarım peşinden sürükleyebilecek türde bir yüz değildi. Yüksek fiyatlı bir dalkavuğun yüzüydü bu.</p>

  <p>İncelemesini bitirdikten sonra pahalı kolonyasını tuvalet malzemelerinin bulunduğu Burberry çantasına koydu, sonra bir iki lokma atıştırmak için odadan çıktı. Cenevre'ye gelme nedeni olan açık artırma yakında başlayacaktı.</p>

  <p>"Bay Spenser başka bir şey ister mi?" diye sordu garson. Spenser bir an için tabağındaki artıklara baktı. "Hayır, hepsi bu kadar," dedi.</p>

  <p>Garson başıyla onayladı, tabakları kaldırıp önlüğünün cebinden bir fırça çıkardı ve masadaki birkaç kırıntıyı süpürdü. Sonra sessizce çekildi. Ne bir fatura kesildi. Ne de bir ödeme yapıldı. Kahvaltının bedeli ve bahşiş, Spenser'ın hiç görmeyeceği oda faturasına eklenecekti.</p>

  <p>Yemek salonunun uzak köşesinde Michael Talbot, Spenser'ı gözlüyordu. San Francisco'lu bir resim satıcısı olan Talbot'un yolu daha önce de kesişmişti Spenser'la. Sıkıcı İngiliz geçen yıl içinde üç kez Talbot'un müşterilerinden daha fazla fiyat artırmıştı, çünkü Spenser'ın kendi müşterilerinin kaynakları sınırsız gibi görünüyordu.</p>

  <p>Talbot yalnızca bugünün farklı olmasını umuyordu.</p>

  <p>Spenser gri bir takım elbise giymiş, mavi puanlı bir papyon takmıştı. Tırnakları gibi siyah deri ayakkabıları da iyice cilalanmıştı. Biçimli kısa saçları yaşına uygun olarak yer yer beyazlamıştı, çünkü Talbot onun altmışa yakın olduğunu tahmin ediyordu.</p>

  <p>Bir seferinde Talbot iş için Londra'ya gittiğinde Spenser'ın mağazasını ziyaret etmeyi denemişti. Ama hiçbir telefon numarası yoktu, küçük taş binanın dışında bir isim bulunmuyordu ve zilin üstündeki kolayca fark edilmeyen kamera olmasa yüz yıl öncesinden kaldığı düşünülebilirdi. Talbot zili iki kere çalmış, fakat cevap veren olmamıştı.</p>

  <p>Spenser, Talbot'un kendisine baktığını hissetmiş, ama yalnızca gözünün ucuyla bakmıştı ona. Spenser, kendisinin satın almaya geldiği sanat eseriyle ilgilendiğini düşündüğü yedi adam içinde en yüksek fiyatı Amerikalının vereceğini düşünüyordu. Talbot'un alıcısı, Silikon Vadisi bilgisayar yazılımı milyarderiydi. Asya sanatına ve iddialarına büyük ilgi duyuyordu. Milyarderin kavgacılığı Spenser'a ancak yardım ederdi. Adamın egosu kendisini belirlenen fiyatın üstüne çıkarabilirdi, fakat rekabet sertleştikçe geleneksel olarak öfkelenir ve artırmadan çekilirdi. Yeni zenginlerin yapacaklarını önceden tahmin etmek o kadar kolaydı ki. Odasına dönmek üzere kalktı. Artırma 13.00'den önce başlamayacaktı.</p>

  <p>"Otuz yedi numaralı parça," dedi açık artırmayı idare eden kişi büyük bir saygıyla. "Altın Buda."</p>

  <p>Tekerlekli büyük maun sandık podyuma getirildi ve mezatçı uzanıp kapağın kulpunu tuttu.</p>

  <p>Fiyat veren grup çok küçüktü. Bu oldukça gizli bir açık artırmaydı ve davetiye yalnızca, geçmişi biraz şüpheli olan şaheserler için para ödeyebilecek olan seçilmiş birkaç kişiye gönderilmişti.</p>

  <p>Spenser daha hiçbir şey için fiyat vermemişti. On iki yıl önce bir müzeden çalındığına emin olduğu bronz bir Degas olan yirmi bir numaralı parça onun için cazipti, ama verilen fiyatlar Güney Amerikalı müşterisinin ona yetki verdiğinden daha fazlaydı. Spenser son fiyat milyarlara ulaşırken, müşterilerinin belirlediği bütçeden gitgide uzaklaşıyordu. Bugünkü açık artırma emeklilik planındaki ilk adımdı. Mezatçı sandığın kapağını açtığı anda Spenser yeleğinin cebindeki minyatür uydu telefonunun düğmesine bastı. Yakasına iliştirilmiş mikrofona konuştu.</p>

  <p>"Lütfen işverenine malın gösterime çıktığını söyle," dedi binlerce mil uzaktaki bir yardımcıya.</p>

  <p>"Umduğun gibi olup olmadığını soruyor," diye sordu yardımcı.</p>

  <p>Kalabalığa bir sessizlik çökerken Spenser dev altın heykele baktı.</p>

  <p>"Umduğumdan da öte," dedi sessizce.</p>

  <p>Yardımcı bilgiyi aktarırken birkaç saniye geçti. "Bedeli ne olursa olsun," yanıtıyla geri döndü.</p>

  <p>"Benim için bir şeref olacak," dedi Spenser tarihi düşünürken.</p>

  <p>Altın Buda'nın geçmişi 1288'e dayanıyordu. Daha sonra Vietnam olacak ülkenin hükümdarları Kubilay Han'ın güçlerine karşı kazandıkları zaferi kutlamak için bu heykelin yapılmasını emretmişlerdi. Laos'tan çıkarılan bir seksen boyundaki, iki yüz elli kiloluk som altın Enlightened One'ın beğenisine göre biçimlendirilmişti. Siam'dan gelen yeşim taşları gözleri oluşturmuş, Burma yakutlarından oluşan kolye boynunu süslemişti. Buda'nın tombul karnı Tayland'dan gelen safirlerle kuşatılmış, göbek deliği iri ve yuvarlak bir opal taşından yapılmıştı. İkon 1372'de ilk Dalai Lama'ya hediye olarak verilmişti.</p>

  <p>587 yıl boyunca Altın Buda Tibet'teki bir manastırda kalmış, daha sonra sürgüne giden Dalai Lama'ya eşlik etmişti. Fakat Dalai Lama'yla birlikte sergilenmek üzere Birleşik Devletler'e giderken Manila Havaalanı'nda ortadan kaybolmuştu.</p>

  <p>Başkan Ferdinand Marcos her zaman birinci şüpheli olmuştu. O zamandan beri Buda'nın mülkiyeti hep belirsiz kalmış, şimdi de birdenbire esrarengiz bir şekilde açık artırma için ortaya çıkmıştı. Satıcının kimliği bir sır olarak kalacaktı.</p>

  <p>Böyle nadir bulunan bir esere paha biçmek neredeyse olanaksız olsa da bu yapılacaktı. Açık artırma öncesi tahminler muhafazakâr bir şekilde değerin 100 milyonla 120 milyon dolar arasında olacağını ileri sürüyordu.</p>

  <p>"Artırmaya elli bin Amerikan dolarıyla başlıyoruz," dedi açık artırmayı yöneten kişi.</p>

  <p>Düşük bir başlangıç noktası, diye düşündü Spenser. Tek başına altının kendisi bile bunun iki katı değerindeydi. Bu parçayı, paha biçilmez bir sanat eseri kılan şey güzelliği değil, tarihiydi. Bunun nedeni zayıf dünyanın ekonomik iklimi olmalı, sonucuna vardı Spenser.</p>

  <p>"Elli milyon kabul edildi," dedi mezatçı. "Ve işte altmış milyon."</p>

  <p>Talbot elini kaldırırken artırma seksene ulaştı.</p>

  <p>"Seksen, şimdi doksan," dedi mezatçı monoton bir sesle.</p>

  <p>Spenser odanın karşısındaki Talbot'a baktı. Tipik Amerikalı, diye düşündü. Kulağı uydu telefonunda, raketi elinde, sanki mezatçının onun işaretini kaçırmasından endişeleniyormuş gibi.</p>

  <p>"Doksan, şimdi yüz," dedi kelimeleri yayarak.</p>

  <p>Yüz milyonluk teklif Spenser'ın tanıdığı Güney Afrikalı bir satıcıdan geliyordu. Satıcının müşterisi servetini elmaslardan yapmıştı. Spenser, kadına hayrandı -birkaç kez bir kadeh seriyi paylaşmışlardı- fakat Spenser onun müşterisinin alışkanlıklarını da biliyordu. Eğer malın değeri daha sonra satabileceğini düşündüğü değeri aşarsa geri çekilirdi. Adam sanatı severdi, ama yalnızca kendi verdiği fiyata ve ancak bir gün kâr edebilecekse satın alırdı.</p>

  <p>Yüz on milyon salonun arkasından geldi. Spenser kim olduğunu görmek için döndü. Adamın yaşını tahmin etmek zordu, ama Spenser'ın bir tahminde bulunması gerekirse adamın uçuşan kır saçlarını ve sakalını göz önüne alarak altmışların başında olduğunu söyleyebilirdi Ama garip olan iki şey vardı. Spenser'ın odadaki neredeyse herkesi görmüşlüğü ya da adını duymuşluğu vardı, ama bu adamı tanımıyordu. Ve tamamen kayıtsız görünüyordu, sanki küçük bir ülkenin yıllık bütçesini değil de, hafta sonu kaplıcalara yaptığı bir ziyarette yerel yardım derneğinin düzenlediği bir açık artırmada önemsiz bir meblağ teklif ediyormuş gibiydi. Belli ki adam istenen özellikleri taşıyordu -açık artırmayı düzenleyen şirket bunu sağlamış olmalıydı- ama kimdi bu adam?</p>

  <p>Bir Alman ilaç şirketi kodamanı yüz yirmi milyon dolar verdi.</p>

  <p>"Yüz yirmi ve şimdi yüz otuz."</p>

  <p>Yine Talbot'tu.</p>

  <p>Teklifler yüz kırk milyon dolar civarında duraklamaya başladı, bu teklifi de kır saçlı adam vermişti. Spenser yeniden arkasına dönerken bir endişe hissetmeye başlamıştı. Adam doğruca onun gözlerine bakıyordu. Birden göz kırptı. Spenser'ın omurgasından aşağı bir ürperti indi.</p>

  <p>Yana döndüğünde Talbot'un hararetli bir şekilde telefonuyla konuştuğunu gördü. O anda Silikon Vadisi milyarderinin teslim olduğunu hissetti.</p>

  <p>"Ona söyle," diye fısıldadı Spenser telefonuna. "Yüz ellide durdu, ama bir teklif daha gelebilir."</p>

  <p>"Senin teklif verip vermediğini bilmek istiyor."</p>

  <p>"Hayır," dedi Spenser. "Ama burda olduğumu biliyorlar."</p>

  <p>Spenser bu müzayedeciden daha önce de mal satın almıştı; adam bir atmaca gibi seyrediyordu onu. En ufak bir gülümsemesi, yüzünü buruşturması ya da bir jesti teklif olarak kabul edilecekti.</p>

  <p>"İki yüz teklif etmeni ve onları mahvetmeni istiyor," diye aktardı yardımcı.</p>

  <p>"Kabul," dedi Spenser.</p>

  <p>Sonra neredeyse ağır çekimle iki parmağını dudaklarına götürdü.</p>

  <p>"İki yüz milyon," dedi açık arttırmayı yöneten hareketsiz bir şekilde.</p>

  <p>Kendisi on milyon için yalvarırken elli milyonluk bir artırmaydı bu.</p>

  <p>"İki yüz milyon," dedi idareci sessiz bir şekilde. "İki yüz on veren var mı?"</p>

  <p>Salon bir mezar kadar sessizdi. Spenser odanın arkasına döndü. Kır saçlı adam kaybolmuştu.</p>

  <p>"İki yüze satıyorum," dedi idareci. "Satıyorum, bu son uyarı." Tekrar durakladı. "Sattım! Alıcının primi dahil, iki yüz milyon, çarpıcı bir alışveriş."</p>

  <p>Sessiz salon birden mutlu alkışlarla doldu.</p>

  <p>Spenser sandıklama ve havaalanına kadar güvenlik sağlama gibi işleri ayarlamak için yarım saat daha ayırdı ve o gece beşten önce teslimat için havalandı. Güvenlik amaçlarıyla Spenser müşterisi olan Macau milyarderine kadar izi sürülemeyecek bir uçak kiralamıştı. Şirket tam hizmet veriyordu; hem onu Asya'ya taşıyacak, hem de malın zırhlı bir arabayla yeni evine teslimatını sağlayacaktı. Neredeyse evde ve özgür sayılırdı.</p>
</body>
</html>
