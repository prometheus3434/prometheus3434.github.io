<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style.css" rel="stylesheet" type="text/css" />

  <title></title>
</head>

<body>
  <p><br /></p>

  <h1 style="text-align: center;">Kısım 1 BUGÜN</h1>

  <p>Saat akşamın yirmisiydi. Kırışık, mavi bir masa örtüsünde dolaşan siyah bir böceği andıran yorgun ve yaşlı bir yük gemisi, güneyden, Karayip dalgalarının arasından Küba adasındaki Santiago Limanı'nın girişine doğru zorlukla ilerliyordu. Güneş dünyanın atmosferi sayesinde büyütülmüş kocaman bir top gibi batı ufkundan batarken, geminin tek bacasından çıkan duman doğudan esen rüzgârla savruluyordu.</p>

  <p>Son buharlılardan biri olan yük gemisi, dünyanın egzotik ve uzak bölgelerine yayılmış limanlarına isimsiz bir şekilde yolculuk yapıyordu. Onun gibi işleyen birkaç gemi kalmıştı. Düzenli bir gemicilik rotası izlemiyorlardı. Programları kargo talebine ve sahiplerine bağlıydı, bu yüzden varış yerleri limandan limana değişiyordu. Sahile yanaşıyor, yükünü boşaltıyor ve hayaletler gibi gecenin içine karışıyorlardı.</p>

  <p>Sahilden iki mil açıkta küçük bir tekne çalkantılı denizde yalpalayarak gemiye yanaştı ve paralel bir seyir izleyerek etrafından dolaştı. Açık ambar kapağından aşağıya bir ip merdiven sarkıtılırken teknenin kaptanı paslı gövdeye iyice yanaştı.</p>

  <p>Elli yaşlarındaki, kahverengi derili, sık kır saçlı kaptan eski gemiye baktı. Solmuş siyah boyasının kazınıp yeniden boyanması gerekiyordu. Gövdedeki her açıklıktan pas akıyordu. Deliğine gergin bir şekilde çekilmiş olan dev demiri tamamen aşınmıştı. Kaptan pruvanın üst kısmında zorlukla okunan harflere baktı. Yorgun yaşlı geminin adı Oregon'du.</p>

  <p>Jesus Morales şaşkınlıkla başını iki yana salladı. Geminin yirmi yıl önce hurdaya çıkmamış olması bir mucizeydi. Hâlâ işlemekte olan bir yük gemisinden çok bir enkaza benziyordu. Ulaştırma Bakanlığındaki parti bürokratlarının, tütün ve şeker tarlalarına kimyasal gübre taşıması için sözleşme yaptıkları geminin durumu konusunda bir fikirleri olup olmadığını merak etti. Geminin denizcilik sigortası incelemesinden geçmiş olduğuna inanamıyordu.</p>

  <p>Gemi neredeyse duracak kadar yavaşlarken Morales korkuluklarda dikildi ve kılavuz teknenin tamponları geminin gövdesine sürtündü. Tekneyi kaldıran dalganın zamanlamasını iyi yaparak ıslak güverteden borda merdivenine atladı ve ambar kapağına tırmandı. Günde on kere yaptığı bir şeydi bu. Kapağın yanında bekleyen bir çift tayfa güverteye tırmanmasına yardımcı oldu. Adamların ikisi de iriyarıydı ve selam amaçlı gülümseme zahmetinde bulunmuyorlardı. Bir tanesi köprüye giden merdiveni işaret etti. Sonra Morales'i güvertede tek başına bırakarak dönüp gittiler. Gidişlerini seyreden Morales onlarla asla karanlık bir sokakta karşılaşmamayı umut etti.</p>

  <p>Merdivene tırmanmadan önce geminin üst bölümlerini incelemek için birkaç dakika durakladı.</p>

  <p>Uzun deneyimi ve gemiler hakkındaki bilgisine dayanarak geminin uzunluğunun 170 metre genişliğinin 23 metre olduğunu tahmin etti. Büyük olasılıkla brüt tonajı 11.000 civarındaydı. İkisi baca ve üst bölümlerin arkasında, üçü ön güvertede olup yükleri boşaltmak için bekleyen toplam beş vinç vardı. On iki kapağı bulunan toplam altı ambar saydı. Gençlik günlerinde ekspres kargo gemisi olarak sınıflanıyor olmalıydı. 1960'ların başında inşa edilip suya indirilmiş olduğunu tahmin etti. Kıç tarafında bir İran bayrağı dalgalanıyordu. Morales'in pek sık karşılaştığı bir görüntü değildi bu.</p>

  <p>Oregon su seviyesinden bakıldığında yıpranmış görünüyorsa, ana güverteden tam anlamıyla perişan görünüyordu. Vincinden zincirlerine kadar her bir güverte aleti pasla kaplıydı, fakat hırdavat en azından kullanılabilir durumda görünüyordu. Vinçler diğerlerine kıyasla yıllardır kullanılmamış gibi duruyordu.</p>

  <p>Durumu daha da kötüleştirmek istercesine eskimiş aletler ve yalnızca çerçöp olarak adlandırılabilecek ekipman güvertenin etrafına saçılmıştı. Morales liman kılavuzu olarak çalıştığı yıllar boyunca hiç böyle pis durumdaki bir gemi görmemişti.</p>

  <p>Köprüye çıkan merdivenleri tırmanıp boyalan yer yer kalkmış bölmeleri ve camları çatlamış, sararmış lombozları geçti. Biraz durakladıktan sonra kapıyı açtı. Geminin içi de kötü durumdaydı. Dümen köşkü kirli, tezgâhlarda ve bir zamanlar cilalı olan tik ağacından yapılma döşemede sigara yanıkları vardı. Pencere pervazlarını sinek ölüleri doldurmuştu. Burnuna da iğrenç bir koku geliyordu. Ve işte kaptan da oradaydı.</p>

  <p>Morales, dev karnı kemerinin üstüne sarkmış iriyarı, pasaklı bir adam tarafından selamlandı. Yüzü yaralıydı ve burnu o kadar kötü bir şekilde kırılmıştı ki, sol yanağına doğru yatmıştı. Kalın siyah saçları yağlı bir kremle geriye yatırılmıştı, sakallan dağınık ve uzundu. Kaptan bir renk curcunası halindeydi. Gözleri kırmızı, dişleri sarımsı kahverengi, kollarıysa mavi dövmelerle doluydu. Kirli bir yat kaptanı kepi başının gerisine konmuştu ve üzerinde yağlı bir tulum vardı. Havalandırması olmayan köprüdeki tropik sıcaklık ve nem adamın en azından bir aydır yıkanmadığını söylüyordu Morales'e.</p>

  <p>Terli elini Morales'e uzatıp İngilizce konuştu. "Sizi gördüğüme sevindim. Ben Kaptan Jed Smith."</p>

  <p>"Jesus Morales. Santiago Liman Dairesi Kılavuzu." Morales kendini huzursuz hissediyordu. Smith İngilizceyi Amerikan aksanıyla konuşuyordu. Doğrusu bu, İran bayraklı bir geminin kaptanından beklediği bir şey değildi.</p>

  <p>Smith, ona bir yığın kâğıt uzattı. "İşte sicil kayıtlarımız ve kargo manifestomuz."</p>

  <p>Morales kâğıtlara yalnızca şöyle bir göz attı. Limandaki resmi görevliler onları daha yakından inceleyecekti. Onun tek endişesi geminin limana girme izninin olmasıydı. Kâğıtları geri uzatarak, "Devam edelim mi?" diye sordu.</p>

  <p>Smith altmışlarda inşa edilen bir gemi için son derece eski görünen ahşap dümene doğru elini salladı. "Gemim sizindir, Sinyor Morales. Hangi limana demir atmamızı istiyorsunuz?"</p>

  <p>"Perşembeye kadar limanlarda yer yok. O zamana kadar limanın ortasına demirlemeniz gerekecek."</p>

  <p>"Bu dört gün sonrası demek. İzlememiz gereken bir program var. Yükümüzü boşaltmak için dört gün boyunca oturup bekleyemeyiz."</p>

  <p>Morales omuz silkti. "Liman komiseri üzerinde herhangi bir kontrolüm yok. Üstelik artık ambargo kalktığı için limanlar yeni çiftlik makineleri ve otomobil boşaltan gemilerle dolu. Bunların sizin kargonuza göre önceliği var."</p>

  <p>Smith ellerini iki yana açtı. "Tamam. Yükümüzü boşaltmak için boş boş oturup bekleyişimiz ilk olmayacak." Çürük dişlerini göstererek arsızca sırıttı. "Sanırım benim ve adamlarımın karaya çıkıp Kübalı kadınlarla arkadaşlık etmesi gerekiyor."</p>

  <p>Bu düşünce Morales'in derisinin karıncalanmasına neden oldu. Başka bir şey söylemeden dümene geçti. Bu arada Smith makine dairesine seslenip yarım hız istedi. Yaşlı ve yorgun gemi yeniden ilerlemeye başlarken Morales ayağının altındaki makinelerin titreşimini hissedebiliyordu. Pruvayı denizden yükselen kayalarla sınırlanan Santiago Limanı'nın dar girişine doğru çevirdi.</p>

  <p>Körük biçimli limana giren kanalı, gemi neredeyse tam üstüne gelene kadar görmek olanaksızdı. Sağ taraftaki altmış metre yüksekliğindeki tepelerin üstünde Morro Kalesi olarak bilinen koloni kalesi bulunuyordu.</p>

  <p>Morales, Smith ve köprüde dikilen iğrenç mürettebatının, Fidel Castro Birleşik Devletler'in Küba'ya saldıracağını düşündüğü zaman tepelere yerleştirilen savunmalarla ilgilendiğini fark etti. Pahalı dürbünlerle topların ve füzelerin yerlerini inceliyorlardı.</p>

  <p>Morales kendi kendine gülümsedi. İstedikleri kadar bakabilirlerdi; savunmaların çoğu boştu. Yalnızca, istenmeyen bir geminin limana girmeye çalışması gibi pek de olası olmayan bir durumda, füzeleri kullanacak küçük bir asker grubu bulunduruluyordu iki küçük kalede.</p>

  <p>Morales şamandıraların arasından yolunu bulup Oregon'u becerikli bir şekilde kanalın kıvrımlarından geçirdi, kısa süre sonra da Santiago şehriyle çevrili top biçimindeki geniş limana soktu. Ama dümende bir gariplik vardı. Bu tuhaf hissi zorlukla algılıyordu, ama yine de vardı. Dümeni ne "zaman çevirse dümen yekesi yanıt vermeden önce kısa bir duraklama oluyordu. Dümeni hızla, ama hafifçe sancak tarafına kırdı, sonra tekrar iskele tarafına çevirdi. İki saniyelik gecikme bir yansıma gibi kesinlikle oradaydı. Dümen mekanizmasında bir uyuşukluk hissetmiyordu, daha çok bir duraklama gibiydi. Başka bir kaynaktan geliyor olmalıydı. Ama yanıt geldiğinde hızlı ve kesin oluyordu. Peki ama bu duraklama nedendi?</p>

  <p>"Dümende bir gariplik var."</p>

  <p>"Ya," diye homurdandı Smith. "Birkaç gündür öyle. Bir sonra gireceğimiz limanda tersane var. Dümen yekesindeki çubuklara baktıracağım."</p>

  <p>Morales yine de neler olduğunu anlamadı, ama gemi artık şehrin açığındaki körfeze giriyordu. Bu nedenle aklını kurcalayan esrarı zihninin gerilerine itti. Geminin telsizinden liman yetkililerini aradı, onları gelişinden haberdar etti ve kendisine demir atma emri verildi.</p>

  <p>Morales, demir atma alanını gösteren şamandıraları Smith'e işaret etti ve geminin hız kesmesini emretti. Makinelere stop emri vermeden önce geminin pruvası gelen dalgayla karşı karşıya kalana kadar kıç tarafını döndürdü. Oregon Kanada konteyner gemisiyle Libya petrol tankeri arasındaki açıklıkta yavaşlayarak durdu.</p>

  <p>"Demir atabilirsiniz," dedi Morales, Smith'e. O da başıyla onaylayarak hoparlörü ağzına götürdü.</p>

  <p>"Demir at!" diye bağırdı mürettebatına. Birkaç saniye sonra çapanın zincirleri şangırdamaya başladı, derken demir büyük bir şapırtıyla suya indi. Geminin pruvası zincir dolabından fırlayan toz ve pas bulutuyla bulanık hale gelmişti.</p>

  <p>Morales dümenin yıpranmış kollarını bırakarak Smith'e döndü. "Belgelerinizi liman görevlilerine teslim ettiğinizde kılavuz kaptan ücretini de ödersiniz."</p>

  <p>"Beklemeye ne gerek var?" diye genzinden güldü Smith. Tulumunun cebine uzanarak bir tomar kırışık yüz dolar çıkardı. On beş tanesini saydı, sonra tereddüt edip Morales'in şok olmuş yüzüne baktı. "Oh, her neyse, iki bin dolar bile yapabiliriz."</p>

  <p>Morales hiçbir kararsızlık belirtisi göstermeden paraları alıp cüzdanına koydu. &nbsp; &nbsp; &nbsp; &nbsp; &nbsp; &nbsp; &nbsp; &nbsp;</p>

  <p>"Çok cömertsiniz, Kaptan Smith. Görevlilere kılavuz kaptan ücretinin tamamının ödendiğini bildireceğim."</p>

  <p>Smith gerekli belgeleri imzalayıp demir atma tarihini kaydetti. Kaim kolunu Kübalının omzuna attı. "Şimdi sıra kızlara geldi. Santiago'da onlarla buluşulacak en iyi yer neresidir?"</p>

  <p>"Su kıyısındaki kabarelerde hem ucuz eğlence, hem de içki bulabilirsiniz."</p>

  <p>"Mürettebatıma söylerim."</p>

  <p>"Hoşça kalın, kaptan." Morales elini bile uzatmadı. Sırf gemiye çıktığı için bile kendini pis hissediyordu, bir de iğrenç kaptanın elini sıkamazdı. Morales'in uyumlu Kübalı sıcaklığı ortam yüzünden soğumuştu ve Oregon'da bir saniye daha kaybetmek istemiyordu. Dümen köşkünden ayrılarak merdivenden güverteye, oradan da aşağıda bekleyen kılavuz tekneye indi. Limana yanaştırdığı en pis gemi yüzünden hâlâ sersem durumdaydı. Oregon'un sahiplerinin onun düşünmesini istediği şey de tam olarak buydu.</p>

  <p>Eğer Morales gemiyi yakından inceleseydi her şeyin bir paravan olduğunu görürdü. Oregon özel olarak monte edilmiş safra tankları yüzünden suya batarak yüzüyordu, bu da kargoyla doluymuş gibi görünmesini sağlıyordu. Makine titreşimleri bile mekanik olarak ayarlanmıştı. Geminin makineleri fısıltı sessizliğiyle çalışırdı ve titreşim de daha azdı.</p>

  <p>Geminin her yerini kaplayan pas mı? O da becerikli bir şekilde sürülmüş boyaydı.</p>

  <p>Kılavuzun ve teknesinin gemisinden uzaklaştığından emin olan Oregon'un kaptanı Smith güverteye monte edilmiş olan ve herhangi bir amaca hizmet ediyor gibi görünmeyen korkuluğun üstünden geçti. Sıkıca kavrayarak altındaki düğmeye bastı. Smith'in üzerinde dikildiği kare biçimindeki güverte bölümü birden alçalmaya başladı. Bilgisayarlar, otomatik kontroller ve iletişim birimleriyle silah-ateşleme sistemlerinin bulunduğu birkaç büyük konsolun yer aldığı geniş, aydınlık bir salona gelince durdu. Komuta merkezindeki güverte kalın halılar, duvarlar egzotik ağaçlardan yapılma lambrilerle kaplıydı ve mobilyalar bir tasarımcının show-room'undan fırlamış gibiydi. Bu oda Oregon'un gerçek merkeziydi.</p>

  <p>Şortlar, çiçekli gömlekler ve beyaz bluzlarla güzelce giyinmiş altı insan -dört erkek, iki kadın- çeşitli sistemlerle meşguldü. Bir kadın Santiago Körfezi'nin her bölümünü içeren bir dizi televizyon monitörünü tarıyor, bir adam kamerasıyla dönüp ana kanala doğru ilerleyen kılavuz teknesine zoom yapıyordu. Hiçbiri şişko kaptana aldırmadı. Yalnızca haki şort ve yeşil golf gömleği giymiş bir adam ona yaklaştı.</p>

  <p>"Kılavuz kaptan konusunda her şey yolunda gitti mi?" diye sordu geminin şirket başkanı Max Hanley. Geminin makineleri dahil bütün operasyon sistemlerini yöneten kişi oydu.</p>

  <p>"Kılavuz dümendeki gecikmeyi fark etti."</p>

  <p>Hanley sırıttı. "Bir de işe yaramayan bir dümeni çevirdiğini fark etseydi. Ama yine de bazı ayarlamalar yapmamız gerek. Onunla İspanyolca mı konuştun?"</p>

  <p>Smith güldü. "En iyi Yanki İngilizcemle konuştum. Neden bu dili bildiğimi öğrenmesine izin vereyim ki? O zaman biz demir atarken telsizle konuştuğu liman görevlileriyle bir dümen çevirdiğini anlardım." Smith yağlı tulumunun kolunu çekerek camı kötü biçimde çizilmiş Timex saatine baktı. "Karanlığın basmasına otuz dakika var."</p>

  <p>"Ay havuzundaki ekipman hazır."</p>

  <p>"Ya iniş tayfası?"</p>

  <p>"Beklemede."</p>

  <p>"Bu berbat kokulu giysilerden kurtulup temizlenmem gerek," dedi Cabrillo, modern ressamların tablolarının asılı olduğu koridordan geçip kendi kamarasına doğru giderken.</p>

  <p>Mürettebatın kamaraları iki kargo ambarının içine gizlenmişti ve beş yıldızlı otel odaları kadar lükstü. Oregon'da subaylar ve mürettebat arasında bir ayrım yoktu. Hepsi ayrı ayrı alanlarda yüksek eğitimler almış insanlar, silahlı kuvvetlerde hizmet eden seçkin kadın ve adamlardı. Gemi, hissedar olan çalışanlarına aitti. Herhangi bir rütbe yoktu. Cabrillo yönetim kurulu başkanıydı; Hanley başkandı; diğerleri de çeşitli unvanlara sahiptiler. Hepsi, dünyanın her yerindeki ülkeler veya büyük şirketler tarafından genellikle büyük riskler taşıyan gizli işler yapmak üzere tutulan paralı askerlerdi ve para kazanmak için buradaydılar.</p>

  <p>Yirmi dakika sonra kamaradan çıkan adam içeri giren adamla aynı değildi. Yağlı saçlar, uzun sakallar ve yağlı tulum, iğrenç kokuyla birlikte yok olmuştu. Yerini paslanmaz çelikten Concord kronometrenin aldığı Timex de öyle. Buna ek olarak adam en azından elli kilo vermişti.</p>

  <p>Juan Rodriguez Cabrillo kir pas içindeki deniz kurdundan kendi gerçek kimliğine dönüşmüştü. Haşin bir yakışıklılığı olan kırk yaşlarındaki uzun boylu adam muzip mavi gözleriyle bakıyordu. Sarı saçları kısacık kesilmişti ve dudaklarının üstünde Batı kovboyları tarzı bıyıkları çıkmaya başlamıştı.</p>

  <p>Koridordan hızla geçip en sondaki kapıya gitti, geminin gövdesindeki geniş boşlukta yükseğe yerleştirilmiş olan komuta odasına girdi. Üç güverte yüksekliğindeki ay havuzu, Oregon'un bütün sualtı ekipmanının -dalış takımları; insanlı ve insansız denizaltılar; sualtı elektronik alıcılar- depolandığı yerdi. Birleşik Devletler Denizaltıları'na ait bir çift son teknoloji ürünü modern sualtı aracı -yirmi metrelik Nomad 1000 ve on metrelik Discovery 1000- yerlerinde asılıydı. Gövdenin altındaki kapılar kayarak açıldı ve araç dışarıdaki suyla aynı seviyeye gelene kadar içeri su aldı.</p>

  <p>Olağanüstü gemi dışarıdan göründüğü gibi bir şey değildi. Dış güverteleri ve gövdesi paslı bir kova gibi görünecek şekilde değiştirilmişti. Dümen köşkü, aşağıdaki kullanılmayan subay ve mürettebat kamaraları da ziyaretçi liman görevlilerinin veya kılavuz kaptanların şüphelenmesini engellemek için pis tutuluyordu.</p>

  <p>Cabrillo sualtı operasyonları odasına girip Santiago şehrinin her sokağının üç boyutlu holografik imajlarını gösteren geniş masanın önünde durdu. Oregon'un güvenlik ve gözetleme analisti Linda Ross masanın önünde durmuş, üzerlerinde Küba askeri üniformaları olan bir grup adama ders veriyordu. Linda donanmada teğmenken, Cabrillo, onu güzel sözlerle kandırarak istifa etmesini ve Oregon'a katılmasını sağlamıştı. Linda donanmadayken Aegis güdümlü füze kruvazöründe istihbarat subaylığı yaptıktan sonra Washington'da donanmanın istihbarat bölümünde dört yıl çalışmıştı.</p>

  <p>Linda, müdahale etmeden sessizce duran Cabrillo'ya yandan bir bakış attı. Her görenin tekrar dönüp baktığı kadar olmasa da çekici bir kadındı ve çoğu erkek onu sevimli bulurdu. Bir yetmiş uzunluğunda ve elli sekiz kilo olan bedenini egzersizle formda tutardı, ama makyajına ve saçına nadiren ekstra zaman ayırırdı. Akıllı bir kadındı, yumuşak bir konuşma tarzı vardı ve Oregon'un bütün mürettebatı ona hayrandı.</p>

  <p>Linda elindeki ışıklı sopayla hedeflerini gösterip son dakika talimatlarını verirken üç boyutlu şehir görüntüsünün etrafında dikilen beş adam ve bir kadın dikkatle onu dinliyordu. "Santa Ursula Kalesi. İspanyol-Amerikan Savaşı sırasında inşa edildi. Yirminci yüzyılın başlarında, daha sonra Castro ve devrimcileri ülkenin kontrolünü ele alana kadar depo olarak kullanıldı. Sonra hapishaneye dönüştürüldü."</p>

  <p>"Karaya çıktığımız yerle hapishanenin arasındaki mesafe ne kadar?" diye sordu Oregon'un aldatmaca ustası ve kıyı operasyonları direktörü Eddie Seng.</p>

  <p>"Bir milden yüz seksen metre eksik," diye yanıtladı Linda.</p>

  <p>Seng kollarını kavuşturup düşünceli bir şekilde baktı. "İçeri girerken üniformalarımızla yerli halkı kandırabiliriz, ama dönüşte bir millik yolu savaşarak ve on sekiz mahkûmu güderek almamız gerekirse başarabileceğimizi garanti edemem."</p>

  <p>"Özellikle de o zavallı insanların içinde bulunacağı durumdayken," dedi Oregon'un subay doktoru Julia Huxley. Mahkûmlarla ilgilenmek için harekâta o da katılacaktı. Güreşçiyi andıran vücudu ile geniş göğüslü kısa boylu bir kadın olan Julia doğuştan geminin sempatik hanımıydı. San Diego Donanma Üssü'nde dört yıl baştabip olarak hizmet etmiş ve herkesten saygı görmüştü.</p>

  <p>"Şehirdeki ajanlarımız siz hapishaneden çıkmadan yirmi dakika önce bir kamyon çalma işini ayarladılar. Kamyon ve sürücüsü, sizin iniş yerinizin üstündeki iskelede bulunan işçi bakım barakasından bir blok öteye park edilmiş olacak. Sizi hapishaneye götürüp bırakacak, bekleyecek, sonra sizi limana geri getirecek. Orda kamyonu terk edip evine bisikletle dönecek."</p>

  <p>"Bir adı ya da parolası var mı?"</p>

  <p>Linda hafifçe gülümsedi. "Parola dos."</p>

  <p>Seng şüpheci görünüyordu. "İki? Hepsi bu mu?"</p>

  <p>"Evet, o da uno, yani bir yanıtını verecek. Bu kadar basit."</p>

  <p>"Evet, en azından kısa."</p>

  <p>Linda uzaktan kumandanın üstündeki bir dizi düğmeyi açmak için durakladı. Şehrin görüntüsü Santa Ursula Hapishanesinin görüntüsüne dönüştü. Çatısı olmadığı için odaları, hücreleri ve bunları birbirine bağlayan geçitleri ortaya çıkmıştı. "Kaynaklarımız bütün hapishanede yalnızca on nöbetçi olduğunu söylüyor. Altı tanesi gündüz, ikisi akşam vardiyasında, ikisi de gece yarısından sabah altıya kadar görevli. İkisine hâkim olmanız sorun olmayacaktır. Mahkûmları başka güvenli bir yere nakletmeye gelen askeri birim olduğunuzu sanacaklardır. Programa göre saat yirmi ikide gireceksiniz. İki nöbetçiyi etkisiz hale getirip mahkûmları serbest bırakacak ve denizaltıya dönüp yirmi üçe kadar gemiye varacaksınız. Daha fazla gecikirseniz limandan kaçışımızı tehlikeye atmış olursunuz."</p>

  <p>"Nasıl?" diye sordu Seng'in ekip üyelerinden biri.</p>

  <p>"Liman savunma sistemlerinin her gece yirmi dörtte operasyona yönelik testler yaptıklarını öğrendik. Ondan önce denize açılmış olmalıyız."</p>

  <p>"Neden bekleyip gece yarısından sonra, kentin büyük bölümü uykudayken girmiyoruz?" diye sordu iniş güçlerinden biri. "Saat yirmi ikide yerli halk hâlâ ortalıkta olacak."</p>

  <p>"Şafaktan önce sokaklardan gizlice geçmezseniz daha az şüphe uyandırırsınız," diye yanıtladı Linda. "Ayrıca, diğer sekiz nöbetçi genellikle sabahın erken saatlerine kadar yerel barlarda oluyor."</p>

  <p>"Bundan emin misiniz?" diye sordu Seng.</p>

  <p>Linda başıyla onayladı. "Hareketleri iki haftadır kentteki ajanlarımız tarafından izlenip kaydediliyor."</p>

  <p>"Murphy Yasası çirkin başını göstermezse operasyon sorunsuz geçecek gibi görünüyor," dedi Cabrillo. "İşin zor kısmı hepinizin gemiye binip limandan çıkmaya çalıştığı zaman başlayacak. Castro'nun liman güvenlik güçleri demir alıp kanaldan açık denize döndüğümüzü gördüğü an bir şeylerin ters gittiğini anlayacak ve kıyamet kopacak."</p>

  <p>Linda, Cabrillo'ya baktı. "Onları devirecek silahlara sahibiz."</p>

  <p>"Doğru," diye kabul etti Cabrillo. "Ama ilk atışı biz yapamayız. Eğer önce onlar Oregon'u vururlarsa kendimizi korumaktan başka çaremiz yok."</p>

  <p>"Kimse bize hapisten kimi kurtardığımızı söylemedi," dedi Seng. "Önemli birileri olmalı, yoksa bu işi almazdık."</p>

  <p>Cabrillo, ona baktı. "Buraya gelene kadar her şeyi gizli tutmak istedik. Onlar Castro hükümetine karşı olan doktorlar, gazeteciler ve işadamları, hepsi de oldukça saygın kadın ve erkekler. Castro, eğer serbest kalırlarsa tehlikeli olacaklarını biliyor. Miami'deki Küba cemiyetine ulaşabilirlerse orayı devrim hareketini başlatmak için kullanabilirler."</p>

  <p>"Bu iyi bir anlaşma mı?"</p>

  <p>"Onları Birleşik Devletler'e götürebilirsek on milyon dolar alacağız."</p>

  <p>Seng ve holografik görüntünün etrafındakiler gülümsedi. "Bu herkesin yuvasına küçük, güzel bir miktar katkıda bulunur."</p>

  <p>"Kâr için çok çalışmak," dedi Cabrillo yüzünde kocaman bir gülümsemeyle. "Sloganımız bu."</p>

  <p>Saat tam 20.30'da Seng ve küçük ekibi, operasyon sırasında denizaltıyı kullanıp koruyacak olan iki mürettebatla birlikte Nomad 1000'e bindi. Denizaltı bir denizaltıdan çok lüks bir yata benziyordu. Dizel motorlarıyla yüzeyde yüksek hızda gidebilen denizaltı, dalgaların altına inince aküyle çalışıyordu. Sualtında on iki deniz mili hızla gidebilen Nomad üç yüz otuz metreye dalabilirdi. İçerisi on iki kişiyi rahatça alabiliyordu, fakat Cabrillo onun bunun gibi görevler için üç katı sayıda insanı sıkış tepiş alabilecek şekilde tasarlanmasını istemişti.</p>

  <p>Giriş kapısı sıkıca kapalıydı. Geniş bir askıyla sıkıca bağlanan araç vinçle ay havuzunun ortasına kaldırıldı. Operatör kontrol odasına bakıp Cabrillo'ya iniş sinyali verdi. Sonra, iri araç yavaşça karanlık suya inmeye başladı. Denizaltı suya iner inmez dalgıçlar askıyı çıkardılar ve vinçle yukarıdaki balkona çıktılar.</p>

  <p>"Telsiz kontrol," dedi Seng. "Beni duyuyor musunuz?"</p>

  <p>"Aynı odadaymışız gibi," diye ona güvence verdi Linda.</p>

  <p>"Önümüz açık mı?"</p>

  <p>"Herhangi bir gemi hareketi yok, yalnızca denize açılan üç balıkçı teknesi görülüyor. On metrede pervanelerinden ve omurgalarından yeterince uzak olursunuz."</p>

  <p>"Kahveyi koyun," dedi Seng.</p>

  <p>"İyi yolculuklar," dedi Cabrillo esprili bir şekilde.</p>

  <p>"Senin için bunu söylemek kolay," diyen sesi duyuldu Seng'in.</p>

  <p>Birkaç dakika sonra Nomad'ın içindeki ışıklar titreşti ve limanın karanlık sularında gözden kayboldu.</p>

  <p>Denizaltının kaptanları hedefleri olan şehir limanının tam rotası için Global Konumlandırma Sistemi'ne güveniyorlardı. Lazer izleme sistemleriyle iskele ayaklarının yerini tespit ederek yüklerini boşaltan iki konteyner gemisinin kıç ve pruvası arasına süzülmeyi başardılar. Rıhtımın altına girip yukarıdaki herkesin görüş alanının dışına çıktıktan sonra, yüzeye çıkıp iskele ayaklarının altına süzülen şehir ışıklarını büyüten gece kamerasını kullanarak aradaki mesafeyi kapattılar.</p>

  <p>"Yüzer bakım iskelesi tam önümüzde," diye anons etti birinci kaptan.</p>

  <p>Silahların ya da hayatta kalmak için gerekli takımların kontrol edilmesi gerekmiyordu. Hepsi gizli silahlar taşımalarına rağmen vatandaşlara karşı kötü niyeti olmaksızın kasabada ilerleyen küçük bir güvenlik birimi gibi görünmek istiyorlardı. Bir tek üniformalarının temiz ve iyi görünümlü olup olmadığını kontrol ettiler. Ekibin çarpışma birimindeki herkes Özel Güçler üyesiydi. Hayatlarını kurtarmak için mutlaka gerekli olmadıkça şiddet kullanmamaları konusunda sıkı emirler almışlardı. Seng'in kendisi donanmanın keşif ekibinde görev yapmıştı ve hiçbir zaman adamını kaybettiği olmamıştı.</p>

  <p>Nomad yüzer iskeleye hafifçe çarpar çarpmaz ekibi tarafından yakından takip edilen Seng denizaltıdan inip bakım işçilerinin aletlerinin ve küçük ekipmanlarının bulunduğu küçük barakaya giden merdivenleri çıktı. Kapı içeriden kolayca açıldı ve Seng yakında kimsenin olup olmadığını kısaca kontrol ettikten sonra herkese kendisini takip etmesi işaretini verdi.</p>

  <p>Vinçlerin ışıkları ve yüklerini boşaltan gemiler limanı gündüz gibi aydınlatmıştı, ama neyse ki çıkış kapısı tam karşıdaydı. Ekip gölgelerin içine toplandı. Çiftler halinde sıraya girerek ritmik yürüyüşle ilerleyen ekibi Seng limanın sonuna ve deponun arkasına götürdü.</p>

  <p>Saati 21.36'yı gösteriyordu. Hapishanenin kapısına varmaları için tam yirmi dört dakikaları vardı. Deponun arkasındaki loş liman ışığının altına park etmiş olan kamyonu dokuz dakika sonra buldular. Seng onun nuh nebiden kalma 1951 model bir Ford nakliye kamyonu olduğunu gördü. Loş ışıkta dört buçuk metrelik kargo aracının yan tarafındaki şık kırmızı harflerle yazılmış İspanyolca ERZAK MÜTEAHHİDİ GONZALES yazısını görebiliyordu. Sürücü yalnızca sigarasının ışığıyla görülebiliyordu.</p>

  <p>Seng elinde Ruger P97.45 kalibrelik susturucu takılmış otomatikle açık cama yürüyüp sessizce, "Dos," dedi.</p>

  <p>Kamyonun sürücüsü filtresiz sigarasından yoğun bir duman üfleyip, "Uno," dedi.</p>

  <p>"Arkaya doluşun," diye ekibine emretti Seng. "Ben önde gideceğim." Yolcu kapısını açıp bindi. Sürücü eskimiş aracın vitesini gacırtıyla geçirip limandan şehrin iç kesimlerine doğru yol alırken aralarında herhangi bir konuşma geçmedi. Bulvardaki diğer bütün ışıklar ya ampuller patlayıp değiştirilmediği ya da enerji tasarrufu için sönüktü. Birkaç blok sonra sürücü ana caddeye dönüp San Juan Tepesi'ne doğru hafif meyilli yolu tırmanmaya başladı.</p>

  <p>Küba'nın ikinci en büyük şehri Santiago Oriente Bölgesi'ndeydi ve on yedinci yüzyılda adanın başkentiydi. Kahve ve şeker pancarı tohumlarının ekili olduğu tepelerle çevrili şehir dar sokaklar labirentinden, küçük meydanlardan ve sarkık balkonlu İspanyol sömürge mimarisine ait binalarından oluşuyordu.</p>

  <p>Seng dikkatini yan caddeleri taramaya ve sürücünün doğru yoldan gittiğinden emin olmak için portatif GPS'indeki rakamları incelemeye yoğunlaştırdığından sessizdi. Sokaklar kaldırım kenarlarına park etmiş elli yıllık arabaların dışında büyük oranda boştu. Kaldırımlarsa akşam yemeği sonrası yürüyüşüne çıkmış olan veya Küba müziğiyle yankılanan barlarda oturan insanlarla doluydu. Dükkânların ve üzerlerindeki apartmanların boyaları solmuş, yer yer dökülmüştü, diğerleriyse canlı pastel renklerle boyanmıştı. Oluklar ve kaldırımlar temizdi, fakat pencereler nadiren temizlikçi ve bez görüyor gibiydi. İnsanlar büyük oranda mutlu görünüyordu. Bol bol kahkaha ve şarkı duyuluyordu. Kimse yavaş yavaş şehrin merkezinden geçen kamyona ikinci defa dönüp bakmıyordu.</p>

  <p>Seng üniformalı birkaç adam gördü, ama yabancıların istilasından çok kadınlarla konuşmayı tercih ediyor gibiydiler. Sürücü iğrenç kokulu bir sigara daha yaktı. Seng hiç sigara içmezdi. Bunun için kapıya iyice yaslanıp yüzünü açık pencereye çevirdi, burnunu tiksintiyle havaya kaldırdı.</p>

  <p>On dakika sonra kamyon kaleden hapishanenin ön kapısına varmıştı. Sürücü kapıyı geçip elli metre ötede durdu. "Burda bekleyeceğim," dedi, neredeyse mükemmel bir İngilizceyle. Limandan beri ilk kez konuşuyorlardı.</p>

  <p>Seng, onu bir kitap gibi okudu. "Eğitimci misin, doktor mu?"</p>

  <p>"Üniversitede tarih dersi veriyorum."</p>

  <p>"Teşekkürler."</p>

  <p>"Geç kalmayın. Kamyonun gece yarısından sonra burda durması şüphe çeker."</p>

  <p>"Ondan önce çıkarız," diye onu temin etti Seng.</p>

  <p>Seng kamyondan inip dikkatlice caddenin iki yanına baktı. Yol boştu. Yavaşça kargo kapısına vurdu. Kapılar açıldı, ekip tuğla döşeli yola atlayıp ona katıldı. Birlik halinde ön kapıya gidip zile bastılar. Çınlama kapının arkasındaki nöbetçi kulübesinden duyuldu. Birkaç dakika içinde nöbetçi gözlerini ve şakaklarını ovuşturarak merakla dışarı çıktı. Belli ki nöbette uyuyordu. Davetsiz misafirleri kovmayı düşünüyordu, ama Seng'in albay üniformasını görünce telaşla kapıyı açtı, geri çekilip selam verdi.</p>

  <p>"Efendim, gecenin bu saatinde sizi kaleye ne getirdi?"</p>

  <p>"Albay Antonio Yarayo. Güvenlik Bakanlığı tarafından bu ekiple birlikte mahkûmlardan birini sorgulamak için gönderildim. Yeni bir soruşturma şüpheli bir ajan operasyonunu ortaya çıkardı. İşimize yarayabilecek bilgiye sahip olduklarını düşünüyoruz."</p>

  <p>"Affedersiniz, efendim, ama size gerekli belgelerinizin olup olmadığını sormalıyım."</p>

  <p>"İyi bir asker gibi, çavuş," dedi Seng itaatkâr bir şekilde. "Bunu yapmalısın." Nöbetçiye bir zarf uzattı. "Neden görevde daha fazla nöbetçi yok?"</p>

  <p>"Mahkûm hücrelerini bekleyen bir nöbetçi daha var."</p>

  <p>"Hımm. Eh, bütün gece burda dikilmenin bir anlamı yok. Beni ofisine götür."</p>

  <p>Nöbetçi onları hemen içinde yalnızca bir masa ve iki sandalye bulunan çıplak ofise götürdü. Duvarlardan birinde Castro'nun gençliğinde çekilen bir fotoğrafı asılıydı.</p>

  <p>"Buranın komutası hangi subayın elinde?"</p>

  <p>"Yüzbaşı Juan Lopez."</p>

  <p>"Kendisi nerde?"</p>

  <p>"Şehirde evi olan bir kız arkadaşı var. Yarın dokuzda gelecek."</p>

  <p>"Ne kadar rahat," dedi Seng canı sıkılmış gibi. "Senin adın ne.”</p>

  <p>"Teğmen Gabriel Sanchez, efendim." "Ya hücrede nöbet tutan nöbetçinin?"</p>

  <p>"Çavuş Ignez Macco."</p>

  <p>"Lütfen belgeleri kontrol et de içeri girelim."</p>

  <p>Nöbetçi masaya oturup zarftaki kâğıtları çıkardı. Seng arkasına geçip cebinden küçük bir tabanca çıkarırken Sanchez de zarftan çıkan karikatürlere bakıyordu. Başını kaldırdı. "Albay, anlamıyorum..."</p>

  <p>Daha başka bir şey söyleyemeden Seng ensesine uyuşturucuyla dolu bir ok sapladı. Teğmen, Seng'e garip bir şekilde baktıktan sonra bilinçsizce masaya düştü.</p>

  <p>Seng ekibinden birine bir rulo bant fırlattı. Her hareket o kadar iyi prova edilmişti ki, emir vermesi gerekmiyordu. İki adam bandı alıp bilinçsiz nöbetçiyi bağladı, ceplerini aradı -sıradışı bir anahtar tomarı buldu- ve adamı dolaba tıktı. Bir başka adam dikkatle işe girişip güvenlik alarmları ve iletişim donanımlarını çalışmaz hale getirdi.</p>

  <p>Seng, geçitlerden ve tünellerden hızla ilerleyip aşağıdaki hücrelere giden basamaklardan inerken belleğine kazıdığı kalenin holografik görüntüsü sayesinde nerede olduğunu çok iyi biliyordu.</p>

  <p>Çok aceleleri yoktu, ama zaman kaybetmemeleri gerekiyordu. Neden koca binayı yalnızca iki nöbetçinin koruduğunu şimdi daha iyi anlıyorlardı. Duvarlar çok kalındı ve yol seviyesinin çok aşağısındaki zindan hücrelerine yalnızca tek bir giriş ve çıkış vardı. Mahkûmların tek kaçış yolu Oregon'dan gelen ekibin geldiği yoldu. Bir dizi ampul geçidi aydınlatıyordu. Tavan çok yüksekti, fakat duvarların arasındaki boşluk çok dardı. Basamaklar bir banka kasasının kalınlığındaki devasa çelik kapıda sona eriyordu. Bir televizyon kamerası Seng ve adamlarına kötü bir şekilde bakıyordu. Burası zorlu kısım, diye düşündü Seng, garip görünüşlü anahtarı çelik kapıya sokarken. Herhangi bir şifre gerekmeden anahtarın iş görmesi için dua etti.</p>

  <p>Anahtarı çevirdiği anda kapının öteki tarafında vızlayan zil korkularını doğruladı. Bir dakika sonra yandaki hoparlörden bir ses duyuldu. "Kim var orda?"</p>

  <p>"Güvenlik Bakanlığı'ndan Albay Antonio Yarayo hainleri sorgulayacak bir ekiple birlikte burda."</p>

  <p>Bir duraklama oldu. Ama Seng yanıtı beklemedi.</p>

  <p>"Kapıyı aç. Gerekli yetkim ve belgelerim var. Teğmen Sanchez bize eşlik edecekti, fakat koruduğu ön kapıyı bırakmasına izin verilmedi. Çavuş Macco'sun, değil mi?" Seng zarfı kaldırdı. "Eğer bir sorun varsa, hizmet kaydın elimde."</p>

  <p>"Ama efendim," dedi Macco yalvarırcasına. "Sabah sekizden önce kapı açılırsa Canovar Kalesi'ndeki devlet güvenlik ofisinin alarmları çalar."</p>

  <p>"Teğmen Sanchez'e zindan alarmlarını kapamasını emrettim."</p>

  <p>"Ama efendim, o bunu yapamaz. Kapı, güvenlik komutasının şehirdeki ofisine bağlı ayrı bir sisteme bağlı. Sabah sekize kadar açılamaz."</p>

  <p>Üstesinden gelmeleri gereken bir diğer engeldi bu da, ama hiç beklemedikleri bir şey değildi. Seng güvenlik subaylarının alarmların hatalı çalıştığını düşüneceklerine ve bir güvenlik polisi ekibi göndermeden önce kaleyi arayıp durumu kontrol edeceklerine bahse girebilirdi.</p>

  <p>Macco bunu yuttu. Birkaç saniye sonra büyük çelik kapı büyük bir gürültü çıkardı ve kapıdan çıkan demir çubuklar deliklerine geri çekildi. Dev kapı sessiz ve sorunsuz bir şekilde açıldı. Çavuş Macco hazır olda durarak bir selam çaktı.</p>

  <p>Seng nezaketle zaman kaybetmedi. Macco'nun gırtlağına uyuşturucu tabancasını dayayıp tetiği çekti. Nöbetçinin gözleri yuvalarında geri döndü, adam bir çuval gibi yere yıkıldı.</p>

  <p>Zindan teknoloji harikası bir hapishane değildi. Paslı demir hücre kapıları on dokuzuncu yüzyılın sonlarında takılmıştı ve Macco'nun beline zincirlenmiş büyük antik anahtarı gerektiriyordu. Seng anahtarı ve zinciri çekip kopardı, sorra ilk kapıyı açmaya girişti. Kapı aralanır aralanmaz Julia Huxley içerideki mahkûmun durumunu kontrol etmek için içeri koştu. Seng'in ekibi en kötüsünden korkan şaşkın mahkûmların zindandaki geçide çıkmalarına yardım etti.</p>

  <p>"Beşi merdivenleri çıkıp caddeye ulaşacak durumda değil," dedi Julia. "Sedyeyle taşınmaları gerekiyor."</p>

  <p>"O zaman onları sırtımızda götürürüz," diye yanıtladı Seng. "Beş sedye taşıyacak kadar adamımız yok."</p>

  <p>"Bu zavallı adamlar onları idam edeceğimizi sanıyor," dedi uzun boylu, kısa kızıl saçlı, iri yapılı ekip üyesi.</p>

  <p>"Açıklama yapacak zamanımız yok!" diye parladı Seng. Şehirdeki güvenlik görevlilerinin Santa Ursula'daki zindan alarmlarının gecenin yarısında neden çaldığını merak ettiklerine emindi. Arayıp telefonların kesik olduğunu anlayacakları kesindi. Kısa süre sonra da neler olduğunu anlamak için bir ekip göndereceklerini herkes tahmin edebilirdi. "Julia, sen yürüyebilecekleri toparla. Geriye kalanlar, yürüyemeyecek durumda olanları sırtlayın."</p>

  <p>Acı içindeki zavallı Kübalıları neredeyse sürükleyerek zindandan çıkarıp merdivenleri tırmanmaya başladılar. Her ekip üyesinin omzunda bir Kübalı vardı, serbest kollarıyla da merdivenleri zorlukla çıkan diğer mahkûmlara yardım ediyorlardı. Julia arkadan gelerek iki kadına destek veriyor, yalnızca rahatlatıcı tonunun karşıya ulaştığını bildiği -Ispanyolcası yalnızca margarita ısmarlamaya yeterdi- cesaret sözcükleri fısıldıyordu.</p>

  <p>Güçten düşmüş mahkûmlarla sarmal merdivenleri tırmanmak bir işkenceydi, fakat geri dönüş yoktu. Şu anda ele geçirilmeleri kesin idam anlamına gelirdi. Göğüsleri hızla inip kalkarak, ciğerleri hava için çırpınarak ve kalpleri şiddetle çarparak merdivenleri çıktılar. Uzun zaman önce umutlarını yitirmiş olan kadın ve adamlar, kendilerini kurtarmak için hayatlarını tehlikeye atan bu çılgın insanlar sayesinde artık normal hayatlarını yeniden yaşama fırsatına kavuşuyorlardı.</p>

  <p>Seng onların içinde bulundukları duruma acımak veya sıska yüzlerine bakmak için zaman ayıramazdı. Her türlü şefkat düşüncesi hızla yok oluyordu. Oregon'un güvenliğine vardıklarında anlayış gösterebilirdi.</p>

  <p>Bütün dikkatini adamların hepsini ön kapıya ulaştırma gayretine yoğunlaştırarak zihnini soğuk ve mantıklı tutmayı başardı.</p>

  <p>En sonunda grubun önündekiler kapıdaki nöbetçi ofisine ulaştı. Seng dikkatle tuğla kaplı yola çıktı. Hiçbir ses, araç ya da insan yoktu ortalıkta. Kamyon tam bıraktıkları yerdeydi.</p>

  <p>Yürüyemeyecek kadar zayıf olanları oflayıp puflayarak taşıyan ekip tropik nem yüzünden ter içinde kalmıştı. Seng dikkatle karanlık caddeyi ve binaları lazer gece dürbünüyle inceledi. Bölge temizdi. Tatmin olunca herkesi kapıdan geçirdi ve kaba bir şekilde kamyona doğru itti.</p>

  <p>Ofise geri dönüp nöbetçiyi kontrol etti. Hâlâ bilinçsizdi. Masanın arkasındaki konsolda da kırmızı bir ışık olduğunu fark etti. Zindan kapısını açtıklarında gerçekten de alarm çalışmıştı. Telefon çalmaya başlayınca açıp İspanyolca öfkeli bir şekilde, "Uno momento!" dedi.</p>

  <p>Sonra ahizeyi bırakıp kapıdan dışarı fırladı.</p>

  <p>Kurtarma ekibi ve kurtarılan mahkûmlar yoğun saatlerdeki Japon işçiler gibi kamyonun arkasını doldurmuşlardı. Sürücü metalik gıcırtıyla vitesi geçirdi ve kamyon ileri fırladı. Sokaklar daha önce olduğu gibi boştu, otomobil trafiği seyrekti, yukarıdaki Kübalılarsa ya balkonlarında hoş kokulu bir akşamın tadını çıkarıyorlar ya da kaldırımlarda sandalyelere oturup cantina içiyor, şarkı söyleyip dans ediyorlardı.</p>

  <p>Seng kulağını dışarı verip herhangi bir alarm ya da siren sesi olup olmadığına baktı. Yalnızca gece havasını dolduran müzik sesi duyuluyordu. En haşin ses, kamyonun egzozundan çıkmak üzere olan susturucusundan geliyordu. Kısa süre sonra egzozun sesi şehrin gürültüsünü bastırır oldu. Seng Kübalıların kamyona şöyle bir baktıktan sonra başlarını çevirdiklerini gördü. Patlak egzoz boruları ve paslı susturucular Santiago caddelerinde dolaşan eski arabalarda sıkça rastlanan şeylerdi. Şehirde oturanların akıllarında daha eğlenceli düşünceler vardı.</p>

  <p>Kamyonun sürücüsü insanı deli edecek kadar yavaş sürüyordu aracı, ama Seng, onu zorlamaması gerektiğini biliyordu. Şehirde ağır ağır ilerleyen bir kamyon şüphe çekmezdi. Bir saat gibi gelen, ama aslında sadece on beş dakika süren yolculuktan sonra sürücü deponun yanına gelip park etti. Seng terk edilmiş gibi duran limanın aşağı ve yukarı kısımlarına baktıktan sonra herkesi bakım barakasına yönlendirdi. Barakaya kadarki beş dakikalık yolculuk olaysızdı.</p>

  <p>Şansları hâlâ yaver gidiyordu. Gecenin tek aktivitesi büyük konteynerler boşaltan iki yük gemisinde gerçekleşiyordu. Seng hâlâ kaygılı olsa da sonunda biraz rahatlamaya başlamıştı. Adamları bakım barakasının kapısından geçirip tahta merdivenlerden aşağıya indirdi. Karanlıkta Nomad denizaltısının kaptanının belli belirsiz siluetini gördü. Yüzer iskelede dikilen adam Kübalıların araca binmelerine yardımcı oldu. Diğer kaptan aşağıda durmuş adamları Nomad'ın ana kabinine sığdırmaya çalışıyordu.</p>

  <p>Araca son binen Seng ve Julia Huxley denizaltının üst güvertesine tırmandıktan sonra kaptan yavaşça demir aldı, hafifçe yukarı bakıp, "İyi bir zamanlama yaptınız," dedi.</p>

  <p>"Bu araçla mümkün olan en hızlı şekilde gemiye ulaştır bizi," diye yanıtladı Seng. "Alarmları susturamadık. Küba güvenlik güçlerinin şimdiden ensemize çökmemiş olmasına şaşırdım."</p>

  <p>"Sizi buraya kadar takip etmedilerse nerden geldiğinizi asla tahmin edemezler," dedi kaptan güvenle, kapağı kapatıp kilitlerken.</p>

  <p>"En azından Oregon'un kendisine tayin edilen demir atma yerinden gittiğini görene kadar."</p>

  <p>Saniyeler sonra denizaltı karanlık sulara gömülmeye başladı. On beş dakika sonra Oregon'un ay havuzunda yüzeye çıktı. Dalgıçlar tepedeki büyük vincin kancasını ve kablosunu taktılar. Nomad ikinci güverteyle aynı hizaya gelene kadar kaldırılıp balkona bağlandı. Huxley'in tıbbi ekibi, Kübalıların Oregon'un donanımlı hastanesine gitmesine yardım edecek mürettebatla birlikte bekliyordu.</p>

  <p>Saat 23.03'tü.</p>

  <p>Saçları zamanından önce kırlaşmış zayıf bir adam Cabrillo'nun subay olduğunu anlayıp sendeleyerek ona doğru gitti. "Efendim, benim adım Juan Tural. Bana kim olduğunuzu, beni ve arkadaşlarımı Santa Ursula'dan neden kurtardığınızı söyleyebilir misiniz?"</p>

  <p>"Biz bir şirketiz ve işi yapmak için bir sözleşme imzaladık."</p>

  <p>"Sizi kim tuttu?"</p>

  <p>"Birleşik Devletler'deki dostlarınız," diye yanıtladı Cabrillo. "Bütün söyleyebileceğim bu kadar."</p>

  <p>"O halde idealist bir amacınız ya da politik bir nedeniniz yok, öyle mi?"</p>

  <p>Cabrillo hafifçe gülümsedi. "Her zaman bir amacımız vardır."</p>

  <p>Tural içini çekti. "Bu kurtarmanın başka bir merkezden geleceğini ummuştum."</p>

  <p>"İnsanlarınızın bunu yapacak araçları yoktu. Bu kadar basit. Bu yüzden bize geldiler."</p>

  <p>"Tek motivasyonunuzun para olması çok yazık."</p>

  <p>"Ama para değildi. Para yalnızca bir araçtır," dedi Cabrillo. "Şirketimizin kavgalarını gerçekleştirmesine ve yardım projelerine fon ayırmasını sağlıyor. Saygıdeğer hükümetlerimiz için çalışırken hiçbirimizin sahip olmadığı bir özgürlük bu." Kronometresine baktı. "Şimdi, eğer izin verirseniz, henüz tehlikeyi atlatmış değiliz."</p>

  <p>Sonra dönüp Tural'ı arkasında kendisine bakar durumda bırakarak yürüyüp gitti.</p>

  <p>Yirmi üç on yedi. Eğer kaçacaklarsa tam sırası olduğunu düşündü Cabrillo. Hapishanedeki alarmlara uzun zaman önce yanıt verilmişti. Şimdiye kadar bütün devriyeler kayıp mahkûmları, onları kurtaranları aramak için şehri ve taşrayı altüst ediyor olmalıydı. Tek bağlantıları kamyon sürücüsüydü, fakat adam yakalanıp işkence görse bile Küba güvenlik güçlerine herhangi bir şey söyleyemezdi. İlk kontağı, ona Oregon'dan söz etmemişti. Kamyon sürücüsüne göre, kurtarma ekibi adanın başka bir tarafında karaya çıkan bir gruptu o kadar.</p>

  <p>Cabrillo telefonu kaldırıp şirketin makine dairesindeki başkanını istedi. "Max?"</p>

  <p>Hanley hemen yanıt verdi. "Juan." "Safra tankları boşaltıldı mı?" "Tanklar boş ve gövde hızlanmak için yükseliyor." "Gelgit dönüp bizi çevirmek üzere. Pruvamız hâlâ ana kanala dönükken gitsek iyi olur. Demir alır almaz makineleri çok yavaşlatacağım. Ani kalkışla kıyıdakilerin dikkatini çekmenin bir anlamı yok. İlk alarmda ya da ana kanala vardığımızda, artık hangisi önce olursa, programı tam hıza alacağım. Makinelerinin verebileceği her güç miktarına ihtiyacımız olacak."</p>

  <p>"Gecenin karanlığında tam yol ilerlerken kılavuz kaptan olmadan bizi dar bir kanaldan geçirebileceğini düşünüyor musun?"</p>

  <p>"Geminin bilgisayar sistemi kanalın her santimim ve şamandıraların yerlerini okudu. Kaçış rotamız planlanıp otomatik pilota programlandı. Bizi burdan çıkar, işini Otis'e bırakacağız." Otis mürettebatın geminin otomatik kontrol sistemlerine verdiği isimdi. Oregon'u istenen rotanın birkaç santim civarında yönetebilirdi.</p>

  <p>"Bilgisayarlı otomatik kontroller olsun olmasın altmış milde dar bir kanaldan geçmek kolay bir iş olmayacak."</p>

  <p>"Yapabiliriz." Cabrillo hattı kesip başka bir şifre kodladı. "Mark, bana savunma sistemlerimizdeki durumu bildir."</p>

  <p>Oregon'un silah uzmanı Mark Murphy Teksas'lı şivesiyle sözcükleri uzata uzata yanıt verdi. "O Küba füze rampaları hıçkırsa bile yerle bir ederiz."</p>

  <p>"Açık denize çıktıktan sonra hava saldırısı bekleyebilirsin." "Baş edemeyeceğimiz bir şey değil." Linda Ross'a döndü. "Linda?"</p>

  <p>"Bütün sistemler açık," diye yanıtladı Linda sakin bir şekilde. Cabrillo ahizeyi yerine koyup rahatladı, ince bir Küba purosu yaktı. Geminin kontrol merkezinde dikilen mürettebatına baktı. Hepsi beklentiyle ona bakıyordu.</p>

  <p>"Eh," dedi yavaşça, derin bir soluk alarak. "Sanırım artık gidebiliriz."</p>

  <p>Bilgisayara sesle komut verdi, vinç harekete geçti. Demir, zincirin şangırtısını önlemek için mürettebatın deliğe yerleştirdiği Teflon kılıfın içinden yavaş yavaş yükselip limanın dibinden ayrılmaya başladı. Bir komut daha verdikten sonra Oregon çok yavaş bir şekilde ilerlemeye başladı.</p>

  <p>Makine dairesinin derinliklerindeki Max Henley dev konsoldaki göstergeleri ve enstrümanları inceledi. Dört büyük manyeto-hidrodinamik makine denizcilik taşımacılığında devrimsel bir tasarımdı. Tuzlu deniz suyunda bulunan elektriği yoğunlaştırıp artırıyor, ardından sıvı helyum yoluyla mutlak sıfırda tutulan manyetik çekirdek tüpünden geçiriyorlardı. Üretilen elektrik akımı, itiş gücü oluşturmak için kıç tarafındaki iticilerin içinden pompalanan son derece yüksek bir enerji gücü yaratıyordu.</p>

  <p>Oregon'un makineleri büyük yük gemisini inanılmaz bir hızla itmekle kalmıyor, manyetik çekirdekten geçen tuzlu sudan başka bir yakıt da istemiyordu. İtiş gücü hiç bitmiyordu. Bir diğer avantaj geminin dev yakıt tanklarına ihtiyaç duymamasıydı, bu da o alanın başka amaçlarla kullanılabilmesini sağlıyordu.</p>

  <p>Dünyada manyetohidrodinamik makineli dört gemi daha vardı; üçü yolcu gemisi, biri petrol tankeriydi. Oregon'a bu makineleri monte edenler gizlilik yemini etmişlerdi.</p>

  <p>Hanley ileri teknoloji ürünü makinelerin bakımına mal sahibiymiş gibi özen gösteriyordu. Güvenilir makinelerdi ve nadiren sorun çıkarırlardı. Kendisinin bir uzantısıymış gibi çalışırdı onların üzerinde. Her zaman ince ayarda tutar, aşırı ve uzun süreli operasyonlar için sürekli hazır durumda olmalarını sağlardı. Şu anda otomatik olarak hareket edip gemiyi denize açılan kanala doğru götürmelerini seyrediyordu.</p>

  <p>Komuta merkezinin yukarısındaki zırhlı paneller gürültüsüzce aralanıp ön bölmedeki geniş pencereyi ortaya çıkardı. Dikkatle şehrin ışıklarına bakan kadın ve adamlar, sanki Küba savunma sistemlerini idare eden adamlar onları duyabilirmiş gibi sessizce konuşuyorlardı.</p>

  <p>Cabrillo önlerinde limanı terk eden başka bir gemi daha olduğunu fark etti. "Hangi gemi bu?" diye sordu. Ekipten biri bilgisayar ekranına gemilerin limana geliş ve gidiş listesini getirdi. "Hangc-hou'ya şeker taşıyan Çin bandıralı yük gemisi," diye bildirdi. "Kalkış saatinden neredeyse bir saat erken ayrılıyor limandan."</p>

  <p>"Adı?" diye sordu Cabrillo.</p>

  <p>"İngilizcesi Kızıl Şafak. Geminin sahibi Çin Ordusu."</p>

  <p>"Bütün dış ışıkları kapat ve öndeki geminin kıçına yaklaşana kadar hızı artır," diye emretti bilgisayara. "Bizi dışarı götürecek yem olarak kullanacağız onu." Dış güverte ve seyir ışıkları söndü, iki gemi arasındaki mesafe kapanırken gemi karanlık içinde kaldı. Komuta merkezindeki ışıklar karartılarak mavi-yeşil parıltıya dönüştü.</p>

  <p>Kızıl Şafak kanala girip ilk şamandıra sırasını geçerken Oregon onu yalnızca elli metre geriden takip ediyordu. Cabrillo öndeki geminin güverte ışıklarının kendi gemisinin pruvasına düşmeyeceği bir mesafe koymuştu araya. Zor bir olasılıktı, ama gemisinin siluetinin Kızıl Şafak 'in gölgesi zannedileceğim umuyordu.</p>

  <p>Cabrillo pencerenin üstündeki duvarda asılı duran saate baktığında 23.39'u gösteriyordu. Küba savunma sistemlerinin testine yalnızca yirmi bir dakika kalmıştı.</p>

  <p>"Kızıl Şafak'ı takip etmek bizi yavaşlatıyor," dedi Linda. "Değerli zamanı kaybediyoruz."</p>

  <p>Cabrillo başıyla onayladı. "Haklısın, daha fazla bekleyemeyiz. Şimdilik işimizi gördü." Eğilip bilgisayarın ses alıcısına konuştu.</p>

  <p>"Tam yol ileri, öndeki gemiyi geçin!"</p>

  <p>Oregon büyük makineleri olan küçük bir tekne gibi kıçını tehlikeli sulara gömdü, pruvasını havaya kaldırdı. İticiler bir köpük bulutu oluştururken dümen suyunda geniş bir krater oluşuyordu. Kanala hızla atılarak suyun içinde birden durmuş gibi görünen altı buçuk metre ötedeki Çin gemisini hızla geçti. Çinli denizcilerin şaşkınlık içinde kalakaldıklarını görmek mümkündü. Her saniye daha da hızlanan gemi gecenin karanlığında son sürat ilerliyordu. Sürat Oregon'un en önemli başarısı, üstün niteliğiydi. Kırk deniz mili, ardından elli. Santiago'nun girişindeki Morro Kalesi'ni geçene kadar neredeyse altmış iki mil yapar olmuştu. Onun büyüklüğündeki hiçbir gemi bu hıza ulaşamazdı.</p>

  <p>Sarp kayalıklardaki işaret ışıkları kısa sürede siyah ufukta yanıp sönen beneklerden fazlası haline geldi.</p>

  <p>Bir geminin limandan izinsiz ayrıldığını bildiren alarmlar kıyıda hızla yayıldı, ama radar ve yangın kontrol operatörleri kıyıdan yüzeye füzelerini göndermediler. Subaylar bu kadar büyük bir geminin böylesi aşırı bir hız yaptığına inanamıyorlardı. Radar sistemlerinin bozulduğunu düşünüp bu kadar tuhaf bir hedefe ulaşabileceğine inanmadıkları için füzelerini göndermek istemediler.</p>

  <p>Oregon denizde yirmi mil kadar yaptıktan sonra Küba güvenliğindeki bir general ikiyle ikiyi toplayıp bir geminin aniden limandan ayrıhşıyla Santa Ursula'daki mahkûmların kaçışı arasında bir bağ olduğu çıkarımını yaptı. Hızla kaçan gemiye füze gönderilmesini emretti, ama emir ağır aksak komuta zincirinin filtresinden geçene kadar Oregon atış menzilinden çıkmıştı.</p>

  <p>Bunun üzerine general, esrarengiz gemi Birleşik Devletlerin Sahil Muhafaza teknelerinin korumasına ulaşmadan önünün kesilip batırılması için Küba Hava Kuvvetleri'nden jet istedi. Adam geminin kaçışının mümkün olmadığını düşünerek arkasına yaslandı, bir puro yakıp mavi dumanlan halinden memnun bir şekilde havaya üfledi. Yetmiş mil ötede iki eski MİG havalanıp Küba radarına uyarak Oregon'a doğru uçmaya başladı.</p>

  <p>Santiago'dan Küba'nın ucuna inip Windward Geçidi'nden geçtikten sonra kuzeybatıya, yani Miami yönüne dönmenin bir intihar girişimi olacağını bilmek için Cabrillo'nun haritaya bakması gerekmiyordu. Bu durumda Oregon neredeyse altı yüz mil boyunca Küba sahilinden elli mil açıkta bulunacaktı ki bu atış poligonunda yolculuk yapmak gibi bir şey olurdu. En güvenli seçeneği güneybatı yönünde Haiti'ye doğru ilerleyip ardından batıya, Birleşik Devletler bayrağı altındaki Porto Riko yönüne dönmekti. Orada yolcularını bırakabilirdi. Yolcuları orada güvende olur ve uygun tıbbi tesislerde tedavi edildikten sonra Florida'ya gönderilirlerdi.</p>

  <p>"İki isimsiz uçak yaklaşıyor," diye bildirdi Linda.</p>

  <p>"Gördüm," dedi Murphy, güçlendirilmiş radar sistemleri ve düğmelerle dolu konsola eğilerek.</p>

  <p>"Tanımlayabilir misin?" diye sordu Linda.</p>

  <p>"Bilgisayar onların bir çift MİG-27 olduğunu söylüyor."</p>

  <p>"Ne kadar uzaktalar?"</p>

  <p>"Altmış mil ve yaklaşıyorlar," diye yanıtladı Murphy. "Zavallılar neyle karşı karşıya olduklarının farkında değiller."</p>

  <p>Cabrillo iletişim uzmanı Hali Kasım'a döndü. "Onlarla İspanyolca iletişim kurmaya çalış. Yerden havaya füzelerimiz olduğunu ve eğer bir düşmanlık gösterirlerse onları uçuracağımızı söyle."</p>

  <p>Kasım'ın bu uyarıyı İspanyolca yapması gerekmiyordu. Bilgisayara bu emri yirmi farklı frekansa ayarlı telsizine tercüme etmesini emretmesi yeterliydi.</p>

  <p>Birkaç dakika sonra başını iki yana salladı. "Bizi duyuyor, ama yanıt vermiyorlar."</p>

  <p>"Blöf yaptığımızı sanıyorlar," dedi Linda.</p>

  <p>"Denemeye devam et." Sonra Murphy'ye döndü. "Füzelerinin menzili ne?"</p>

  <p>"Tanımlamalara göre on millik kısa menzilli roketler taşıyorlar." Cabrillo ciddi görünüyordu. "Otuz milde uzaklaşmazlarsa onları yok et. Ama şimdilik daha iyisi bizimkilerden birini gönder. Sonra elle kumanda ederek yakın uçuş sağla."</p>

  <p>Murphy gerekli hesaplamaları yaparak kırmızı bir düğmeye bastı. "Füze yolda."</p>

  <p>Roket ön güverteden havalanıp gökyüzüne yükselirken işitilebilir bir foş sesi komuta merkezini kapladı. Kuzeybatıya doğru hızla ilerleyip gözden kaybolana kadar monitörlerden füzeyi seyrettiler.</p>

  <p>"Yakın uçuşa dört dakika," dedi Murhpy.</p>

  <p>Bütün gözler pencerenin üstündeki saate gitti. Kimse konuşmuyor, herkes bekliyordu. Saniye kolunun bütün kadranı dolaşması sonsuza dek sürüyor gibiydi. Sonunda Murphy mekanik bir sesle konuştu. "Füze iki aracın arasından ve iki yüz metre üstlerinden geçti."</p>

  <p>"Mesajı aldılar mı?" diye sordu Cabrillo, sesinde hafif bir kızgınlık tonuyla.</p>

  <p>Uzun bir duraklamanın ardından, "Eve dönüyorlar," diye mutlulukla bildirdi Murhpy. "Bu iki Kübalı gerçekten çok şanslılar."</p>

  <p>"Ayrıca kazanamayacaklarını anlayacak kadar da zekiler."</p>

  <p>"Gerçekten de," dedi Linda yüzünde kocaman bir gülümsemeyle.</p>

  <p>"Bugün elimizi hiç kana bulaştırmadık," dedi Cabrillo belirgin bir şekilde rahatlayarak. Oturduğu yerden eğilerek bilgisayara konuştu. "Hızı düşür."</p>

  <p>Gizli operasyon neredeyse tamamlanmış, sözleşme yerine getirilmişti. Oregon ve üst düzey ekibi kendilerini şanslı olarak görmüyorlardı. Başarılarının nedeni, özel beceriler, uzmanlık, zekâ ve titiz planlamanın bir bileşimiydi. Şimdi, komuta merkezini ve seyir sistemlerini denetleyecek bir teknisyen dışında herkes rahatlayabilirdi. Adamların bir kısmı hak ettikleri uykuya kavuşmak için kamaralarına çekilirken diğerleri bir şeyler atıştırıp rahatlamak için geminin yemek salonunda toplandı.</p>

  <p>Cabrillo tik ağacından yapılma lambrilerle kaplı kamarasına gidip halının altına, güvertenin içine monte edilmiş kasadan bir paket çıkardı. Bu bir sonraki sözleşmeleriydi. İçindekileri çıkarıp neredeyse bir saat boyunca inceledi, sonra ilk taktik ve strateji seviyelerini planlamaya başladı.</p>

  <p>İki buçuk gün sonra Oregon San Juan, Porto Riko limanına girip Kübalı esirleri bıraktı. Gün batmadan önce olağanüstü gemi ve şirket yetkililerinden oluşan garip mürettebatı bir sonraki görevlerine doğru yeniden denize açıldı. İşleri bitmeden önce paha biçilmez bir sanat eserini çalacak, ilahi bir lideri iktidara kavuşturacak ve bir ulusu özgür kılacaklardı. Fakat Oregon limandan ayrılırken Cabrillo gemide değildi. Doğuya, yükselen güne doğru uçuyordu.</p>
</body>
</html>
