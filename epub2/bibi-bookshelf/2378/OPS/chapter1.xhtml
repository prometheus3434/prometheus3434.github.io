<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Balkon Sefası</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter">
	<section>
		<h1><em><span epub:type="pagebreak" title="9" id="page9"></span><st c="0">Muayene</st></em></h1>
		<p><st c="8">Doktor, masanın üzerindeki kan tahlili sonuçlarına dikkatle bakarak birkaç sayının etrafını kırmızı kalemle çizdi. </st><st c="124">Gözlerini evraktan kaldırıp, “Kolesterolünüz yüksekmiş,” dedi. </st><st c="187">Düşünceli ve tedirgindi. </st><st c="212">Bir sırrı öğrenmek istercesine, “Ailenizde kalp krizi geçiren var mı?” diye sordu. </st><st c="295">O an aklıma, Rize Devlet Hastanesi’nin kapısındaki bankın üzerinde, ellerini yumruk yapıp alnına dayamış halde ağlayan Yıldıray dayım geldi. </st><st c="436">Apansız inen kalp krizi dayımı babasız, beni dedesiz bırakmıştı. </st><st c="501">Dedem İsak Tanrıverdi, şu dünyada kaybettiğim ilk yakınımdı.</st></p>
		<p><st c="561">Dedem, 1929’da dünyaya gözünü açtığı andan 1951’de Kore Savaşı’na asker olarak gönderildiği tarihe kadar bir gün olsun Erzurum’daki köyümüzden ayrılmadı. </st><st c="716">Kunuri’de, üzerlerine yağdırılan kurşunlarla ağır yaralanmıştı. </st><st c="780">Bindirildikleri gemilerle Kore’ye gönderilirken de rençper Osman’ın oğlu İsak’tı, madalyasız bir gazi olarak köye döndüğünde de... </st><st c="911">Onlar Türkiye’ye uğurlanırken, Kore dağlarında cesedi kalanlar ve dönemeyenler vardı.</st></p>
		<p><st c="996">Ne vakit Erzurum Radyosu’nda türkü saati başlasa beyaz </st><span epub:type="pagebreak" title="10" id="page10"></span><st c="1052">radyosunu sabitlediği duvarın altındaki minderde bir ayağını diğer bacağının altına almış halde uzaklara dalardı dedem. </st><st c="1172">Mavi boyalı pencereden cılız kavaklar ve kıraç dağlar görünürken, dedemin içine doğru yankılanan hıçkırışları radyodan yükselen Erzurum türküsüne karışırdı:</st></p>
		<div>
			<span><st c="1328">Kore dağlarında ot kucak kucak</st></span>
			<span><st c="1359">Ne bilsin analar böyle olacak</st></span>
			<span><st c="1389">İrahmet yerine kurşun yağacak</st></span>
			<span><st c="1419">Gitti de gelmedi, buna ne çare</st></span>
		</div>
		<p><st c="1450">Dedemi ya pencerenin pervazına yaslanmış halde ötelere bakarken, yahut sabah ezanından sonra kuzulara avucunda tuz verirken hatırlıyorum. </st><st c="1589">Bazen de elceklerle samandan halat ördüğü akşamki gibi otuz iki dişini birden göstererek, keyifle gülerken... </st><st c="1699">Kısacık boyu ve tombul gövdesiyle peynir tulumunu andırdığı için köylüler dedeme “Tulum İsak” lakabını takmıştı.</st></p>
		<p><st c="1811">Dedem Kore’den döndükten sonra anneannem Peruza ile evlendi. </st><st c="1873">Annem beş çocuklarından ikincisi, dört kızlarından biriydi. </st><st c="1933">Baktıkları hayvanlar bu nüfusu doyurmaya yetmediğinden, dedem Rize’nin yolunu tuttu. </st><st c="2018">Kışın şehirde hamallık, yazın köyde rençperlik yaptı. </st><st c="2072">70’li yıllarda talihini İstanbul’da aradı. </st><st c="2115">Hasköy, Kasımpaşa ve Kulaksız’ın ara sokaklarında el arabasıyla balık satarak ekmeğini kazandı.</st></p>
		<p><st c="2210">Benim ortaokula başladığım yıl, kışı geçirmek için Rize’ye, bizim yanımıza gelmişti. </st><st c="2296">Gündüzleri bazen bir balık tezgâhı başında müşteri bekleyerek, bazen Muharip Gaziler Derneği’nde “Ankara’dan haber var mı?” diye sorarak geçiriyordu. </st><st c="2446">Çünkü Kore Savaşı’ndan yirmi dört yıl sonra, ancak 1974’te bağlanan aylıkları, 1983’te ellerinden alınmıştı. </st><st c="2555">Kore gazileri ancak 1991’de maaş hakkına yeniden kavuşmuştu.</st></p>
		<p><st c="2615">Dedemin sevinci yalnızca bir yıl, 9 Aralık 1992 gününe kadar sürebildi. </st><st c="2688">O gün çay içmek için girdiği, babama ait Ba</st><span epub:type="pagebreak" title="11" id="page11"></span><st c="2731">har Kıraathanesi’ndeki bir masada yüreğine inen krizle can verdi. </st><st c="2798">Bize veda ederken sessiz ve vakurdu. </st><st c="2835">Ondan geriye bir köy evi, artık otu bile biçilmeyen birkaç çayır ve beyaz radyosu kaldı.</st></p>
		<p><st c="2923">Ben dedemin öldüğünü okuldan eve dönerken öğrendim. </st><st c="2976">Rize Devlet Hastanesi’nin avlusuna vardığımda, kapının önünde toplanmış köylülerimizi gördüm. </st><st c="3070">Kalabalığa yaklaştıkça bankın üzerinde sessizce ağlayan dayımı fark ettim. </st><st c="3145">O an ben de ağladım.</st></p>
		<p><st c="3165">Doktor bana, “İyi misiniz İsmail Bey?” diye sorunca Rize’de değil İstanbul’da, muayene için geldiğim bir hastanede olduğunu hatırladım.</st></p>
		<p><st c="3301">“Ailenizde kalp krizi geçiren kimse var mı?” diye sorusunu yineledi doktor.</st></p>
		<p><st c="3377">“Dedem...” dedim. </st><st c="3396">“Dedem, altmış üç yaşında kalp krizinden ölmüştü.”</st></p>
	</section>
	<div id="charCountTotal" value="3446"></div></body>
</html>
