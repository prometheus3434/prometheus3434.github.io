<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_68">ROGERS VE SERBEST REKABET SİSTEMİ</h2>

  <p class="biyografi">Tümdengelim yöntemini ve bu yöntemin Klasik İktisatta kullanılış biçimini bu kadar şiddetle yeren Rogers, buna karşılık, Klasik İktisadın hem teorik hem de iktisat politikası ilkelerine büyük ölçüde sahip çıkan bir görüşe sahipti. Örneğin, J.S. Mill’in ücret fonu teorisini reddedişinden sonra bile bu teoriyi savunuyor<a href="../Text/iktisatTarihi_split_077.html#footnote-51227-108" id="footnote-51227-108-backlink">[108]</a> ve işçilerin ücretleri yükseltmek için girişimlerde bulunmasının politik iktisat yasalarına müdahale etmek anlamına geldiğini belirtiyordu.<a href="../Text/iktisatTarihi_split_077.html#footnote-51227-109" id="footnote-51227-109-backlink">[109]</a> Çok sonra ücret fonu teorisini reddedip işçi sendikalarını savunduğu<a href="../Text/iktisatTarihi_split_077.html#footnote-51227-110" id="footnote-51227-110-backlink">[110]</a> doğruysa da, Rogers’ın bu yeni tutumu, herhangi bir teorik gerekçeden çok düşük ücretlerin işçilerin hayat biçimleri üzerindeki olumsuz etkisini görmüş olmasından kaynaklanıyordu.</p>

  <p class="biyografi">Diğer taraftan, Rogers ücretlerin ve kâr oranlarının eşitlenme eğiliminde olduğu ilkesini ve Rikardocu rant teorisini itirazsız kabul ediyordu.<a href="../Text/iktisatTarihi_split_077.html#footnote-51227-111" id="footnote-51227-111-backlink">[111]</a> Halbuki bu konular, Jones ve Leslie gibi önde gelen tümevarımcıların Klasik İktisat ile en çok anlaşmazlığa düştükleri ve soyut olmaları yüzünden Ricardo’yu şiddetle eleştirdikleri noktalardı.</p>

  <p class="biyografi">Rogers’ın ortodoks görüş açısı iktisat politikası konusunda çok daha belirgindir. Rogers devletin iktisadî hayata herhangi bir biçimde müdahale etmesine karşıdır:</p>

  <p class="biyografi">“Servetin bölüşümünü belirleyen kuralları kendi doğal işleyişlerinde serbest bırakmazsak, servetin üretiminin nasıl olduğunu öğrenmek yararlı bir amaca hizmet etmiş olmayacaktır.”<a href="../Text/iktisatTarihi_split_077.html#footnote-51227-112" id="footnote-51227-112-backlink">[112]</a></p>

  <p class="biyografi">Piyasa güçlerinin dışardan bir müdahale olmadan çalışmasının toplumda doğal dengelerin sağlanmasına yol açacağına kuşku duymayan Rogers bu yüzden korumacılığa “soygunculuk”<a href="../Text/iktisatTarihi_split_077.html#footnote-51227-113" id="footnote-51227-113-backlink">[113]</a> diyerek her biçimiyle karşı çıkmakta; J.S. Mill’in yeni gelişmekte olan sanayi kollarının korunmasının yararlı olabileceği görüşünü de “şimdiye kadar hiçbir yerde görülmemiş bir cehaletin belirtisi”<a href="../Text/iktisatTarihi_split_077.html#footnote-51227-114" id="footnote-51227-114-backlink">[114]</a> nitelemesiyle reddetmektedir.</p>

  <p class="biyografi">Demiryollarını devletleştirme girişimleri, kamuya ait dokuma, silah fabrikaları ve tersaneler, Rogers’a göre, devletin iktisadî hayata gereksiz ve zararlı bir biçimde müdahale etmek isteğinin sonuçlarıdır. Bu müdahale olmasa demiryolu hizmetleri, ordu ve donanma için gemi, silah, mühimmat ve üniforma özel girişim tarafından rekabetçi koşullar altında daha etkin ve daha ucuz olarak üretilebilecektir.<a href="../Text/iktisatTarihi_split_077.html#footnote-51227-115" id="footnote-51227-115-backlink">[115]</a> Rogers yasa çıkarmak yoluyla işgününün sekiz saate indirilmesine de karşıdır. Sekiz saatlik işgünü toplumsal hayatta önemli bir reform niteliği taşısa da devletin müdahalesiyle değil, işçiler ve işverenler arasında serbest pazarlık yoluyla gerçekleştirilmelidir. Devletin müdahalesi, işgücü piyasasının serbest rekabete dayanması gereken yapısını bozacaktır.<a href="../Text/iktisatTarihi_split_077.html#footnote-51227-116" id="footnote-51227-116-backlink">[116]</a></p>

  <p class="biyografi">Tümevarıma dayanan tarihçi yöntemi benimseyip tümdengelim yöntemini reddeden Rogers’ın, tümdengelim yönteminin en soyut biçimde uygulanmasıyla elde edilen bu görüşleri böylesine savunması açıklaması güç bir çelişki olarak değerlendirilebilir. Tümdengelimi reddeden bir kişinin bu yöntemin ürünleri olan sonuçları da reddetmesi, veya, sonuçları kabul ediyorsa bu sonuçların ortaya konmasını sağlayan yöntemi de kabul etmesi beklenirken Rogers, yöntemi reddedip sonuçları kabul etme tutarsızlığını gösteriyordu.</p>

  <p class="biyografi">Bu çelişkili tutumu kısmen de olsa açıklama çabasında olan iki görüşe değinmek gerekir. Ashley’ye göre Rogers’ın iktisat politikası konusundaki ortodoks görüşü daha çok psikolojik nedenlere bağlanabilir. Rogers “Manchester Okulu”nun kurucusu sayılan Cobden’in yakın akrabası ve arkadaşıdır. Dolayısıyla da Cobden’in görüşlerini tutarsızca olsa bile savunmasını doğal karşılamak gerekir. Aynı zamanda Rogers, öğrenimini serbest ticaret akımının en etkili olduğu dönemde, Tahıl Yasaları’nın kaldırılması döneminde, yapmıştır. Toplum hayatının her cephesini etkileyen serbest ticaret kampanyasının genç bir üniversite öğrencisini de derinden etkilemesi gayet doğaldır.<a href="../Text/iktisatTarihi_split_077.html#footnote-51227-117" id="footnote-51227-117-backlink">[117]</a> Ashley’ye göre bu etki Cobden’in kişisel etkisiyle birleşmiş ve Rogers kullanılan yöntem ile ulaşılan sonuçlar arasındaki ilişkiyi unutarak yöntemini reddettiği bir öğretinin sonuçlarını savunma yoluna gitmiştir.</p>

  <p class="biyografi">Rogers’ın çelişkili tutumu konusunda rastladığımız ikinci görüş Marchi’ye aittir. Marchi, serbest ticaret hareketi ve Cobden’den hiç söz etmeden sorunu Rogers’ın Bastiat’ya olan hayranlığına bağlamaktadır. Marchi’ye göre Bastiat’nın serbest rekabet mekanizmasının müdahaleci devlet politikasının doğuracağı sonuçlara karşı üstünlüğü konusundaki görüşleri, Rogers’ı 1840’larda çok etkilemiş ve iktisat politikası hakkındaki tutumunu belirlemede önemli rol oynamıştır.<a href="../Text/iktisatTarihi_split_077.html#footnote-51227-118" id="footnote-51227-118-backlink">[118]</a> Bastiat’nın öğretisinin temelinde yatan ilham kaynağının Cobden ve serbest ticaret hareketi ile olan yakın bağ olduğu hatırlanacak olursa, Marchi’nin bu görüşünün aslında Ashley’nin görüşünün dolaylı yoldan ifadesi olduğu ortaya çıkar.</p>
</body>
</html>
