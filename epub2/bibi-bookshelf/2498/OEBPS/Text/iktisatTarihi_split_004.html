<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_1">Yeni Önsöz: Türkiye’de Neoliberalizm</h1>

    <p class="biyografi">Yordam Kitap, ilk baskısı 1982 yılı kasım ayında yapılmış olan bu kitabı yeniden basmak isteğini bana ilettiği zaman şaşırmadım desem yalan olur. Çok kısıtlı bir okuyucu grubuna hitap ettiği için ilk baskısı bile satmayan, yıllarca kitapçı raflarında toz tutarak sürünen bir kitabın yeniden basılmasının pek ticarî bir anlamı olmadığını anlatmaya çalıştım ama başarılı olamadım.</p>

    <p class="biyografi">Yordam Kitap’ın 2008 yılında yayımladığı kitabıma<a href="../Text/iktisatTarihi_split_012.html#footnote-31168-1" id="footnote-31168-1-backlink">[1]</a> yazdığım yeni “Önsöz” bölümünün okuyucular tarafından ilgiyle okunduğunu (hattâ, kitabın değil Önsöz’ün daha çok okunduğunu) duyduğum için satışa katkısı olur düşüncesiyle bu yeni önsözü yazmayı önerdim. Bu önerimin ne kadar yararlı olacağını herhalde önümüzdeki aylarda görürüz.</p>

    <p class="biyografi">Anlamayı kolaylaştırmak için yapılan ufak tefek kelime değişiklikleri ve baskı, yazım ve noktalama yanlışlarının düzeltilmesi dışında kitabın özgün baskısındaki yapı aynen korundu. Düzeltmeler için kitabı yeniden okurken bazı bölümlerin kısaltılabileceğini düşündüysem de hiçbir değişiklik yapmadım.</p>

    <p class="biyografi">İlk baskıya yazdığım ve bu baskıda da aynen korunan Önsöz’de ayrıntılı olarak anlatılacağı üzere kitap, 1982 yılında doçentlik ünvanını kazanmak için Üniversitelerarası Kurul’a sunduğum tezin kitaplaştırılmış halidir. Aynı tez, aslında 1981 yılında sunulmuş ve hiç beklemediğim bir biçimde jüri tarafından oy çokluğu ile reddedilmişti. Tez’in her iki biçimi de: “Rikardo İktisadı’nın Soyut-Tümdengelimci Yöntemine Karşı İngiltere’de Tarihçi Tepki: İlk İktisat Tarihçileri” başlığını taşıyordu.<a href="../Text/iktisatTarihi_split_012.html#footnote-31168-2" id="footnote-31168-2-backlink">[2]</a> O zaman da ticarî olmadığına inandığım bir kararla tezi kitap olarak basmak isteyen Savaş Yayınları’nın sahibi Dr. Erhan Göksel, başlığın “Bir Bilim Olarak İktisat Tarihinin Doğuşu” biçiminde değiştirilmesini teklif etmiş, ben de kabul etmiştim. Açık söylemem gerekirse, tamamen akademik kaygılarla hazırlanmış, Türkiye’deki okuyucu kitlesinin üniversitelerin iktisadî düşünce tarihi konusunda uzmanlaşmış öğretim üyelerinden oluştuğu (ki sayıları iki elin parmaklarından fazla değildi) bir kitabın satılabileceğine inanmıyordum. Ama Erhan Göksel bu konunun sadece yayınevini ilgilendirmesi gerektiğine beni ikna etti.</p>

    <p class="biyografi">Aradan geçen yıllar içinde kitap tümüyle satılmış olmalı ki, bende hiçbir nüshası kalmadığı ve kitapçılarda da bulunmadığı için, oğlum 2007 yılında açık artırma ile uğraşan web sitelerinden birinde bulduğu soluk ve lekeli bir nüshayı fahiş sayılabilecek bir fiyata satın alarak bana hediye etti.</p>

    <p class="biyografi">Yordam Kitap’ın bastığı ilk kitabıma yazdığım Önsöz’de 1963-1974 yılları arasındaki ODTÜ ve Londra Üniversitesi’ndeki öğrencilik yıllarımı, o yıllar için önemli olduğuna inandığım olaylarla birlikte anlatmaya çalışmıştım. Aynı şeyi bu kez de 1974-1983 ODTÜ yıllarım için deneyebilirim. ODTÜ’deki öğretmenlik yıllarımda karşılaştığım olayları; Milliyetçi Cephe hükümetleri yıllarında yaşananları; ODTÜ’nün gördüğü en demokrat rektörlerden biri olan Ilgaz Alyanak’ın Aydınlar Ocağı Başkanı Ahmet Sonel’in mütevelli heyetine karşı okulunu korumak için harcadığı çabaları; Hasan Tan boykotunu, işçi adı altında okula yerleştirilen silahlı MHP militanlarıyla, öğrenciler okula sokulmadığı için, başbaşa kalan öğretim üyelerinin onurlarını korumak için nasıl direndiklerini; Uğur Ersoy, Mustafa Doruk, Rona Aybay, Cahit Arf ve Arif Payaslıoğlu’nu anlatabilir, Arif Hoca’nın 12 Eylül sonrasında askerler tarafından okuluma rektör yapılan Siyasal Bilgiler Fakültesi’nden Mehmet Gönlübol ve YÖK başkanı İhsan Doğramacı için yazdığı şiirlerden örnekler verebilir; her nedense hep demokrat olduğuyla övünülen SBF’den ODTÜ’yü “bitirmek” amacıyla itinayla seçilerek dekan, bölüm başkanı ve enstitü başkanı yapılanların ODTÜ’yü ne hale getirdiklerini yazabilirim.<a href="../Text/iktisatTarihi_split_012.html#footnote-31168-3" id="footnote-31168-3-backlink">[3]</a> Öldürülen arkadaşlarımı, Türkiye İşçi Partisi’ni, Yürüyüş’ü, Bilim ve Sanat’ı, Yurt ve Dünya’yı, Tüm Öğretim Üyeleri Derneği’ni, 1968’de bizim tutuşturduğumuz ateşte yanan, yanmak ne kelime, alay alay kırılan gerçek kahraman ‘78’lileri, Öğrenci Temsilcileri Konseyi’ni size tanıtabilirim. Daha kişisel bir planda, kızımız Zeynep’e hamile iken İnci’nin 12 Mart kalıntısı rektör, dekan ve bölüm başkanı tarafından nasıl üniversiteden atıldığını, yargı yoluyla nasıl geri döndüğünü; dört yaşındayken Zeynep’i yuvaya bırakmak için otomobilden indirdiğim sırada, beni öldürmek için görevlendirildiklerini daha sonra öğrendiğim iki faşist militan ile gözgöze gelişimi ve her nedense bana belki de Zeynep’e acıyarak ellerini ceketlerinin altındaki silahlarından çekerek yürümeye devam etmelerini; hakkımda açılan davaları; 113 kişilik sınıftan 102 kişiyi neden sınıfta bıraktığımı, bu nedenle geçirdiğim soruşturmanın eğlenceli taraflarını; bütün bu hengâmede mezun olabilen öğrencilerimizin başarılarını, hele 1979 yılı Ekonomi Bölümü mezunlarının iş hayatı ve bürokraside nasıl en tepe noktalara geldiklerini anlatabilirim. Ama ben başka bir şey yapmayı deneyeceğim.</p>

    <p class="biyografi">Elinizde tuttuğunuz bu kitabın ana temalarından biri olan ve “iktisat teorisinin göreliliği” olarak özetleyebileceğim kavramın, ülkemiz iktisadî düşünce hayatını uzun yıllar boğucu bir boyunduruk altına almış olan neoliberal düşünce karşısında nasıl bir öneme sahip olduğunu ortaya çıkarmaya gayret edeceğim.</p>

    <p class="biyografi">Turgut Özal ile başlayan ve AKP iktidarının başladığı 2002 yılından bu yana giderek güçlenen bu düşünce akımının toplum hayatımızın her yönüne damgasını vurduğu aşikârdır. Karşısına çıkan her düşünceyi, bazen bu düşüncelerin ham ve iyi ifade edilmemiş olmalarından da yararlanarak, kategorik biçimde reddeden; çoğu kez akademik yollar dışında hakaret, tecrit ve sindirmeyle susturmaya çalışan ve bu haliyle “liberal” sıfatını hiç de hak etmeyen bu dünya görüşünün ülkemiz düşünce hayatını içine sürüklediği konumun eleştirisini yapmaya çalışacağım. Özal’ın başbakan olduğu 1983 yılı sonundan 1993 yılındaki ölümüne kadar olan süre içinde ve bu tarihten günümüze kadar liberal düşüncenin gelişme seyrini incelemek siyaset bilimi, sosyoloji ve özellikle medya sosyolojisi, felsefe, hâttâ psikoloji (biraz alaycı olmama izin verilirse, biraz da psikiyatri) bilmeyi gerektiriyor. Ben bu yeteneklere sahip değilim. Bu yüzden söyleyeceklerimi büyük ölçüde iktisat teorisi ile sınırlamaya çalışacağım. Ara sıra bu sınırın dışına taşarak medya, Internet, iletişim gibi konular üzerinde de duracağım ama bu konularda söyleyeceklerimin sadece bir iktisatçının izlenimleri gibi kabul edilmesi gerekir.</p>
  </div>

  <div class="calibre1" id="calibre_pb_6"></div>
</body>
</html>
