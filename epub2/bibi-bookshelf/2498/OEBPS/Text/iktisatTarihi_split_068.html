<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_62">MENGER VE SCHMOLLER’İN “YÖNTEM SAVAŞI”</h2>

  <p class="biyografi">İktisadî düşünce tarihi kitaplarına Methodenstreit başlığı altında geçen ve politik iktisadın bilimsel yönteminin ne olması gerektiği konusunda Menger ve Schmoller arasındaki tartışma konumuz açısından önem taşımaktadır. Bu önem Methodenstreit’ın bir taraftan Bronfenbrenner’ın yukarıda söz edilen nitelemesine güzel bir örnek oluşturmasından, diğer taraftan da tarihçi yöntemin ilk ciddi eleştirisini içermesinden kaynaklanmaktadır.</p>

  <p class="biyografi">Böylesine önemli bir konunun incelenmesi ne yazık ki büyük ölçüde ikincil kaynaklara dayanmak zorundadır. Bu araştırmanın ikinci bölümünde belirtildiği gibi “Eski” ve “Yeni” Alman Tarihçi Okulu üyelerinin temel eserleri yabancı dillere hemen hemen hiç çevrilmedikleri gibi yeni baskıları da çok az yapılmıştır. Şanslı olduğumuz tek nokta “yöntem savaşı”nın açılış salvosunu oluşturduğu söylenen Menger’in kitabının İngilizceye çevrilmiş olmasıdır. Buna karşılık, Schmoller’in cevabı, Menger’in karşılık olarak yazdığı ikinci kitap ve Schmoller’in ikinci cevabı yalnız Almanca olarak mevcuttur. “Yöntem savaşı”nın burada incelenmesi bu sınırlamalar çerçevesinde yapılmıştır.</p>

  <p class="biyografi">Roscher’in önderliğini yaptığı “Eski” Alman Tarihçi Okulu’nun Almanya’daki geleneksel bürokratik yönetimin ve devlet müdahaleciliğinin doğrudan etkisi altında biçimlendiği konusunda geniş bir görüş birliği vardır. Devlet yönetiminde görev alacak kadroların eğitilmesi ve pratik uygulama içinde yetiştirilmesi zorunluluğu 19. yüzyıl boyunca sürüp gittiği için Alman üniversitelerinde kamu yönetimi, iktisat gibi konularda verilen dersler soyut teoriden çok somut olgular üzerine kurulmuştu. Ders kitapları teorik analiz yerine son derece ayrıntılı karar verme ve uygulama kuralları içeriyordu. Bu denli somut uygulamaya yönelik bir akademik ortamda Klasik İktisadın, özellikle Ricardo ve izleyicileri tarafından sürdürülen ve geliştirilen, soyut teorilerinin kabul görmesi ve benimsenmesi beklenemezdi. Dahası, Almanya gibi devlet mekanizmasının son derece önemli bir yere sahip olduğu bir ülkede, bireysel inisiyatifi ve devletin iktisadî hayata müdahale etmemesi kuralını en ön plana çıkaran Klasik İktisadın yalnız kuşkuyla değil belki de düşmanlıkla bile karşılanmasını anlayışla karşılamak gerekir.<a href="../Text/iktisatTarihi_split_077.html#footnote-51227-12" id="footnote-51227-12-backlink">[12]</a></p>

  <p class="biyografi">Alman politik iktisatçılarının Klasik İktisadı İngiltere’ye özgü koşulların ürünü olarak değerlendirmeleri ve kendi ülkelerinin iktisadî koşullarını anlamak için somut olguların incelenmesine yönelmeleri Roscher, Hilbedrand ve Knies’den sonra 1870’lerden başlayarak Gustav Schmoller ile sürdü. Schmoller bu arayışı en uç noktalara götürme eğilimindeydi.</p>

  <p class="biyografi">Schmoller’e göre varolduğu biçimiyle politik iktisat, gerek dünyayı anlamak gerekse de iktisadî politikaya yol göstermek açısından hiçbir yararı olmayan bir uğraştı. Schmoller’in bu olumsuz tutumu politik iktisadın gerçekler üzerine değil de soyutlamalar üzerine kurulmuş olduğu görüşüne dayanıyordu. İktisatçıların görevi, Roscher’ın 1840’larda ileri sürdüğü gibi, politik iktisadın gerçek olgulardan kaynaklanmasını sağlamak üzere ampirik veriler toplamak olmalıydı. Bu veri toplama süreci en az yirmi yıl sürmeliydi ki sonunda oluşan bilgi kümesi toplumsal olaylar ve süreçler arasındaki nedensellik ilişkilerini ortaya çıkarabilecek büyüklüğe ulaşabilsin.<a href="../Text/iktisatTarihi_split_077.html#footnote-51227-13" id="footnote-51227-13-backlink">[13]</a> Böylece Schmoller iktisatçının bilimsel hayattaki rolünü yalnız tarihî ve çağdaş verilerin toplanmasına indirgiyor ve “Eski” Tarihçi Okul’un amaçlarından yalnız bir tanesini benimseyerek ve yücelterek Roscher’in çizgisinden ayrılmış oluyordu.<a href="../Text/iktisatTarihi_split_077.html#footnote-51227-14" id="footnote-51227-14-backlink">[14]</a></p>

  <p class="biyografi">Schmoller’in teorik çalışmalara karşı beslediği güvensizlik duygusu ve buna karşıt olarak ampirik gözlemlere verdiği önemin doğal ve kaçınılmaz sonucu iktisat teorisini reddetmek oldu. Schmoller’e göre, ampirik verilerden oluşan bir temele kavuşuncaya kadar iktisat teorisini geniş veya dar anlamıyla bir bilim dalı olarak kabul etmemek gerekirdi.<a href="../Text/iktisatTarihi_split_077.html#footnote-51227-15" id="footnote-51227-15-backlink">[15]</a> Bu aşırı tutumun varması gereken ve Schmoller tarafından ulaşılmak istenen nokta, iktisat teorisinin yerine ampirik çalışmaların ikame edilmesiydi. Daha sonra üzerinde durulacağı gibi Schmoller’in bu çabasının karşısında duran en büyük engel, 19. yüzyıl tarihçilerinin tarih felsefesiyle ilgili tartışmalarında sürekli olarak ortaya atılan ve bir türlü cevaplanamayan bir soruyla ilgiliydi: Veri toplamak ama hangi verileri toplamak?</p>

  <p class="biyografi">Tarihçiye ulaşan sonsuz sayıda tarihi gerçek arasından hangilerinin belirleyici veya önemli hangilerinin ise ikincil öneme sahip olduklarını tartabilmek için araştırılan konunun kavramsallaştırılıp teorik bir çerçeve içinde ele alınması gerekirdi. Schmoller bu engeli son derece basit bir biçimde aştı. Gerçekler üzerine kurulmayan kavramsallaştırmalar ve teorik çerçeveler yol gösterici olamayacakları için tarihi gerçeklerin seçiminde böyle bir yola başvurmaya gerek yoktu. Tarihi gerçekler ve veriler daha önceden kararlaştırılmış seçme kıstaslarının dikte etmesiyle değil, tarihi gerçek niteliğine sahip olmaları yüzünden toplanmalıydılar. Schmoller ve izleyicileri bu ilkeden hareket ederek ve toplanacak veriler konusunda hiçbir ayırım gerek görmeden, iktisat teorisini yeniden kurmak düşüncesinin şevkiyle son derece kapsamlı bir araştırma ve yayın programı başlattılar.<a href="../Text/iktisatTarihi_split_077.html#footnote-51227-16" id="footnote-51227-16-backlink">[16]</a></p>

  <p class="biyografi">Schmoller’in bu programının gerçekleştirilmesinde kuruculuğunu ve başkanlığını yaptığı Verein für Sozialpolitik adlı derneğin büyük rolü oldu. Verein’ın her üyesi veri toplamak amacına yönelik herhangi bir proje önermek hakkına sahipti. Yönetim Kurulu bu projeler arasından seçtiklerini yönetmek üzere kişilere veya komisyonlara yetki vererek parasal kaynak sağlamakla yükümlüydü. Genellikle arşivlerde yapılan bu uzun ve yorucu araştırmaların sonuçları Verein tarafından yüzlerce cilt halinde yayınlandı. Araştırmacıların ilgi alanları herhangi bir teorik düşünceyle sınırlı olmadığı için konular birbirinden kopuk biçimde ve son derece ayrıntıya inerek inceleniyordu.<a href="../Text/iktisatTarihi_split_077.html#footnote-51227-17" id="footnote-51227-17-backlink">[17]</a></p>

  <p class="biyografi">Tarihi veri toplama ve yayınlama kampanyasına Schmoller’in çalıştığı Strasbourg ve Berlin üniversiteleri de katıldı. Verein’ın parasal kaynaklarının yayın işleri için yetersiz kaldığı durumlarda araştırma sonuçları Schmoller’in editörlüğünü yaptığı Staats-und Sozialwissenschaftlichen Forschungen ve Jahrbuch für Gesetzgebung, Verwaultung und Volkswirtschaft im Deutschen Reiche dergilerinde yayınlanmaya başladı. Ortaya çıkmaya başlayan ve gerçekten etkileyici boyutlara ulaşan tarihî bilgi kümesinin, Schmoller’in öne sürdüğü gibi, iktisat biliminin yeniden kurulmasına yardımcı olup olamayacağı daha henüz belirlenemeden Menger’in ünlü saldırısı başladı.</p>

  <p class="biyografi">Menger’in eleştirisinin ayrıntılarına geçmeden önce bu eleştirinin biçimlenişindeki ilgi çekici gelişme çizgisine kısa da olsa değinmek gerekir. Menger Viyana Üniversitesi’ne öğretim üyesi olarak atanmadan bir yıl önce, 1871’de, ilk kitabını yayınladı.<a href="../Text/iktisatTarihi_split_077.html#footnote-51227-18" id="footnote-51227-18-backlink">[18]</a> Roscher’e “en derin saygılarla” ithaf edilen bu kitapta Menger teorik olduğu kadar tarihi çözümlemelere de yer verdi. Kitabın “para” başlığını taşıyan son bölümünde Menger paranın ortaya çıkışını ve gelişmesini en eski çağlardan bu yana inceliyor ve Roscher, Hildebrand ve Knies’e para konusunda yaptıkları tarih araştırmaları nedeniyle övgü yağdırıyordu.<a href="../Text/iktisatTarihi_split_077.html#footnote-51227-19" id="footnote-51227-19-backlink">[19]</a> Kitabın önsözünde ise, ele aldığı konuların ana çizgilerini tamamiyle Alman Tarihçi Okulu’nun belirlediğini ileri sürmekte bir sakınca görmüyordu.<a href="../Text/iktisatTarihi_split_077.html#footnote-51227-20" id="footnote-51227-20-backlink">[20]</a> Grundsatze’nin dipnotları Alman Tarihçi Okulu üyelerinin eserlerine yapılan atıflarla dolu olduğu gibi Menger sık sık tarih araştırmalarının politik iktisatta azlığı ve yetersizliğinden yakınmaktadır. Alman Tarihçi Okulu’na ve özellikle Roscher’e Grundsatze’de verilen bu önemli yere karşıt olarak, tarihçi yöntemin eleştirisine hasredilen ve 1883’de yayınlanan kitabında Menger’in Roscher’e yönelttiği eleştiri son derece serttir:</p>

  <p class="biyografi">“Alman Tarihçi Okulu’nun kurucusunun yaptığı yöntem yanlışlıkları bilimimize ve özellikle de bilimimizin teorik yanına çok büyük zararlar vermiştir.”<a href="../Text/iktisatTarihi_split_077.html#footnote-51227-21" id="footnote-51227-21-backlink">[21]</a></p>

  <p class="biyografi">Bu eleştiri Grundsatze ve Untersuchungen’in yayınlanış tarihleri arasına geçen 12 yılda Menger’in yöntemi ile ilgili düşünce yapısında çok köklü değişikliklerin meydana geldiğini göstermektedir.</p>

  <p class="biyografi">Menger’in bir uçtan öteki uca savrulmasının nedenlerini araştıranlar ortak bir açıklama üzerinde birleşmektedirler. Wicksell’e göre Menger, akademik hayatının başlangıç yıllarında savunduğu ve benimsediği Alman Tarihçi Okulu tarafından kabul edilmemiş ve ihmale uğramıştır. Grundsatze’nin Alman Tarihçi Okulu üyeleri arasında hiçbir ilgi uyandırmamış olması Menger’in saf değiştirmesini kolaylıkla anlaşılabilecek bir olgu yapmaktadır.<a href="../Text/iktisatTarihi_split_077.html#footnote-51227-22" id="footnote-51227-22-backlink">[22]</a> Hutchison esas olarak Wicksell’in yorumuna katılmakta fakat Menger’in duygularının Grundsatze’nin ilgi uyandırmamış olması gibi öznel bir nedenden değil, daha geniş anlamda teorik çalışmaların Almanya’da özellikle ihmal edilmiş olmasından kaynaklandığını ileri sürmektedir.<a href="../Text/iktisatTarihi_split_077.html#footnote-51227-23" id="footnote-51227-23-backlink">[23]</a> Hayek de Hutchison’ın yorumuna katılmakta ve Untersuchungen’in asıl amacının teorik araştırmalara karşı Almanya’da bir ilgi uyandırmak olduğunu, bu yüzden de Menger’in tepkilerini biraz sert ve istenmeyen sonuçlara yol açacak biçimde de olsa haklı olarak dile getirdiğini belirtmektedir.<a href="../Text/iktisatTarihi_split_077.html#footnote-51227-24" id="footnote-51227-24-backlink">[24]</a> Menger’in motivasyonu ne olursa olsun ortadaki gerçek Untersuchungen’in iktisadî düşünce tarihindeki en ünlü tartışmayı başlattığıdır.</p>

  <p class="biyografi">Untersuchungen’in temel dayanak noktası Menger’in bilim anlayışıdır. Menger’e göre gerçek dünya hakkında bilimsel bilgi edinebilmenin belli başlı iki yolu vardır. Birincisi, gerçekliğin tekil yönlerini incelemektir. Bu incelemenin ortaya çıkaracağı sonuç somut olguların zaman ve mekan içindeki durumları ve birbirleriyle olan ilişkileridir. İkinci yol ise gerçekliğin genel yönlerinin bütünlük içinde incelenmesidir. Böyle bir inceleme ise olguların genel niteliklerini ve genel ilişkilerini belirler.<a href="../Text/iktisatTarihi_split_077.html#footnote-51227-25" id="footnote-51227-25-backlink">[25]</a></p>

  <p class="biyografi">Gerçekliğin tekil ve genel olarak iki ayrı düzeyde algılanabileceği görüşü iktisadî hayatın incelenmesine uygulandığı zaman ortaya nitelikleri ve yöntemleri farklı iki ayrı iktisat bilimi çıkmaktadır: Tekil iktisadî olguları ve ilişkileri inceleyen tarihî iktisat ve istatistik; genel iktisat yasalarını keşfetmeyi amaçlayan ve genel ilişkileri inceleyen teorik iktisat.<a href="../Text/iktisatTarihi_split_077.html#footnote-51227-26" id="footnote-51227-26-backlink">[26]</a></p>

  <p class="biyografi">Menger’e göre Alman Tarihçi Okulu’nun Roscher’den Schmoller’e kadar bütün üyelerinin anlamadıkları ve anlamadıkları için de iktisat biliminin gelişme yollarını tıkamalarına neden olan durum budur. Tarihî iktisat ve teorik iktisat, iktisadi gerçekliği algılamanın iki ayrı yoludur. Genelin incelenmesi ve anlaşılması kadar tekilin incelenmesi de gerekli ve yararlıdır çünkü her iki yöntem de bilimsel bilgi edinme amacına hizmet etmektedir. Tarihçi-iktisatçılar bu iki algılama biçimi arasındaki farkı kavrayamadıkları için genelin ancak teorik olarak yapılabilecek araştırmasını reddetmekte, tekilin araştırılmasının tek geçerli algılama yolu olduğu yanlışına düşmektedirler.<a href="../Text/iktisatTarihi_split_077.html#footnote-51227-27" id="footnote-51227-27-backlink">[27]</a></p>

  <p class="biyografi">Her ikisi de bilimsel geçerliliğe fakat ayrı yöntem ve ilgi alanlarına sahip bu iki algılama biçiminin birbirine karıştırılması ve bu yanlışlıkla ısrar edilmesi Menger’e göre iktisat bilimini çok zayıf düşürmüştür. Bu durumun belli başlı iki göstergesi tarihçi yöntemin uygulanması maskesi altında saf teorinin tarihî olgularla sulandırılması ve tarihî araştırma tekniklerinin teorik iktisada katıştırılmasıdır. Tarihçi-iktisatçıların genellikle hepsi iktisat teorisini geliştirmek ve tarihî olgularla zenginleştirmek amacında olduklarını söylemektedirler. Menger’e göre bu çaba saygı gösterilmesi gereken bir uğraştır. Ne var ki uygulamada ortaya çıkan durum teorik çalışmanın bir kenara itilmesi ve teori yerine tarih yazıcılığı yapılmasıdır.<a href="../Text/iktisatTarihi_split_077.html#footnote-51227-28" id="footnote-51227-28-backlink">[28]</a> Böylece tarihçi-iktisatçılar geliştirmek iddiasında oldukları teoriyi bilinçli olarak ihmal etmekte ve güçsüzleştirmektedirler.<a href="../Text/iktisatTarihi_split_077.html#footnote-51227-29" id="footnote-51227-29-backlink">[29]</a></p>

  <p class="biyografi">Halbuki gerçekliğin bilimsel olarak açıklanması öncelikle teorik düzeyde başarılabilecek bir iştir. Somut ve tekil olguların açıklanabilmesi ancak ve ancak bu olguların daha genel bir düzenliliğin bir parçası olarak algılanmasıyla mümkündür. Teorik düzeyde düzenlilikler ve yasalar keşfedilmediği sürece, somut gerçekler birbirlerinden kopuk, bir bütünlük içinde anlaşılması imkânsız olgular olarak kalmak zorundadır.<a href="../Text/iktisatTarihi_split_077.html#footnote-51227-30" id="footnote-51227-30-backlink">[30]</a> Tarihçi yöntem taraftarlarının anlamamakta ısrarla direndikleri konu, tarihin görevinin belirli olguların bütün cephelerini aydınlatmak, teorinin görevinin ise bütün olguların belirli yönlerini aydınlatmak olduğudur. Bu yüzden de iktisadî olguların toplumsal ve politik olgulardan ayrı olarak incelenemeyeceği yolundaki Comte’çu görüş Menger’e göre gülünç bir yöntem olmaktan ileriye geçemez.<a href="../Text/iktisatTarihi_split_077.html#footnote-51227-31" id="footnote-51227-31-backlink">[31]</a></p>

  <p class="biyografi">Tarihçi yönteme yönelttiği bütün ağır suçlamalara rağmen Untersuchungen’i bir savaş ilanı olduğu kadar bir uzlaşma önerisi olarak da kabul etmek mümkündür. Methodenstreit’ın geleneksel yorumundan farklı olan bu düşüncenin dayanak noktaları kısaca şöyle açıklanabilir:</p>

  <p class="biyografi">1 Menger tarihçi yöntemi reddetmemekte, tersine tarihçi yönteme bilimsel bir açıklama biçimi olarak bakmaktadır;</p>

  <p class="biyografi">2 Tarih araştırmalarının yararını kabul etmekte, bu araştırmalar sayesinde bilgi birikiminin ulaştığı boyutları övgüyle belirtmektedir;</p>

  <p class="biyografi">3 Tarihçi yöntemin en önde gelen temsilcisi Schmoller’e doğrudan doğruya çatmaktan mümkün olduğu kadar kaçınmakta, eleştirilerini özellikle Roscher üzerinde yoğunlaştırmaktadır.</p>

  <p class="biyografi">Untersuchungen’in tarihçi yönteme ağır bir darbe indirdiği konusunda genel bir görüş birliği olduğu şüphesizdir. Fakat Jevons’dan sonra Menger’in de, başka bir açıdan olsa bile, tarihçi yöntemin bilimsel niteliğe sahip olduğunu kabul etmesi tarihçi yöntem taraftarları için bir kazanç sayılabilir.</p>

  <p class="biyografi">Bu düşünce biçimi daha ileriye götürülecek olursa Menger ve Schmoller arasındaki tartışmanın esas ağırlık noktasını yöntem sorununun oluşturmadığı bile söylenebilir. Menger tarihçi yöntemin kendisine veya uygulanmasına değil bu yöntemin tek bilimsel yöntem olduğu iddiasına ve tarih araştırmaları sonucunda toplanacak veri yığınından kendiliğinden bir iktisat teorisi çıkacağı beklentisine karşıdır.<a href="../Text/iktisatTarihi_split_077.html#footnote-51227-32" id="footnote-51227-32-backlink">[32]</a> Bu anlamda Methodenstreit bir yöntem tartışması değil iktisat biliminin görevlerinin ne olacağı konusunun tartışılmasıdır. Tarihçi yöntem taraftarlarına göre bu görev ulusların iktisadî hayatlarının, çeşitli sektörlerin ve kurumların büyümesi ve değişmesinin araştırılmasıdır. Bu göreve en uygun yöntem ise tarihçi yöntemdir. Diğer taraftan, Menger’e göre asıl önemli olan ise mikro düzeyde araştırmalar yapılmasıdır. Bu araştırmalarda kullanılabilecek yöntem ise “teorik” veya tümdengelimci yöntemdir. Dolayısıyla yöntem sorunu iktisat biliminin ağırlık vereceği konular üzerindeki anlaşmazlığın bir ürünü olarak ortaya çıkmaktadır.</p>

  <p class="biyografi">1894’de Roscher’in ölümü dolayısıyla yazdığı yazıda Menger bu noktayı şöyle açıklıyor:</p>

  <p class="biyografi">“Avusturya Okulu ve bazı Alman tarihçi-iktisatçıları arasında ortaya çıkan görüş ayrılıkları kesinlikle bir yöntem sorunu üzerine değildi. Eğer Alman tarihçi-iktisatçıları genellikle tümevarım ve Avusturya iktisatçıları da genellikle tümdengelim yöntemlerinin temsilcileri olarak tanıtılıyorlarsa bu nitelemeler gerçeklere uymamaktadır. Bu iki okul arasındaki gerçek farklılık, ampirik ve rasyonalist veya tümevarımcı ve tümdengelimci yaklaşımlar arasındaki farklılıklar ile uzaktan yakından ilgili değildir. Her iki okul da bilgi edinme yolunda tümevarım ve tümdengelim yöntemlerinin birbirleriyle yakından ilişkili, birbirlerini destekleyen ve tamamlayan yöntemler olduğunun farkındadır. Bu iki okul arasındaki görüş ayrılıklarının gerçek temeli çok daha önemli bir şeydir: Araştırma amaçlarının ve iktisat biliminin çözmesi gereken sorunların ne olduğu konusundaki görüş ayrılığıdır.”<a href="../Text/iktisatTarihi_split_077.html#footnote-51227-33" id="footnote-51227-33-backlink">[33]</a></p>

  <p class="biyografi">Menger’in bu açıklamasının en az on yıllık bir gecikmeyle yapıldığı bellidir. Çünkü Schmoller başlatılan tartışmayı yöntem konusuyla sınırlamayı tercih etti ve Menger’in tam karşıtı bir tutum içine girdi. İktisadî düşünce tarihçileri Schmoller’in cevabıyla birlikte Methodenstreit’in kırıcı ve verimsiz bir biçim aldığı görüşünde birleşmektedirler. İktisat biliminin geleceği açısından önemli kazançlar elde edilebilecek bu tartışmanın neden soysuzlaştığı sorusuna cevap arayanlar arasında Schumpeter en ilginç ve inandırıcı açıklamayı yapmaktadır.<a href="../Text/iktisatTarihi_split_077.html#footnote-51227-34" id="footnote-51227-34-backlink">[34]</a></p>

  <p class="biyografi">Schumpeter’a göre bu tür tartışmalarda gözlenebilecek üç unsur vardır. Birincisi, tartışmaya taraf olan gruplar bilinçli veya bilinçsiz olarak birbirlerini yanlış anlama eğilimindedirler. Bu yüzden de tartışmanın ağırlık noktası “düşmanın kalesi” zannedilen fakat yakından bakılınca “zararsız yeldeğirmenleri” olduğu anlaşılan konular üzerinde yoğunlaşmaktadır. İkinci olarak, yöntem tartışmaları tartışmaya katılanların entelektüel eğilimleri ve sinirlerinin sağlamlık derecesi arasında da bir savaştır. Kişi kendi eserine diğerlerinin eserlerinden çok değer verdiği ve kendini savunurken soğukkanlılığını koruyamadığı sürece o tartışmadan olumlu sonuç almak güçleşmektedir. Schumpeter’in üçüncü gözlemi, Methodenstreit’ın sosyolojik nitelikleri olan iki okul arasında cereyan ettiği olgusudur. Böyle durumlarda liderler izleyicilerinin ilgisi ve bağlılığını kaybetmemek için karşı tarafı bir düşman gibi görmeye yatkın olurlar. Tartışmadan muzaffer veya yenik olarak çıkmak çok önemli bir konudur ve bu tür okulların varlıklarını sürdürme mücadelesinin ayrılmaz bir parçasıdır. Schumpeter Methodenstreit’da bu üç unsurun da tam olarak mevcut olduğunu, dolayısıyla da her iki tarafın enerjilerinin bu tartışmada boş yere israf edildiğin ileri sürüyor.</p>

  <p class="biyografi">Schmoller, Menger’in kitabını ayrıntılı olarak eleştirdiği yazısında Tarihçi Okul’un ve özellikle kendisinin yöntem anlayışını en keskin biçimde ortaya koydu:</p>

  <p class="biyografi">“Geleneksel politik iktisat önemli başarılar kazandıktan sonra gerçekle ilgisi olmayan soyut şemalar oluşturma eğilimi yüzünden dinçliğini ve hayatiyetini kaybetti. Soyutlamalarla uğraşmakta direnmek artık yararsızdır. Yapılması gereken şey gerçeği araştırmak için yepyeni bir yaklaşım ve tümüyle farklı bir yöntem yaratmaktır. Tarihçi Okulu’nun bugüne kadar elde ettiği başarılar […] geleneksel iktisat teorisi temelleri üzerine kurulmuştur. Politik iktisadın yeni ve verimli bir gelişme dönemine gireceği de doğrudur. Fakat bu geçiş ancak ve ancak bugün toplanmakta olan tarihî, betimleyici ve istatistik verilerin kullanılmasıyla olacaktır. Şimdiye kadar yüz kere imbikten geçirilmiş soyut dogmaların bir kez daha imbikten geçirilmesiyle değil.”<a href="../Text/iktisatTarihi_split_077.html#footnote-51227-35" id="footnote-51227-35-backlink">[35]</a></p>

  <p class="biyografi">Böylece Schmoller Verein’ın 1872 yılında kuruluşundan beri yapılan çalışmaların politik iktisadın yeniden kuruluşunun temelini oluşturacağı görüşünü tekrarlıyor ve soyut tümdengelimci yöntemi kesinlikle reddediyordu.</p>

  <p class="biyografi">Menger cevap vermek için hayali bir dosta yazılan mektuplardan oluşan bir kitapçık yayınlama yolunu seçti. Önsöz’de Tarihçi Okul’un politik iktisadı yeni baştan kurmak görevinin kendilerine düştüğü iddiasını cevaplandırdı:</p>

  <p class="biyografi">“Tarihçiler kendi dil ve geleneklerini, kendi terminoloji ve tekniklerini bize zorla kabul ettirmek ve kendi yöntemleriyle uyuşmayan her yönteme hoşgörüsüzce savaşmak için yabancı istilâcılar gibi bilimimizin sınırları içine girdiler.”<a href="../Text/iktisatTarihi_split_077.html#footnote-51227-36" id="footnote-51227-36-backlink">[36]</a></p>

  <p class="biyografi">Tarihçi Okul mensuplarını neredeyse bir düşman gibi tanımlayan bu girişten sonra Menger politik iktisadın yeniden kurulmasının yabancı istilacılar değil iktisatçılar tarafından başarılabileceğine dikkat çekiyor:</p>

  <p class="biyografi">“Politik iktisatta yapılacak reformun politik iktisadı tarih bilgisiyle zenginleştirmek olduğu yolundaki yanlış varsayım, ki “Tarihçilik” denilen yanlış dogmanın iktisat alanında uygulanması bu demektir; ta başlangıçtan başarısızlığa mahkumdur. Herhangi bir bilimin reorganizasyonu ancak o bilimin içinden, kendi uğraş alanının merkezinden başarılabilir. Reform kendi bilimlerinin sorunlarına gırtlağa kadar batmış öğrencilerin çabalarıyla olmalıdır. Politik iktisat içinde bulunduğu kötü durumdan tarihçiler, matematikçiler, fizyologlar veya bunların yolunu körü körüne izleyenlerin çalışmalarıyla kurtarılamaz. Politik iktisadın dönüşümü kendimizle, bu bilime kendi adayanlarla başlayabilir. Diğer disiplinler ve temsilcileri kendi sorunları konusunda bizleri aydınlatacak ve başarılarını daha mükemmelleştireceklerdir. Bu başarılar ister tarih, istatistik veya psikoloji isterse de mantık veya teknoloji alanlarında olsun bizim bilimimizin gelişmesi açısından anlamlı iseler onları dikkatle ve minnetle kullanırız. Fakat, gelecekte iktisat biliminde yabancı yöntem ve görüş açılarını uygulayarak reform yapmak isteyecek olan dış müdahaleleri şiddetle reddetmeliyiz. Eğer bu yapılmazsa yarım yüzyıl önce olduğu gibi Alman iktisadi düşüncesi yine bir düşkırıklığı dönemiyle karşılaşacaktır.”<a href="../Text/iktisatTarihi_split_077.html#footnote-51227-37" id="footnote-51227-37-backlink">[37]</a></p>

  <p class="biyografi">Menger asıl suçlanması gereken kişinin Roscher olduğu inancıyla devam ediyor:</p>

  <p class="biyografi">“Politik iktisadın amacının ve araştırma yöntemlerinin ne olduğu konusunda Alman Tarihçi Okulu’nun kesin bir fikre sahip olmaması bu okulun daha kuruluşunda açıkça belli olan bir eksiklikti. Elli yıldan beri bu eksiklik giderilemedi.”<a href="../Text/iktisatTarihi_split_077.html#footnote-51227-38" id="footnote-51227-38-backlink">[38]</a></p>

  <p class="biyografi">Untersuchungen’de tarihçi yöntemin geçerli bir araç, iktisat tarihinin de politik iktisadın yararlı bir dalı olduğunu kabul etmesini, tartışmanın sertliği içinde unutmuş görünen Menger istatistik ve iktisat tarihinin politik iktisada ancak veri sağlayan yardımcı dallar olabileceğini<a href="../Text/iktisatTarihi_split_077.html#footnote-51227-39" id="footnote-51227-39-backlink">[39]</a> ileri sürdükten sonra tarihçi-iktisatçıları son derece ağır bir dille suçluyor:</p>

  <p class="biyografi">“Tarihçi-iktisatçılar inşaat sahasına kum ve tuğla taşıyan hamallardan başka bir şey olmadıkları halde kendilerini yapının mimarı sanıyorlar.”<a href="../Text/iktisatTarihi_split_077.html#footnote-51227-40" id="footnote-51227-40-backlink">[40]</a></p>

  <p class="biyografi">Sonunda da en ağır darbesini indiriyor:</p>

  <p class="biyografi">“Peki Alman Tarihçi Okulu’nun iktisat teorisi nasıl gelişti? Teoriyle! Tarihî ve istatistik notlarla oya gibi işlenmiş, tarih içinde yapılan gezintilerle dolu teoriyle! Yani teori adı altında tarih notları ve gezinti anılarıyla! Böyle bir çizgide ilerlemek artık mümkün değildir.”<a href="../Text/iktisatTarihi_split_077.html#footnote-51227-41" id="footnote-51227-41-backlink">[41]</a></p>

  <p class="biyografi">Schmoller’in bu suçlamalara cevap verebilmesi için dört yıl geçmesi gerekti. Bu cevabında tartışmaya yenilikler getirmek veya Menger’in iddialarını çürütmeye çalışmak yerine eski görüşlerini tekrarlamak ve savunmaya geçmek yolunu tercih etti. Schmoller’in yeni tutumunun en önemli noktası, Alman Tarihçi Okulu’nun teoriyi red veya ihmal etmediğini fakat teorik çalışmaların yeterli ampirik veri toplanıncaya kadar ertelenmesini istediğini kabul etmesi oluyordu. Eğer bu yaklaşıma bir eleştiri yöneltmek gerekiyorsa, Schmoller, eleştirinin ancak toplanan verilerin eksik ve yetersiz olduğu takdirde haklı sayılabileceği düşüncesindeydi.<a href="../Text/iktisatTarihi_split_077.html#footnote-51227-42" id="footnote-51227-42-backlink">[42]</a> Menger’in de konu üzerinde söyleyecek yeni şeyleri herhalde yoktu ki ertesi yıl Jahrbuch für Nationalökonomie und Statistik’de yayınlanan yazısında Untersuchungen’de ileri sürdüklerini tekrarlamakla yetindi.<a href="../Text/iktisatTarihi_split_077.html#footnote-51227-43" id="footnote-51227-43-backlink">[43]</a> Menger’in bu son makalesiyle Methodenstreit’ın başlangıç dönemi kapanmış oldu. Daha sonraları her iki okulun Menger ve Schmoller’i izleyen üyeleri yöntem konusundaki tartışmayı başka düzeyde sürdürdülerse de bu tartışmalar konumuz dışında kaldığı için burada incelenmeyecektir.</p>

  <p class="biyografi">Menger ve Schmoller’in birbirlerine bu kadar sert ve kırıcı biçimde saldırmalarına yol açan Methodenstreit’ın sonuçları konusunda ileri sürülen görüşler aynı noktada birleşmektedir. Viner biraz şaka yollu olarak Menger’in savaştan büyük bir zaferle çıktığı fikrindeydi: Menger “zayıf düşmanını üç defa bozguna uğrattı ve maktulü üç defa katletti”.<a href="../Text/iktisatTarihi_split_077.html#footnote-51227-44" id="footnote-51227-44-backlink">[44]</a> Veblen ise Methodenstreit’ın özellikle Schmoller üzerindeki etkilerini inceleyerek Schmoller’in son eserinde 1870’lerdeki başkaldırıcı ve bağnaz tutumunu terk ettiğini, hatta yanlışlıklarla dolu olsa bile teorik çözümlemelere girerek tümdengelim yöntemini uyguladığını belirtiyor.<a href="../Text/iktisatTarihi_split_077.html#footnote-51227-45" id="footnote-51227-45-backlink">[45]</a> Aynı görüş Mitchell<a href="../Text/iktisatTarihi_split_077.html#footnote-51227-46" id="footnote-51227-46-backlink">[46]</a> ve Schumpeter<a href="../Text/iktisatTarihi_split_077.html#footnote-51227-47" id="footnote-51227-47-backlink">[47]</a> tarafından da paylaşılmaktadır.</p>

  <p class="biyografi">Schmoller’in Menger karşısında yenilgiyi zımnen de olsa kabul etmesinden öteye Methodenstreit’ın iktisat biliminin gelişmesine yaptığı katkılar şöyle özetlenebilir:</p>

  <p class="biyografi">“Sosyal bilimlerde ve özellikle iktisatta metod meselesine bu şekilde bir açıklığın getirilmiş olması, bilimde hem teorik düşüncenin, hem de deney ve gözlemin öneminin daha iyi anlaşılmasına yardım etmiştir. Kafasında hiçbir teorik hazırlık olmadan, olaylara kesin olmasa bile, geçici bir çözüm ve izah tarzıyla yaklaşmadan, bir görüş açısına sahip olarak konuya bakmadan, ampirik çalışmaların yapılamayacağı ortaya çıkmıştır. Öte yandan geçici varsayımlar üzerine kurulmuş yanlış teoremlerde ısrar etmenin, teoriyi gerçekler ve ampirik verilerle denetlemeden, bunların kesinliği üzerinde ısrar etmenin de yanlışlığı daha iyi anlaşılmıştır.”<a href="../Text/iktisatTarihi_split_077.html#footnote-51227-48" id="footnote-51227-48-backlink">[48]</a></p>

  <p class="biyografi">Böylece her iki yöntemin savunucuları diğer yöntemin de bilimsel olduğunu isteksizce bile olsa kabullenmişler ve daha önemlisi iktisat tarihinin, niteliği tartışılır olsa da, bağımsız bir disiplin olabileceği Menger’in ağzından ifadesini bulmuştur. Yaygın kanıya uyarak tarihçi-iktisatçıların Methodenstreit’dan yenik çıktıkları kabul edilse bile, iktisat tarihine sosyal bilimler içinde bir yer verilmiş olması küçümsenmeyecek bir kazanç olarak görülmelidir.</p>
</body>
</html>
