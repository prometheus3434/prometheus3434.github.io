<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_47">RICHARD JONES VE TÜMEVARIMIN POLİTİK İKTİSATTA<br class="chapter" />
  İLK UYGULAMASI</h2>

  <p class="biyografi">Ondokuzuncu yüzyıl İngiliz iktisatçıları arasında, iktisadi düşünce tarihi yazarlarının en az ilgisini çeken kişi herhalde R. Jones olsa gerektir. Standart ders kitaplarında Jones’dan birkaç cümleyle söz edenlerin sayısı bile bir elin parmaklarından fazla değildir.<a href="../Text/iktisatTarihi_split_064.html#footnote-50468-11" id="footnote-50468-11-backlink">[11]</a></p>

  <p class="biyografi">Jones’un tümevarım yöntemine olan ilgisi, Cambridge Üniversitesi Caius College’da öğrenci iken Whewell ve astronom John Herschel ile geliştirdiği yakın arkadaşlığının ürünüydü. Whewell’ın naklettiğine göre üç arkadaş düzenli olarak toplanıp F. Bacon’ı ve onun Novum Organon ile bilimsel yönteme yaptığı katkıyı tartışıyorlardı.<a href="../Text/iktisatTarihi_split_064.html#footnote-50468-12" id="footnote-50468-12-backlink">[12]</a> Whewell ve Herschel gibi ateşli tümevarım savunucularının etkisiyle Jones da tümevarımın tek ve doğru bilimsel yöntem olduğu görüşünü benimsedi. Jones, Londra Üniversitesi King’s College’da 1833 yılında kurulan politik iktisat kürsüsüne seçilen ilk profesör oldu. Bundan iki yıl sonra da Haileybury’daki East India College’da Malthus’un ölümüyle boşalan iktisat profesörlüğüne getirildi.<a href="../Text/iktisatTarihi_split_064.html#footnote-50468-13" id="footnote-50468-13-backlink">[13]</a></p>

  <p class="biyografi">King’s College’da verdiği ilk derste Jones, politik iktisat ilkelerinin evrensel geçerliğe sahip olduğu anlayışına karşı çıktı. İngiltere’nin içinde bulunduğu iktisadi durumu inceleyerek bundan diğer ülkelerin de gerçekçi bir görünümünü çıkarabileceklerini söyleyen iktisatçılara katılmadığını, bu ülkelerin İngiltere’den farklı oldukları gibi birbirlerinden de farklı olduklarını, İngiltere’nin durumuna gelecekte erişip erişmeyeceklerinin anlaşılabilmesi için bu ülkelerin tarihsel gelişmelerinin incelenmesi gerektiğini savundu.<a href="../Text/iktisatTarihi_split_064.html#footnote-50468-14" id="footnote-50468-14-backlink">[14]</a> Jones’a göre, iktisatçılar eğer değişik ülkelerin “gelirlerini nasıl elde edip bölüştüklerini anlamak istiyorlarsa” bunun bir tek yolu vardı: “Bakmak ve görmek”<a href="../Text/iktisatTarihi_split_064.html#footnote-50468-15" id="footnote-50468-15-backlink">[15]</a>. Evrensel ilkelere ulaşmak için evrensel gerçeklere bakmak gerekliydi. Bu gerçeklere bakmadan formüle edilen genel ilkelerden hareket ederek akıl yürütmek eninde sonunda bu genel ilkelerin genel olmadığı sonucuna varılmasına yol açardı.</p>

  <p class="biyografi">“Eğer kapsamlı incelemeler yapmak zahmetine katlanmayacaksak, eğer gardırop filozofları olarak küçücük penceremizden dışarı baktığımız zaman gördüklerimiz üzerine kendimize bir dünya kuracaksak, çok acı biçimde yanılma riskini yükleneceğimiz gibi gerçekler konusunda çok cahil kalacağımıza da kuşku yoktur.”<a href="../Text/iktisatTarihi_split_064.html#footnote-50468-16" id="footnote-50468-16-backlink">[16]</a></p>

  <p class="biyografi">Jones bilimlerin genel ilkelere varmak amacında olduklarını kabul ediyordu. Politik iktisat biliminin genel ilkeleri de üretim ve bölüşüm süreçlerini yöneten ilkelerdi. Bu ilkelere ulaşabilmek için üretim ve bölüşümle ilgili gerçeklerin incelenmesi gerekirdi. Bu anlamda teori ve gerçeklik arasında bir karşıtlık olamazdı; çünkü, teoriler gerçekliğin incelenmesinin ürünüydüler. Gözlemlere dayanmayan ilkelerden hareket eden soyut tümdengelimci yöntem Jones’a göre gülünçtü:</p>

  <p class="biyografi">“İnsan soyunun geniş topluluklarının durumunu ve gelişmesini yönlendiren ilkeler ancak gerçeklere bakarak öğrenilebilir. Herhangi bir kişinin kendi bilinçsel çabasıyla, kendi görüşleri, duyguları, güdüleri ve dar gözlemlerine dayanarak a priori akıl yürütmeyle, kendisinden ahlâk ve fiziksel yapı olarak farklı, değişik iklimlerde ve değişik topraklar üzerinde yaşayan, değişik dinlere, eğitime ve hükümet biçimlerine sahip insan topluluklarının durumlarını ve gelişmelerini bilebileceğini düşünmek gülünçtür.”<a href="../Text/iktisatTarihi_split_064.html#footnote-50468-17" id="footnote-50468-17-backlink">[17]</a></p>

  <p class="biyografi">Jones’un East India College’da verdiği dersler de bu yöntem anlayışının ürünü olarak “Ulusların Politik İktisadı” diye adlandırılmıştı. Her ulusun tarihsel gelişmesi farklı olduğu için bu gelişmelerden çıkarılabilecek genel ilkeler de her ulus için farklı olmak zorundaydı. Dolayısıyla da tek bir politik iktisattan değil her ulusa özgü genel ilkelere sahip ulusal politik iktisatlardan söz edilebilirdi. Diğer taraftan, genel ilkelere varabilmek için yalnız iktisadi olgulara bakmak yeterli değildi. Bu olgular her zaman “politik, toplumsal, ahlaki ve entelektüel” olgularla iç içe ve kaynaşmış bir durumdaydı. Politik iktisat bu olguları da göz önüne almazsa başarılı olamazdı.<a href="../Text/iktisatTarihi_split_064.html#footnote-50468-18" id="footnote-50468-18-backlink">[18]</a></p>

  <p class="biyografi">Jones bu görüşleriyle Rikardo Okulu’nun doktrinlerinin “kozmopoliten” ve “mutlak” (veya “sürekli”) olmak iddialarına karşı çıkan ilk İngiliz iktisatçı oldu.<a href="../Text/iktisatTarihi_split_064.html#footnote-50468-19" id="footnote-50468-19-backlink">[19]</a> Politik iktisadın yer ve zamana bağlı olarak göreli (relative) olduğu temeli üzerine kurulu bu karşı çıkış Jones’u bölüşüm sorununu yakından incelemeye yöneltti. Ricardo’nun rant teorisinin geçerliliği bu incelemenin temel konusunu oluşturdu.<a href="../Text/iktisatTarihi_split_064.html#footnote-50468-20" id="footnote-50468-20-backlink">[20]</a></p>
</body>
</html>
