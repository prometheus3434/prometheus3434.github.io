<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_50">“İNGİLİZ TARİHÇİ OKULU”</h2>

  <p class="biyografi">Rikardo İktisadı’nın geçerli olmadığını savunan, tarihsel ampirik gözlemlerin yerini tümdengelimci genellemelerin alamayacağını ileri süren T.E. Cliffe Leslie ve J.K. Ingram ile, bu tepkiyi daha sonra iktisat tarihinin bir disiplin olarak gelişmesinin başlangıç noktası olarak alan J.E.T. Rogers, A. Toynbee, W. Cunningham ve W.J. Ashley bu çalışmada “İngiliz Tarihçi Okulu” diye adlandırıldı. İktisadi düşünce tarihinde ortak niteliklere sahip iktisatçıları bir grup veya bir okul adı altında toplamak, bu kişilerin ortak yanlarının ön plâna çıkarılarak incelenmesini kolaylaştırabileceği gibi, aynı zamanda, bu kişilerin birbirlerinden ayrıldıkları noktaları gözden gizleyebileceği için dikkatle başvurulması gereken bir araçtır. Klasik İktisatçıların kimler olduğu konusundaki tartışmanın sürdüğü hatırlanırsa yukarıda sözü edilen kişilerin hangi kıstasa göre “İngiliz Tarihçi Okulu” adı altında toplandığını açıklamak gerekir.</p>

  <p class="biyografi">Konuyla ilgili literatürde, İngiltere’de ortaya çıkan tarihçi tepkiden en çok bir-iki paragraf ile söz edilirken (ki birçok iktisadi düşünce tarihi kitabında bu bile bulunamaz) bu tepkiyi geliştirip yaygınlaştıranlardan bir okul olarak söz edilmez. Her ne kadar Bladen, Leslie’nin “İngiliz Tarihçi Okulu”nun Jevons’a karşı sözcülüğünü yaptığını belirtiyorsa da bu okulun diğer üyelerinin kimler olduğunu veya neden bir okul olarak adlandırılabileceklerini açıklamıyor.<a href="../Text/iktisatTarihi_split_064.html#footnote-50468-36" id="footnote-50468-36-backlink">[36]</a></p>

  <p class="biyografi">Çeşitli iktisatçıların nasıl bir okul, bir grup oluşturdukları konusundaki kıstasları geliştirme çabasının önemli örneklerinden birisini O’Brien veriyor. Klasik İktisatçıların bir okul anlamında “bilimsel bir topluluk” oluşturup oluşturmadıklarını araştırırken bu iktisatçıların birbirlerinden çok büyük farklılıklar gösterdiklerini fakat hepsinde ortak olarak mevcut iki özellik bulunduğunu ortaya çıkarıyor: O’Brien’ın “Klasik” olarak tanımladığı iktisatçılar aynı dernek veya kurumların üyesi; hepsi yazılarını aynı dergilerde yayınlıyorlar.<a href="../Text/iktisatTarihi_split_064.html#footnote-50468-37" id="footnote-50468-37-backlink">[37]</a> O’Brien’ın sınırlı amaçları için bu kıstasın gerçekten yeterli olduğu kabul edilebilir; fakat, özellikle değişik zaman dilimlerinde yaşamış olan iktisatçılar için, bu türden ortak özellikler bulmak son derece güçtür.</p>

  <p class="biyografi">J. Oser bir okul tanımı yapılırken beş temel kıstasın göz önüne alınması gerektiğini, bu kıstasların tümüne değilse de bazılarına uyan iktisatçıların bir okul olarak gruplandırılmalarını söylüyor. Böylece, aynı toplumsal kökenden gelen; temel olarak aynı öğreti etrafında birleşen; aynı toplumsal çıkarları savunan; öğretileri zamana ve yere bağlı olarak geçerli, yararlı ve doğru olan; yaklaşık olarak aynı zaman dilimi içinde öğretilerinin geçerliliği kaybolan iktisatçılar bir okul olarak tanımlanıyor.<a href="../Text/iktisatTarihi_split_064.html#footnote-50468-38" id="footnote-50468-38-backlink">[38]</a> Çok geniş sınırlara sahip bu tanımlamanın yararlı olamayacağı açıktır.</p>

  <p class="biyografi">Stigler’in tanımı ise sınırları daha iyi belirlendiği için diğerlerine göre daha kullanışlıdır:</p>

  <p class="biyografi">“Bir bilim dalı içinde bir okul, belirli sorunlar hakkında, bir bütün olarak o bilim dalından daha çok anlaşmaya varmış görünen, birbiriyle ilişkili bilim adamları topluluğudur.”<a href="../Text/iktisatTarihi_split_064.html#footnote-50468-39" id="footnote-50468-39-backlink">[39]</a></p>

  <p class="biyografi">Bu tanıma göre birçok konuda aykırı fikirlere sahip fakat belirli konularda diğerlerine göre daha çok görüş birliğine varan kişiler bir okul olarak tanımlanabiliyor. Varılan görüş birliğinin tam ve olgunlaşmış olması gerekmiyor. “İngiliz Tarihçi Okulu”nun tanımlanmasına en uygun kıstası geliştirdiği için bu çalışmada bu tanım kullanıldı. İleride görüleceği gibi İngiliz Tarihçi Okulu’nun üyeleri iktisadın yöntemi ve ampirik-tarihsel gözlemlerin önemi konusunda ayrılıklara sahip olmalarına rağmen bu konularda diğer bütün iktisatçılardan daha çok görüş birliğine ulaşmışlardı. Böylece O’Brien’ın kıstaslarına göre bir okul oluşturamayacak olan İngiliz Tarihçi Okulu’nu Stigler’in kıstasına göre bir okul olarak tanımlayabilmek mümkündür.</p>

  <p class="biyografi">Whewell ve Jones ile başlayıp Rikardo İktisadı yanlısı Bagehot’u ödün vermeye zorlayan eleştirici atmosferin İngiliz Tarihçi Okulu’nu önemli ölçüde etkilediği bellidir. Bu etki, değişik ölçü ve biçimlerde, Leslie’den Ashley’e kadar bütün İngiliz Tarihçi Okulu üyelerinde görülebilir. Fakat İngiliz Tarihçi Okulu’nun entelektüel kökenini yalnız Whewell ve Jones ile sınırlamak yanlış olur. Whewell ve Jones’un etkisinden daha kalıcı ve daha biçimlendirici faktörler olarak ilk kuşak Alman Tarihçi Okulu, A. Comte ve Sir Henry Maine’in özellikle Leslie ve Ingram’ın düşünceleri üzerinde oynadıkları önemli rolden söz etmek gerekir. Bu temel ve kalıcı biçimlendirmeden sonra ve buna ek olarak Rogers, Toynbee, Cunningham ve Ashley’nin üzerinde ikinci kuşak Alman Tarihçi Okulu’nun özellikle de Schmoller’in, etkisinin incelenmesi İngiliz Tarihçi Okulu’nun ortaya çıkışının ve gelişmesinin temel çizgilerini gözler önüne serecektir.</p>
</body>
</html>
