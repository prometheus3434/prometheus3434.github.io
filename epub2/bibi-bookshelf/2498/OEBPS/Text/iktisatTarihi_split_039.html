<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_37">Politik İktisadın Yöntemi ve Rikardo Okulu</h2>

  <h3 class="baslik" id="calibre_toc_92">“YÖNTEM”</h3>

  <p class="biyografi">Türkçe’de “yöntem” sözcüğü İngilizce’deki “method” ve “methodology” sözcüklerinin ikisinin de karşılığı olarak kullanılıyor. Bunun yetersiz olduğunun anlaşıldığı durumlarda “methodology” sözcüğü Türkçeleştirilerek “metodoloji” biçimine getiriliyor. “Method” karşılığı olan “yöntem” (üretim yöntemi, araştırma yöntemi örneklerinde olduğu gibi) bir amaca ulaşmak için uygulanan teknik veya izlenen yol, “metodoloji” ise bu tekniklerin ve yolların incelenmesi anlamına geliyor. İktisat “metodolojisi” ile ilgili olarak Türkçe’de mevcut az sayıda kaynağın<a href="../Text/iktisatTarihi_split_047.html#footnote-50074-1" id="footnote-50074-1-backlink">[1]</a> böyle bir ayırım yapmaya gerek görmeden “yöntem” ve “metodoloji” sözcüklerini eşanlamlı olarak kullanması, üzerinde düşünülmeye ve çözüme kavuşturulmaya değer bir sorun olarak ortada duruyor.</p>

  <p class="biyografi">Bu bölümde Klasik İktisadın ve özellikle de Rikardo Okulu’nun “yöntemi” üzerinde durulacağı için bu sözcükle ne kastedildiğinin açıklanması gerekir. Çeşitli yazarlar tarafından yukarıda belirtilen anlama yakın biçimlerde yapılan “metodoloji” tanımlarına<a href="../Text/iktisatTarihi_split_047.html#footnote-50074-2" id="footnote-50074-2-backlink">[2]</a> karşı olarak F. Machlup’ın tanımını görüyoruz. Machlup konu üzerinde geniş bir tarama yaptıktan sonra şu sonuca varıyor:</p>

  <p class="biyografi">“Metodoloji ‘iyi yöntemlerin’ veya ‘kullanılan yöntemlerin’ incelenmesi değildir. Metodoloji, genel veya herhangi bir uzmanlaşmış disiplini meydana getiren düzenli bilgi bütününün bir parçası olarak ileriye sürülen çeşitli önermelerin kabul veya reddedilmesi ilkelerinin temelini oluşturan nedenlerin incelenmesidir.”<a href="../Text/iktisatTarihi_split_047.html#footnote-50074-3" id="footnote-50074-3-backlink">[3]</a></p>

  <p class="biyografi">Machlup’ın bu tanımı iktisat teorisi önermelerinin sınama sonunda kabul görüp görmemelerini belirleyen kıstasların felsefi temellerini tartışma konusu yapıyor. Örneğin, ekonometrik bir modelin hangi varsayımlar altında kurulduğunun veya modeldeki denklem kurma tekniklerinin incelenmesi Machlup’ın “metodoloji” tanımının dışında kalıyor. Machlup’ın ilgilendiği konu bu modelin kabul veya reddedilmesinde kullanılan belirleme katsayısı, güvenirlik düzeyi gibi kıstasların araştırılması ve incelenmesi oluyor.</p>

  <p class="biyografi">Bu çalışmada kullanılan “yöntem” sözcüğü Machlup dışında genellikle kabul gördüğü biçimde yani amaca ulaşmak için izlenen yol ve tekniklerin incelenmesi anlamında kullanıldı. İleride de görüleceği gibi Klasik İktisatçılar ve özellikle de Ricardo’nun izleyicileri gerçekliği açıklayabilmek amacıyla genellemelerden yola çıkarak özel durumları bu genelin bir parçası olarak incelemek diye tanımlanabilecek tümdengelim (deduction) yöntemini (metod) kullandılar. Tarihçi Okul ise, gerek Almanya’da gerekse de İngiltere’de, bu yöntemin yanlışlığını vurgulayarak özel durumların incelenmesinden genele varmayı amaçlayan tümevarım (induction) yöntemini benimsediler.</p>

  <p class="biyografi">İngiliz Klasik İktisadı’nın yöntemi söz konusu olunca ilk akla gelen soru, geniş veya dar anlamda Klasik diye tanımlanan iktisatçıların tümünün aynı yöntemi kullanıp kullanmadığıdır. Gerçekten de İngiliz Klasik İktisatçıları yalnız öğretilerinin içeriği ve öndeyileri konusunda değil kullandıkları yöntemin geçerliliği, nedensellik ilişkilerinin yönü ve bu ilişkilerin kavramsallaştırılması, soyutlama v.b. konularda da birbirlerine göre farklılıklar gösterdiler.<a href="../Text/iktisatTarihi_split_047.html#footnote-50074-4" id="footnote-50074-4-backlink">[4]</a> Aralarındaki yöntem farklılıklarının açığa çıkarılıp incelenmesi, J.S. Mill ve Cairnes dışındakilerin yöntem üzerine çok az şey yazmaları yüzünden güçleşmektedir.</p>
</body>
</html>
