<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_65">KLASİK İKTİSAT İLKELERİNİN TÜMEVARIM YOLUYLA SINANMASI: GIFFEN, BOOTH, BOWLEY</h2>

  <p class="biyografi">İktisadî olayların istatistik veriler toplanarak ve istatistik teknikler kullanarak incelenmesiyle, tarihçi görüşün gelişmesi ve amaçları arasında iki yönlü bir ilişki olduğu söylenebilir. Tarihçi görüşün ampirik verilerin toplanmasına verdiği önem istatistiki serilerin oluşturulmasıyla yakından ilgili olduğu gibi, tarihçi görüşü benimsesin veya benimsemesin, çeşitli araştırmacıların bu verileri kullanarak yaptıkları incelemeler de tarihçi görüşün amaçlarının gerçekleşmesine doğrudan katkıda bulunuyordu. Bu ikili ilişkinin biçimlenişi ve gelişiminde, İngiltere’de 19. yüzyıl başlarından itibaren kurulan çeşitli istatistik derneklerinin ve bunların desteklediği araştırmaların özel bir yeri vardı. Tooke, Newmarch, Levi, Giffen ve Booth gibi araştırmacıların tarihçi yöntemle bir ilişkileri olmamasına rağmen bu derneklerde çalışmaları, araştırmalarının bulgularını bu derneklerin toplantılarında ve dergilerinde kamuoyuna açıklamaları önemli gelişmelerdi. Böylece, tarihçi görüşün iktisadî olayların a priori kavramsallaştırmalar yoluyla değil de somut olarak incelenmesi gerektiği kuralı bu araştırmacılar tarafından yerine getirilmiş oluyordu.</p>

  <p class="biyografi">1830’larda İngiltere ve İrlanda’da başta Londra, Manchester ve Dublin olmak üzere birçok şehirde istatistik dernekleri kuruldu. Veri kaynakları açısından çeşitli resmi dairelere ve özellikle de Ticaret Dairesi’ne (Board of Trade) bağımlı olan bu dernekler hükümetin uyguladığı iktisat politikasının irdelenmesi ve eleştirilmesinde son derece çekingen davranıyorlardı.<a href="../Text/iktisatTarihi_split_077.html#footnote-51227-72" id="footnote-51227-72-backlink">[72]</a></p>

  <p class="biyografi">British Association for the Advancement of Science’ın 1832 yılı toplantısında istatistikle ilgili teorik ve uygulamalı çalışmaların yapılacağı bir bölümün bu dernek bünyesinde kurulması kararlaştırıldı. 1833 yılı toplantısında ise Malthus ve Jones’un desteğiyle bir bölüm derneğin bir parçası olarak kabul edildi ve F Bölümü olarak adlandırıldı. F Bölümü’nün derneğe kabulü çok kesin bir kurala bağlandı: F Bölümü “politik iktisadın hammaddesi olan” istatistik konusuyla ancak ve ancak politik ve iktisadi genellemelere gitmemek koşuluyla uğraşabilecekti. Bu genellemeler “ihtiras ve duyguların en duyarlı olduğu konular” olduğu için F Bölümü’nün çalışmaları veri toplamak ve toplanan verileri düzenlemekle sınırlı tutulacaktı.<a href="../Text/iktisatTarihi_split_077.html#footnote-51227-73" id="footnote-51227-73-backlink">[73]</a></p>

  <p class="biyografi">Malthus, Jones ve dönemin ünlü matematikçisi C. Babbage F Bölümü’ne verilen bu dar çalışma alanından hoşnut olmadıkları için 1834 yılında London Statistical Society’yi kurdular. Daha sonraları Royal Statistical Society adını alan bu dernek İngiltere’de tümevarımcı iktisat araştırmalarının 20. yüzyıl başlarına kadar en büyük destekleyicisi oldu.</p>

  <p class="biyografi">Derneğin ilk büyük projesi, 1793-1857 yılları arasındaki fiyat değişikliklerinin kaynaklarını belirlemek amacıyla Thomas Tooke tarafından başlatılan, William Newmarch’ın katılmasıyla sürdürülen ve sonuçları altı cilt halinde yayınlanan bir fiyat tarihi araştırması oldu.<a href="../Text/iktisatTarihi_split_077.html#footnote-51227-74" id="footnote-51227-74-backlink">[74]</a> Tooke ve Newmarch’ın çok geniş kapsamlı fiyat serilerinden çıkardıkları sonuç, fiyatların tümüyle para arzı gibi iktisadî değil fakat aynı zamanda mevsimlik değişmeler, savaşlar gibi iktisat dışı faktörlere de bağlı olduğu yolundaydı.</p>

  <p class="biyografi">Klasik İktisadın a priori akıl yürütmeyle eriştiği sonuçların istatistik veriler karşısında sınanması da bu derneklerin başlıca faaliyet alanlarından birisi oldu.<a href="../Text/iktisatTarihi_split_077.html#footnote-51227-75" id="footnote-51227-75-backlink">[75]</a> Klasik Teori’ye göre mal ve üretim faktörlerinin ülkeler arasında veya bir ülke içinde hiçbir engele rastlamadan serbestçe hareket edebilmesi ülkelerin refah düzeyini yükseltecek, fiyat, ücret ve kâr oranlarının eşitlenmesini sağlayacaktı. Tarihçi görüş taraftarları ise serbest ticaret politikasının bir ülke için yararlı olup olmadığına a priori akıl yürütmeyle değil, o ülkenin somut durumunun tümevarım yöntemiyle incelenerek karar verilebileceği görüşündeydi. Bu iddialarına karşı, tarihçi-iktisatçılar o zamana kadar böyle bir araştırma çabasına girmemişler ve yalnız ilkelerini tekrarlamakla yetinmişlerdi. Serbest ticaret konusundaki tarihçi görüşün doğruluğunun sınanması ilk defa Leone Levi tarafından yapıldı.</p>

  <p class="biyografi">Londra Üniversitesi King’s College’da Ticaret Profesörü olan Levi, 1850-1880 yılları arasında yaptığı araştırmalarla İngiltere’de hayat standartlarının yükselmesinin temel nedeninin uygulanan serbest ticaret politikası olduğunu göstermeye çalıştı. Levi’nin araştırmalarının temel ağırlık noktası, dış ticaret üzerine konan yasal kısıtlamaların giderek kaldırılmasıyla İngiltere’de artan refah arasından doğrudan bir ilişki kurulmasıydı. Levi’nin vardığı sonuç, serbest ticaret ile refahın artması arasında her zaman ve her yerde olumlu bir etkileşme olduğu ve Klasik İktisadın bu ilkesinin yalnız İngiltere için değil diğer bütün ülkeler için de geçerli olduğuydu.<a href="../Text/iktisatTarihi_split_077.html#footnote-51227-76" id="footnote-51227-76-backlink">[76]</a></p>

  <p class="biyografi">Sir Robert Giffen’ın araştırmaları da aynı amaca ve Klasik İktisat ilkelerini istatistik verilerle doğrulamaya yönelikti.<a href="../Text/iktisatTarihi_split_077.html#footnote-51227-77" id="footnote-51227-77-backlink">[77]</a> Giffen 1868-1876 yılları arasında Economist dergisinin editör yardımcılığını yaptıktan sonra Board of Trade’de baş istatistikçi görevine getirilmişti. Bulunduğu mevkiler dolayısıyla sürekli olarak istatistiklerle uğraştığı için politik iktisadın soyut ve hipotetik sonuçlarının uygulamada yol gösterici olamayacağı görüşünü benimsemişti. Giffen’a göre politik iktisadın önermelerinde ileri sürülen eğilimlerin gerçekleşip gerçekleşmeyeceği istatistik veriler aracılığıyla sınanmalıydı.<a href="../Text/iktisatTarihi_split_077.html#footnote-51227-78" id="footnote-51227-78-backlink">[78]</a></p>

  <p class="biyografi">Bu sınama girişiminin ilk aşaması, sanayi devriminin İngiltere işçi sınıfı üzerindeki etkilerini ölçmeye yönelikti. Giffen’a göre sanayi devrimi, sermaye birikimi ve iktisadi büyümeyi o güne kadar görülmeyen boyutlara ulaştırdığı için işçi sınıfının refahını da yükseltmişti.<a href="../Text/iktisatTarihi_split_077.html#footnote-51227-79" id="footnote-51227-79-backlink">[79]</a> İşçi sınıfının 1833-1883 yılları arasında artan refahının en iyi göstergesinin gerçek ücretler olduğunu düşünen Giffen bu amaçla gerçek ücretlerin gelişmesini yansıtan endeksler düzenledi. Bu endekslerin gösterdiğine göre gerçek ücretler, ele alınan dönemde, çeşitli sektörlere göre %50 ile %150 arasında artışlar kaydetmişti. Giffen’a göre bu sonuç sanayi devriminin meyvalarının kapitalistler tarafından toplandığını iddia edenlerin ne kadar yanıldığını kanıtlıyordu.<a href="../Text/iktisatTarihi_split_077.html#footnote-51227-80" id="footnote-51227-80-backlink">[80]</a> Giffen yanlışlığını gösterdiğine inandığı bu iddianın, paranın satın alma gücündeki, nüfusun ve toplumun yapısındaki değişiklikleri hesaba katmamaktan ve yanlış istatistik teknikler kullanmaktan kaynaklandığı görüşündeydi.<a href="../Text/iktisatTarihi_split_077.html#footnote-51227-81" id="footnote-51227-81-backlink">[81]</a></p>

  <p class="biyografi">Giffen’ın araştırmalarının ikinci aşaması, Levi gibi, serbest ticaret politikasının getirdiği uzmanlaşmaya bağlı olarak refah artışının istatistiki olarak gösterilmesiydi. Klasik İktisadın karşılaştırmalı üstünlükler teorisine göre serbest ticaret sonucunda her ülke üstünlük sahibi olduğu malların üretiminde uzmanlaşacak ve böylece ticarete açılan ülkelerde refah düzeyi yükselecekti. İngiltere’nin üstünlük sahibi olduğu sanayi kolları, sermaye yoğun olan dokuma, demir-çelik ve gemi yapımıydı. Giffen, İngiltere’nin serbest ticaretle birlikte bu sanayi kollarında uzmanlaşmasının bu sektörler üzerinde geliştirici etki yaptığı kanısındaydı. Fakat, ampirik gözlemlerinin sonuçları, beklenenlerin zıddı oldu. İstatistikler İngiliz dokuma, demir-çelik ve gemi yapımı sanayilerinin hızlı bir çöküntü içinde olduğunu ortaya koydu. Giffen’ın bu incelemeden çıkardığı sonuç İngiltere’nin geleneksel olarak üstünlüğe sahip olduğu sanayilerde bu üstünlüğü özellikle Almanya’ya kaptırmakta olduğuydu. Dolayısıyla İngiltere eğer hâlâ serbest ticaret ilkelerini uygulamakta devam edecekse karşılaştırmalı üstünlüğe sahip olduğu yeni sanayi dallarında uzmanlaşmalıydı.<a href="../Text/iktisatTarihi_split_077.html#footnote-51227-82" id="footnote-51227-82-backlink">[82]</a> Fakat Giffen bu yeni sanayi dallarının hangileri olabileceği konusunda en ufak bir ipucuna sahip değildi.</p>

  <p class="biyografi">Giffen’ın bir başka bulgusu kendisi için de o kadar beklenmedik oldu ki serbest ticaret ilkelerinin evrensel geçerliliği konusundaki inançları kökten yıkıldı. Bu bulgu, İngiltere’nin cari işlemler dengesindeki fazlalığın mal ihracatının ithalattan büyük olmasının değil de görünmeyen kalemler dengesindeki fazlalığın bir sonucu olduğuydu. İstatistiklerin açıkça gösterdiğine göre İngiltere uzun süreden beri mal dengesinde açık veriyor fakat sigortacılık ve taşımacılıktan elde ettiği gelirler bu açtığı finanse ettikten başka bir fazlalık bile bırakıyordu. Giffen’a göre başta Almanya ve A.B.D. olmak üzere diğer devletler kendi sigortacılık ve taşımacılık hizmetlerini geliştirdikçe İngiltere’nin bu hizmetlerden elde ettiği gelir azalacak ve sonunda cari işlemler dengesi açık verecekti. Halbuki Giffen o zamana kadar serbest ticaretin İngiltere’ye sürekli bir ihracat fazlası sağlayacağını savunmuştu. 20. yüzyıl başlarında görünmeyen kalemler dengesi de mal dengesi gibi açık vermeye başlayınca Giffen, serbest ticaretin İngiltere için yararlı bir dış ticaret politikası olamayacağı sonucuna vardı ve İmparatorluk Tercihler Sistemi savunucularının yanında yer alarak eski görüşlerini terk ettiğini açıklamış oldu.<a href="../Text/iktisatTarihi_split_077.html#footnote-51227-83" id="footnote-51227-83-backlink">[83]</a></p>

  <p class="biyografi">Giffen’ın serbest ticaretin etkileri konusundaki beklenmedik bulguları kısa bir süre sonra A.L. Bowley tarafından da doğrulandı. Bowley’nin araştırması İngiltere’nin geleneksel ve ihracata yönelik sanayilerinin gerilemekte olduğunu meydana koydu. Buna ek olarak Bowley, kömür üretimindeki artışın da azalan bir hızla gerçekleştiğini gösterdi.<a href="../Text/iktisatTarihi_split_077.html#footnote-51227-84" id="footnote-51227-84-backlink">[84]</a> Bowley’e göre bu sonuçlar Klasik İktisadın serbest ticaret konusundaki öğretisini yanlış çıkarıyordu. İngiltere’nin serbest ticaret sonucunda elde ettiği refahın hem mutlak hem de göreli olarak artması gerekirken, refah mutlak olarak artıyor fakat göreli olarak azalıyordu. Kömür üretimi ve ihracatı 20-25 yıl içinde en yüksek noktasına vardıktan sonra mutlak olarak azalmaya başlayınca, İngiltere’nin refah düzeyi de mutlak olarak azalacaktı. Bowley bütün bunların serbest ticaret politikasından vazgeçilmesini gerektirmediği görüşündeydi. Toplam dünya refahının artırılması için “bir ülkenin refahı feda edilebilir”<a href="../Text/iktisatTarihi_split_077.html#footnote-51227-85" id="footnote-51227-85-backlink">[85]</a> diyen Bowley bu ülkenin İngiltere olduğunu işaret ediyordu.</p>

  <p class="biyografi">Klasik İktisat önermelerinin Giffen ve Bowley tarafından tümevarımcı yöntemle sınanmasından elde edilen ve olumsuz kabul edilen sonuçlar tarihçi görüş taraftarları için önemli bir başarı sayılabilirdi. Bu başarının daha da pekiştirilmesi Booth tarafından gerçekleştirildi.</p>

  <p class="biyografi">Bazıları tarafından modern ampirik sosyolojinin kurucularından birisi olarak kabul edilen<a href="../Text/iktisatTarihi_split_077.html#footnote-51227-86" id="footnote-51227-86-backlink">[86]</a> Booth zengin bir işadamıydı. Politik görüşleri açısından Liberal Parti’ye çok yakın olan Booth seçim kampanyaları sırasında özellikle sanayi şehirlerinde gördüğü sefalet ve fakirliğin ortadan kaldırılabilmesi için sefaleti doğuran nedenlerin bilimsel olarak incelenmesi gerektiği görüşünü ileri sürdü. Bu amaçla Londra halkının hayat standartları konusunda yaptığı pilot araştırmanın ilk sonuçlarını, daha sonra başkanı seçileceği Royal Statistical Society’nin 1887 yılı toplantısında açıkladı. Booth’un geçici sonuçlarına göre Londra nüfusunun en az üçte biri asgari geçim düzeyinin altında ve sefalet içinde yaşıyordu. İngiltere halkının refah düzeyine ilişkin olarak Giffen’ın elde ettiği olumlu bulgulara ters düşen bu sonuçlar şiddetli tartışmalara yol açtı. Bunun üzerine Booth araştırmasının sınırlarını bütün Londra’yı kapsayacak biçimde genişletti.</p>

  <p class="biyografi">O zamana kadar görülmeyen büyüklükte bir araştırmacı kadrosu Londra’yı sokak sokak inceledi ve elde edilen sonuçlar 17 cilt halinde yayınlandı.<a href="../Text/iktisatTarihi_split_077.html#footnote-51227-87" id="footnote-51227-87-backlink">[87]</a> Daha geniş kapsamlı bu araştırmanın bulguları Booth’un pilot çalışmasının bulgularını kesinlikle doğruladı. Booth, Giffen’ın iyimser sonuçlarının elde edilmesinde sürekli ve geçici işsizlik olgusunun hesaba katılmamasının büyük rol oynadığını gösterdi. Booth’a göre “sürekli iş bulamama ve buna bağlı olarak ortaya çıkan düzensiz hayat biçimi” sefaletin en önemli nedeniydi.<a href="../Text/iktisatTarihi_split_077.html#footnote-51227-88" id="footnote-51227-88-backlink">[88]</a> Çalışmak isteyen işçilerin hiç iş bulamaması veya ancak kısa süreli işlerde çalışabilmeleri ise “ne ilahi bir buyruk, ne fakir halkın tembelliği ne de işverenlerin kötü kalpliliği” yüzündendi. Modern kapitalizmin serbest rekabet sistemi tam istihdam sağlayamadığı veya sık sık tekrarlanan devresel bunalımlar kitle halinde işten çıkarmalara yol açtığı için bu durum ortaya çıkıyordu.<a href="../Text/iktisatTarihi_split_077.html#footnote-51227-89" id="footnote-51227-89-backlink">[89]</a> Booth kısa dönemli çare olarak, sefaletin azaltılması için fakirlere kamu yardımı yapılması veya ihtiyarlık sigortası tesis edilmesini, sanayide sürekli ve düzenli istihdamın sağlanması için de serbest ticaret politikasının terkedilerek gümrük duvarlarının sanayii koruyucu biçimde yükseltilmesini önerdi. Her iki önerinin de daha sonraki yıllarda hükümet programlarına alınması ve gerçekleştirilmesi Booth’un çalışmalarının ne kadar etkili olduğunu göstermektedir.</p>

  <p class="biyografi">Konumuz açısından Booth’un araştırmalarının önemi, Giffen ve Bowley’nin başarısızca kanıtlamaya çalıştıkları politik iktisat ilkesinin, yani serbest ticaret ve serbest rekabetin refah artışına yol açacağının, yanlışlığını göstermesidir. Fakat unutmamak gerekir ki Giffen ve Bowley’nin başarısızlığı, Booth’un ise başarısı İngiltere’nin o dönemde içinde bulunduğu özel koşullardan son derece etkilenmiştir. 19. yüzyılın son çeyreğinde İngiltere’de hüküm süren bunalımın boyutları iktisadî hayatın her yönünü olumsuz biçimde etkilerken Giffen ve Bowley’nin hem mutlak hem de göreli olarak artan bir refah düzeyinin varlığını kanıtlamaları imkânsızdı. Aynı çalışmalar 19. yüzyılın ortalarında yapılsaydı Giffen ve Bowley haklı, Booth haksız çıkabilirdi.<a href="../Text/iktisatTarihi_split_077.html#footnote-51227-90" id="footnote-51227-90-backlink">[90]</a></p>

  <p class="biyografi">Booth, İngiliz Tarihçi Okulu’nun bir üyesi veya sempatizanı değildi. Fakat bulguları bu okul üyeleri tarafından sevinçle karşılandı ve benimsendi. İngiliz Tarihçi Okulu, Booth’un şahsında tümevarım yöntemini, tarihin olmasa bile çağdaş sorunların incelenmesinde büyük bir yetenekle uygulayan bir araştırmacı bulmuştu.</p>
</body>
</html>
