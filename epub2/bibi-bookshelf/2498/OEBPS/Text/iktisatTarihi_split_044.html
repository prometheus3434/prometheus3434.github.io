<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_42">TEORİNİN GERÇEKLER KARŞISINDA SINANMASI:<br class="chapter" />
  RICARDO, TORRENS, SENIOR, MILL VE CAIRNES</h2>

  <p class="biyografi">Hangi yöntemi benimserlerse benimsesinler bütün İngiliz Klasik İktisatçılarının ortaya koydukları teoriler, iktisadi olayların oluş biçimi hakkında ampirik olarak sınanabilir öndeyiler içeriyordu. Kâr oranının düşme eğilimi ve tarımda azalan getiri bu türden öndeyilerdi. Smith, McCulloch ve Malthus’un uygulamaları veya bu konuda ileri sürdükleri görüşler bu iktisatçıların sınama aşamasının bilimsel düşüncede oynadığı role verdikleri önemi gösteriyordu.</p>

  <p class="biyografi">Tümdengelim yönteminin, salt öncüllerin saptanması ve bu öncüllerden sonuç çıkarma aşamalarından oluşmadığı, üçüncü bir aşama olarak da teorinin sonuçlarının ampirik veriler aracılığıyla sınanması gerektiği biliniyordu.<a href="../Text/iktisatTarihi_split_047.html#footnote-50074-42" id="footnote-50074-42-backlink">[42]</a> Bu görüşe göre, üç aşamadan oluşan tümdengelimci yöntemin ancak ikinci aşaması gerçekten tümdengelim sürecini içerebilirdi. Öncüllerin formülasyonu ve öndeyilerin sınanması aşamaları tümevarımcı bir niteliğe sahipti. Teorinin ampirik veriler karşısında sınanması iki temel amaca yönelikti. Birincisi, öncüllerin uygunluğunu ve öncüller elde edilirken kullanılan soyutlamanın geçerliğini saptamak gerekirdi. Teorinin öndeyileri ile gerçeklik arasında uyumsuzluklar ortaya çıktığı zaman bunun bir nedeni teorinin öncüllerinin yanlış seçilmesi veya gereksiz ayrıntılardan soyutlama sırasında, açıklanmak istenen görüngü üzerinde önemli etkisi bulunan bir değişkenin de ayrıntı sayılıp ele alınmamış olması olabilirdi. Sınama aşaması iktisatçıya teorisinin öncüllerini bir defa daha gözden geçirme şansı sağlıyordu.</p>

  <p class="biyografi">İkinci olarak, sınama öncüllerden tümdengelim yoluyla sonuçlar elde edilirken kullanılan mantık sürecinin yanlış veya eksik olup olmadığını ortaya çıkaracaktı. Öndeyiler ile gerçeklik arasındaki uyumsuzluk eğer öncüllerin yanlış seçimi veya soyutlama yanlışlığı ile açıklanamıyorsa geriye kalan tek ihtimal, mantıki akıl yürütmenin yanlış veya eksik olmasıydı. Böylece sınama aşaması ilk iki aşamanın doğruluğunu ve tutarlılığını denetleyen ve güvence altına alan bir zorunluluk olarak beliriyordu.</p>

  <p class="biyografi">O dönemin istatistik verileri ve yöntemlerinin teorileri sınama konusunda yeter olup olmadıkları tartışma konusudur. Blaug, istatistik veri ve yöntemlerin gelişme derecelerinin yetersiz olduğunu fakat öndeyilerin sınanmasında kullanılabileceğini ileri sürüyor.<a href="../Text/iktisatTarihi_split_047.html#footnote-50074-43" id="footnote-50074-43-backlink">[43]</a> Mitchell ise dönemin istatistik verilerinin ancak nüfus konusunda tamama yakın ve güvenilir olduğu diğer konularda büyük bir boşluk bulunduğu kanısındadır.<a href="../Text/iktisatTarihi_split_047.html#footnote-50074-44" id="footnote-50074-44-backlink">[44]</a></p>

  <p class="biyografi">Teorik öndeyilerin gerçekler karşısında sınanması konusunda Ricardo, genel olarak yöntem konusunda da yaptığı gibi, neredeyse hiçbir şey söylemedi. Principles’da değil sınama, gerçek olgulara bile atıf yoktur. Bazı iktisadi düşünce tarihçileri bu gerçekten hareketle Ricardo’nun yönteminin sınamayı dışladığını hatta sınamaya karşı olduğunu, Ricardo’nun izleyicilerinin de ustalarının yolunda giderek sınamayı bilimsel yöntemin bir parçası saymadıklarını söylüyorlar.<a href="../Text/iktisatTarihi_split_047.html#footnote-50074-45" id="footnote-50074-45-backlink">[45]</a> Burada öncelikle gösterilmesi gereken, Ricardo’nun yönteminin gerçekten sınamayı dışladığıdır. Açıklığa kavuşturulması gereken ikinci nokta ise Blaug ve O’Brien’ın “Ricardo’nun izleyicileri” grubuna kattıkları Mill’in, diğer birçok konuda olduğu gibi, sınama konusunda da ikircikli bir yaklaşıma sahip olduğu ve Ricardo’nun sadık izleyicilerinin Senior, Torrens ve Cairnes’den başkaları olmadığıdır.</p>

  <p class="biyografi">Malthus’a yazdığı mektuplardan birisinde Ricardo şöyle diyor:</p>

  <p class="biyografi">“Gerçekten de, ulusların ticari faaliyetlerinde kendi çıkarlarına ve kârlarına son derece dikkat ettiklerini… [sermayenin] hem alan hem veren ülkenin çıkarına olmadıkça hiçbir zaman yer değiştirmeyeceğini varsayıyorum. İlk ele alınması gereken nokta bu ülkelerin çıkarlarının neler olduğudur. İkincisi ise pratikte neler yaptıklarıdır. Açıktır ki bu ikinci nokta hakkında çok vesveseli olmam gerekmez; amacım için yeterli olan şey, halkın çıkarlarının benim söylediğim gibi olduğunu açıkça gösterebilmemdir. İnsanların işlerini yürütebilmek ve borçlarını ödeyebilmek için mevcut en iyi ve en ucuz araçlardan haberdar olmamaları bana karşı verilebilecek bir cevap olamaz çünkü bu olgusal bir gerçektir ve bilimin sorunu değildir; politik iktisadın bütün önermelerine karşı böyle cevaplar ileri sürülebilir”<a href="../Text/iktisatTarihi_split_047.html#footnote-50074-46" id="footnote-50074-46-backlink">[46]</a><span>46</span></p>

  <p class="biyografi">Ricardo bu pasajda gerçekten de sınama aşamasını yönteminin dışında bırakmaktadır. Öncüllerden doğru mantıki çıkarım yoluyla elde edilen sonuçların ampirik olarak gözlemlenen gerçekliğe uygun olmaması Ricardo için bir tasa kaynağı değildir. Öncüller ve mantıki akıl yürütmede bir yanlışlık yoksa teorinin öndeyilerinin ampirik gözlemler tarafından neden doğrulanmadığı sorusuna Ricardo’nun vereceği hiçbir cevap yoktur. Ricardo sınama ile ilgilenmez, sınamayı yönteminin dışında bırakır.</p>

  <p class="biyografi">Teori ve gerçeklik arasındaki uyumsuzluk, Ricardo için değilse de, Torrens için mutlaka açıklanması gereken bir noktadır. Tümdengelim yöntemine karşı beslediği kuşkuları terk ettiği The Budget’e yazdığı önsöz’de Torrens, daha sonraları Cairnes tarafından geliştirilecek bir çözümleme ortaya koydu:</p>

  <p class="biyografi">“[Ricardo] politik iktisadı soyut bir bilim olarak sunar… Vardığı sonuçlar varsaydığı koşullar altında zorunlu doğrulardır ve varsayılan koşullar ile gerçekten varolan koşullar arasındaki farkı kapatacak düzeltmeler yapıldığı takdirde toplumun bütün değişen koşulları altında doğru olan sonuçlara varabiliriz… Ricardo’nun çıkardığı sonuçların gerçeklere uygun olmadığı izlenimi… bir yanlış anlamayı içerir. Ricardo’nun sonuçları, varsaydığı gerçeklerle kesin olarak uyum içindedir ve varolan ve varsayılan gerçekler arasında bulunan ayrılığı gidermek için uygun düzeltmeler yapılırsa bu sonuçların varolan gerçeklerle de sınanabilir bir uyum içinde olduğu görülecektir.”<a href="../Text/iktisatTarihi_split_047.html#footnote-50074-47" id="footnote-50074-47-backlink">[47]</a></p>

  <p class="biyografi">Torrens iki önemli noktayı ortaya koymaktadır: Teorinin öncülleri gerçekte varolan durumu yansıtmayacak kadar soyut olabilir; teorinin öndeyileri ampirik gözlemlerle doğrulanmayabilir. Torrens sorunu biraz daha irdeleseydi, varsayılan öncülleri varolan durumla uyumlu biçime getirmek için gerekli “düzeltmelerin” ancak sınama sonucunda elde edilecek verilere dayanarak yapılabileceği sonucuna varabilirdi.</p>

  <p class="biyografi">Senior’ın sınama konusunda ileri sürdüğü görüş, politik iktisat “bilimi” ve “sanatı” ayırımıyla ilgili görüşlerinin bir parçasıydı: Politik iktisadın “bilim” olduğunu unutarak onu, yardımcısı olduğu hükümet etme “sanatı” ile karıştıran bazı iktisatçılar, politik iktisat “biliminin” ulaşmak istediği amaçlara uygun olmayan araçlar kullanıyorlardı. Bu araçlar, genellikle, ampirik gözlem sonuçlarını toplamak ve bu sonuçlarla teorik öndeyileri karşılaştırmak biçimini alıyordu. Bu iktisatçılar, böylece, öncüllerden genellemeler türetmek olan temel görevlerini ihmal ediyorlar ve asıl ağırlığı veri toplamaya veriyorlardı. Ampirik gözlemler yapmak önemli bir görevdi ama “bilim” olarak değil “sanat” olarak anlaşıldığı zaman politik iktisada düşen bir görevdi.<a href="../Text/iktisatTarihi_split_047.html#footnote-50074-48" id="footnote-50074-48-backlink">[48]</a> Senior, teorik öndeyileri sınamanın aleyhinde olduğunu söylemek gereğini duymadı çünkü bu sınamayı yapmak için gerekli olan ampirik verilerin toplanmasına karşı olduğunu belirtmekle sınamayı baştan reddetmiş oluyordu.</p>

  <p class="biyografi">Cairnes’in sınama karşısındaki tavrı, politik iktisadın öndeyilerinin pozitif değil de hipotetik olduğu anlayışının bir sonucuydu. Tümdengelim aşamasına ulaşmış “Mekanik, Astronomi, Optik, Kimya ve Elektrik” bilimleri gibi politik iktisat da pozitif öncüllere fakat hipotetik öndeyilere sahip bir bilimdi. Bu öndeyiler iktisadi olayların nasıl olacağı konusunda kesin yargılar içeremezdi çünkü bir teori ne kadar mükemmel olursa olsun hesaba katmadığı bazı faktörler her zaman mevcut olabilirdi. Kontrol edilemeyen bu faktörlerin (disturbing causes) etkisi yüzünden öndeyilerle ampirik gözlemler arasında her zaman uyumsuzluk olması doğaldı. Bu yüzden öndeyiler ancak belirli eğilimler ortaya koyan koşullu önermeler olabilirdi. Cairnes bu noktayı daha iyi açıklayabilmek için doğa bilimlerinden birçok örnekler sıralıyordu. Örneğin, yeryüzü düzlemi ile bir dar açı meydana getirecek biçimde havaya fırlatılan bir cisim teorik olarak parabol biçiminde bir yörünge çizdikten sonra yere düşer. Cairnes bu yörüngenin hiçbir zaman parabol olamayacağını çünkü cisim ile hava arasındaki sürtünmenin böyle bir yörüngeye engel olacağını söylüyor. Bu örnekteki sürtünme faktörü kontrol edilemeyen bir faktördür ve dolayısıyla da fizik bilimindeki eğik atış formülü, ancak kontrol edilemeyen faktör olan sürtünmenin mevcut olmadığı durumlarda kesin sonuçlar verir. Cairnes’e göre bu durum aynen politik iktisadın öndeyileri için de geçerlidir. İktisatçı bütün yetkinliğine ve dikkatine rağmen kontrol edilemeyen faktörlerin hepsini teorisinin içine katamaz. Bu yüzden de öndeyileri ile ampirik gözlemler arasında her zaman farklar bulunur. İşte bu neden dolayısıyla Cairnes öndeyilerin sınanmasının boş bir uğraş olduğuna inanıyordu.<a href="../Text/iktisatTarihi_split_047.html#footnote-50074-49" id="footnote-50074-49-backlink">[49]</a> İktisadi görüngeleri açıklamayı amaçlayan bir teorinin istatistik veriler veya belgesel kanıtlar ile çürütülüp reddedilmesi de bu yüzden imkânsızdır. Bir teori ancak iki yolla reddedilebilirdi: Öncüllerin içerdiği koşulların geçerli olmadığını ve/veya teorinin öndeyilerinin bu öncüllerden zorunlu olarak türetilemeyeceğini göstererek.<a href="../Text/iktisatTarihi_split_047.html#footnote-50074-50" id="footnote-50074-50-backlink">[50]</a></p>

  <p class="biyografi">J.S. Mill’in yöntem konusunda ilk yazdıklarına bakarak o’nun sınamaya kesinlikle karşı çıktığı, sınamayı bilimsel bulmadığı sonucuna varılabilir: “Hipotezi a posteriori olarak sınamak, yani herhangi bir durumla ilgili gerçeklerin hipotezle uyum içinde olup olmadığını incelemek bilimin değil, bilimin uygulanmasının görevidir.”<a href="../Text/iktisatTarihi_split_047.html#footnote-50074-51" id="footnote-50074-51-backlink">[51]</a> Mill daha sonraları sınamaya taraftarmış izlenimini verir. “Somut tümdengelimci bir bilime duyulan güven a priori akıl yürütmeye değil, bu akıl yürütmenin sonuçları ile a posteriori gözlemler arasındaki uyuma bağlıdır.”<a href="../Text/iktisatTarihi_split_047.html#footnote-50074-52" id="footnote-50074-52-backlink">[52]</a><span>52</span> Bu izlenimi güçlendirecek bir başka nokta da Mill’in temel yöntem olarak benimsediği “Somut Tümdengelimci” yöntemin, “Tersine Tümdengelimci” (Inverse Deductive) veya “Tarihçi Yöntem” ile güçlendirilmesi gerektiğini savunmasıdır.<a href="../Text/iktisatTarihi_split_047.html#footnote-50074-53" id="footnote-50074-53-backlink">[53]</a> Ne var ki Mill’in “Tersine Tümdengelimci” yani tümevarımcı yöntemin bir yardımcı gibi kullanılmasını istemesi öndeyilerin sınanması gerektiğine olan inancının bir göstergesi değildir. O’Brien’a göre, Mill’in bazen “Tersine Tümdengelimci” yönteme başvurmasının temel nedeni tümdengelim yönteminin güçsüz kaldığı karmaşık durumlarda ampirik genellemelere varma isteğiydi. Bu ampirik genellemeleri ise Mill hiçbir zaman sınama amacıyla kullanmıyordu.<a href="../Text/iktisatTarihi_split_047.html#footnote-50074-54" id="footnote-50074-54-backlink">[54]</a></p>

  <p class="biyografi">Bladen da Mill’in ampirik gözlemleri öndeyileri sınamak amacıyla kullanmadığı kanısındadır. Bladen’a göre Mill’in gözlemlere başvurması ya ampirik temeli olan öncüller elde etmek istemesi ya da politik iktisadın kapsamı dışında kalan bir konunun (toplumsal kurumların tarihi gelişme yasalarının) incelenmesi nedeniyledir.<a href="../Text/iktisatTarihi_split_047.html#footnote-50074-55" id="footnote-50074-55-backlink">[55]</a> O’Brien ve Bladen’a karşı olarak Sowell, Mill’in ampirik gözlemlerle olan ilgisinin tümüyle sınama kaygısından kaynaklandığını ve istatistik verilerin politik iktisatta nasıl kullanılabileceğini derinliğine inceleyen ilk iktisatçının Mill olduğunu ileri sürüyor.<a href="../Text/iktisatTarihi_split_047.html#footnote-50074-56" id="footnote-50074-56-backlink">[56]</a> Bu karşıt görüşlerin ışığında, Mill’in sınama ile ilgili tutumunun henüz açıklığa kavuşturulamadığı söylenebilir.</p>

  <p class="biyografi">İngiliz Klasik İktisatçılarının önemli bir bölümünün sınamayı reddetmeleri veya gereksiz görmeleri, Blaug’un deyimiyle “teori ve gerçekler arasındaki ayrılığı… en ileri duruma getirdi.”<a href="../Text/iktisatTarihi_split_047.html#footnote-50074-57" id="footnote-50074-57-backlink">[57]</a> Mantıki doğruluğu konusunda kimsenin kuşkusu olmayan Klasik Teori’nin ampirik bir anlamı ve geçerliliği olup olmadığı sorusu hiçbir zaman sorulmadı ve cevaplandırılmadı. Kendisini Ricardo’nun sadık bir izleyicisi sayan bir iktisatçıya göre: “Politik iktisadın gerçeklere değil mantığa ihtiyacı vardı.”<a href="../Text/iktisatTarihi_split_047.html#footnote-50074-58" id="footnote-50074-58-backlink">[58]</a></p>
</body>
</html>
