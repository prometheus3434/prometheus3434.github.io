<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_64">NEVILLE KEYNES VE BUZLARIN ÇÖZÜLMESİ</h2>

  <p class="biyografi">Marshall’ın üzerinde bu kadar önemle durduğu tarihçi yöntemin diğer Cambridge iktisatçılarını da etkilemesi beklenir. Gerçekten de, eski ve yeni iktisadî düşünce tarihçileri tarafından çok övülen<a href="../Text/iktisatTarihi_split_077.html#footnote-51227-60" id="footnote-51227-60-backlink">[60]</a> ve J.S. Mill ve A. Smith ile birlikte birinci sınıf İngiliz düşünürleri arasında sayılan<a href="../Text/iktisatTarihi_split_077.html#footnote-51227-61" id="footnote-51227-61-backlink">[61]</a> J. Neville Keynes’in bu etkiyi duyup yansıtmaması imkânsızdı.</p>

  <p class="biyografi">Keynes’in tarihçi yöntem karşısındaki tutumunu, Marshall’ın Principles’ı ile aynı yılda yayınlanan kitabında ve Palgrave’s Dictionary’ye yazdığı makalelerde görebiliriz. Keynes’in kitabı<a href="../Text/iktisatTarihi_split_077.html#footnote-51227-62" id="footnote-51227-62-backlink">[62]</a> iki amaçlıydı: Bir taraftan Marshall’ın önderliğini yaptığı öznel marjinalist akımın dayandığı tümdengelim yönteminin açıklanıp Klasik Okul’un yönteminden farklı olduğu noktaların gösterilmesi, diğer taraftan da tümevarım yöntemini temsil eden Tarihçi Okul ile bir anlaşma zemini aranması. Keynes’in ele aldığı konulara kitabında ayırdığı yer eğer bir kıstas olabilirse, bu ikinci amacın daha ağır bastığı söylenebilir.</p>

  <p class="biyografi">Keynes, Alman ve İngiliz tarihçi okullarının gelişimi, temel görüşleri ve tümdengelime yönelttikleri eleştirileri kitabının çeşitli yerlerinde geniş biçimde özetledikten sonra tümevarım yönteminin yalnız yararlı olmakla kalmayıp bazı konuların araştırılmasında kullanılabilecek tek yöntem olduğu sonucuna vardı.<a href="../Text/iktisatTarihi_split_077.html#footnote-51227-63" id="footnote-51227-63-backlink">[63]</a> Eğer iktisatçının amacı soyut öncüllerden veya ampirik gözlemlerden genel kurallar çıkarmak değil de belirli bir yer ve zamanda varolan somut koşulları incelemek veya bu koşulların zaman içinde karşılaştırmasını yaparak nasıl değiştiklerini anlamaya çalışmaksa, tümevarım yönteminden daha uygun ve verimli bir yöntem bulamazdı.</p>

  <p class="biyografi">Keynes’in bu görüşü tarihçi yöntem taraftarlarına verilmiş bir ödün olarak yorumlanmaya elverişlidir. Fakat, aynı zamanda, Methodenstreit’ın önemli anlaşmazlık noktalarından birisi olan ampirik verilerden kural türetmek konusunda, Schmoller tarafından temsil edildiği biçimiyle, tarihçi yönteme karşı ve Menger’in tarafını tutar niteliktedir. Diğer taraftan, Marshall’ın Whewell’den esinlenerek 1885’te ileri sürdüğü görüşün bir başka biçimde tekrarlanmasıdır.</p>

  <p class="biyografi">Keynes’in Rikardocu yöntem hakkındaki değerlendirmesi o zamana dek soyut tümdengelimci yönteme yöneltilen eleştirilerin en dengelisidir. Keynes’e göre Ricardo’nun yöntemi dahice bir araçtır fakat kendi eksikliklerini de içinde taşımaktadır. Kullanılan öncüllerin gerçek hayattan yapılmış soyutlamalar ve ulaşılan sonuçların bu soyutlamaların sınırları içinde göreli bir niteliğe sahip olduğu belirtilmediği için Ricardo’nun yöntemi aşırı soyut ve mutlaklık iddiasında bulunuyor izlenimi vermektedir.<a href="../Text/iktisatTarihi_split_077.html#footnote-51227-64" id="footnote-51227-64-backlink">[64]</a> Böylece Keynes tarihçi yöntemin aşırılığa kaçmayan taraftarlarının görüşleri doğrultusunda, tümdengelim yönteminin kendisinin değil, Ricardo’nun uyguladığı biçimiyle yanlış olduğu sonucuna varmaktadır.</p>

  <p class="biyografi">Keynes, iktisat tarihinin bilimsel yeri ve önemi konusunda olumlu görüşlere sahiptir. Kitabının uzunca sayılabilecek bir bölümünü<a href="../Text/iktisatTarihi_split_077.html#footnote-51227-65" id="footnote-51227-65-backlink">[65]</a> iktisat tarihinin incelenmesine ayırarak şu sonuçlara varmaktadır: İktisadî koşulların nasıl oluştuğu ve geliştiğinin araştırılması a priori olarak yapılamaz. Mutlaka tarihî veriler toplamak ve bu verilerin yol göstericiliği altında çözümlemelere gitmek gerekir. Bu çözümlemeler tarihi olguları aydınlığa kavuşturmaktan daha önemli bir göreve sahiptirler. İktisat teorisinin çağdaş koşullardan esinlenerek vardığı sonuçların tarihte ne biçimler aldığını göstererek, teorinin gerekli nitelemeler ve sınırlamalar içinde geçerli olabileceğini kanıtlamak iktisat tarihinin önde gelen görevleri arasındadır. Böylece iktisat tarihi, iktisat doktrinlerinin mutlak olmadığını, yer ve zaman ile sınırlı bir geçerliliğe sahip olduğunu gösterecektir. Keynes, çağdaş İngiliz iktisatçılarının hemen hemen hepsinin bu görelik kavramını kabul etmelerinin Tarihçi Okul’un en çarpıcı başarılarından birisi olduğu görüşündedir.<a href="../Text/iktisatTarihi_split_077.html#footnote-51227-66" id="footnote-51227-66-backlink">[66]</a></p>

  <p class="biyografi">Keynes bu görüşlerini daha da geliştirerek Palgrave’s Dictionary’nin ilk baskısında tekrarladı. Palgrave’s Dictionary’ye zamanın önde gelen iktisatçıları tarafından çeşitli konularda yazılan makaleleri kısaca incelemek bile 19. yüzyılın son yıllarında tarihçi yöntem ile karşıtları arasındaki çekişmeyi gözler önüne sermeye yeterlidir. Örneğin “teori” maddesi, teori konusunu incelemekten çok tarihçi yöntemi eleştirmekte ve bu yöntemin geçersizliğini kanıtlamaya çalışmaktadır.<a href="../Text/iktisatTarihi_split_077.html#footnote-51227-67" id="footnote-51227-67-backlink">[67]</a> Bu örneklere karşıt olarak, kendisi bir Tarihçi Okul üyesi olmadığı halde, H. Sidgwick tarihçi yöntemin bu yöntemi uygulayan iktisat tarihçilerinin bilimsel niteliğini kabul etmekte ve iktisat tarihinin artık politik iktisadın bir dalı durumuna geldiğinin tartışma götürmeyecek bir gerçek olduğunu ileri sürmektedir.<a href="../Text/iktisatTarihi_split_077.html#footnote-51227-68" id="footnote-51227-68-backlink">[68]</a> Keynes ise iktisat tarihi ile doğrudan ilgili olmayan makalesinde<a href="../Text/iktisatTarihi_split_077.html#footnote-51227-69" id="footnote-51227-69-backlink">[69]</a> tarihçi yöntemin iktisadî doktrinlerin ancak göreli olabileceği görüşünü Tarihçi Okul üyelerinde bile az bulunabilecek bir yetkinlikle savunmaktadır.</p>

  <p class="biyografi">Klasik İktisadın çökmesiyle ortaya çıkan boşluğu doldurmak iddia ve çabasında olan tarihçi ve öznel marjinalist akımlar arasındaki tartışmanın 1890’ların başlarında eriştiği aşamanın en büyük özelliği, tarihî araştırmaların iktisat tarihi adı altında bağımsız bir bilim dalı ve araştırma alanı olduğunun kabul edilmesi oldu. Bu uzlaşma ortamının bir ateşkes durumu olduğu ve her iki tarafın da gayretleriyle sürekli bir barışa dönüştürülebileceği ileri sürüldü.<a href="../Text/iktisatTarihi_split_077.html#footnote-51227-70" id="footnote-51227-70-backlink">[70]</a> İktisadi olayların incelenmesinde hem tümevarım hem de tümdengelim yöntemlerinin, incelenen konunun özelliklerine bağlı olarak, meşru yöntemler olduğunun kabulü, fakat bu yöntemlerden birisinin diğerine üstün olması nedeniyle iktisat biliminin tek yöntemi olması gerektiği iddiasının çürütülmesi, bu bölümün başlangıcında söz edilen Bronfenbrenner ve Blaug tezlerinden birincisinin gerçeğe daha yakın olduğunu doğrular niteliktedir. Blaug’ın iddiasının aksine, 1890’lar tarihçi görüşün mutlak egemenlik dönemi değil, öznel marjinalist yöntemle giriştiği mücadele sonunda kendisini bilimsel bir disiplin olarak kabul ettirdiği bir dönemdir.<a href="../Text/iktisatTarihi_split_077.html#footnote-51227-71" id="footnote-51227-71-backlink">[71]</a></p>

  <p class="biyografi">Diğer taraftan, tarihçi görüşün etki alanını öznel marjinalist akımdan koparılan bu ödünlerle sınırlamamak gerekir. İktisat teorisinin yer ve zamana bağlı olarak göreli olduğu yolundaki tarihçi görüşün tümdengelim yöntemi taraftarlarınca sınanması ve bu amaçla yapılan istatistiki çalışmalar, burada incelenmesi gereken konular arasındadır.</p>
</body>
</html>
