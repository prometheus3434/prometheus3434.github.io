<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_57">LESLIE’NİN RİKARDOCU SERVET KAVRAMI VE BÖLÜŞÜM TEORİSİNİ ELEŞTİRİSİ</h2>

  <p class="biyografi">Leslie, “servet edinme tutkusu” öncülünün aşırı soyut olması kadar ciddi bir başka sorunun daha Rikardo İktisadı’nı zayıf düşürdüğü görüşündeydi. Bu sorun servet kavramı ve servetin bölüşümü sorunuydu. Leslie’ye göre Klasik İktisadın servet tanımı hem yetersiz hem de yanlıştı. Serveti, insanların istek konusu olan, arzı sınırlı ve değişilebilir şeyler olarak tanımlamak servet hakkında aydınlatıcı bir fikir vermek için yeterli değildi. Tıpkı “servet tutkusu” öncülü içinde çeşitli niteliğe ve etkiye sahip güdülerin bir araya toplanması gibi, “servet” kelimesi içinde de birbirinden nitelik ve nicelik olarak büyük farklılıklar gösteren kavramlar bir araya toplanmıştı. Antik Çağ, Orta Çağ ve Modern Çağ’da servet kavramı insanlar tarafından değişik biçimde algılandığı gibi serveti meydana getiren öğeler de tarihi olarak değişik niteliklere sahiptiler. Bunların hepsini aynı kapsam içine almak servetin üretimini belirleyen toplum yasalarını ve toplumun tarihi gelişmesini ihmal etmek anlamına gelirdi.<a href="../Text/iktisatTarihi_split_064.html#footnote-50468-75" id="footnote-50468-75-backlink">[75]</a></p>

  <p class="biyografi">Diğer taraftan, Rikardo İktisadı yalnız bu tarihi niteliği ihmal etmek değil, çağdaş koşullarda bile servetin üretim koşullarını aydınlatmaktan aciz kalıyordu. Leslie’ye göre Rikardo İktisadı’nın servetin üretimi ve miktarı konusunda söyleyebildiği şeyler birkaç önermeye indirgenebilirdi. Bu önermelerden birincisi, “servet edinme tutkusu” altında insan enerji ve çabasının sürekli olarak servet edinmeye yönelik olduğuydu. Leslie bu önermenin gerçeği yansıtmadığı kanısındaydı. İnsanların servet edinme eğilimleri, zorunlu olarak çalışmayı gerektirmeyebilirdi. Savaş, fetih, yağma, korsanlık, hırsızlık ve dolandırıcılık çeşitli servet edinme biçimleriydi; fakat hiçbiri iktisadi anlamda çalışmayı içermiyordu. Bu servet edinme biçimleri 19. yüzyılda belki önemlerini kaybetmişlerdi ama tarihi olarak her biri, özellikle savaş ve yağma, en belli başlı servet edinme yolları olmuşlardı. Rikardo İktisadı’nın bu önermesi gerçekliğin ancak sınırlı bir bölümünü yansıttığı için servet edinme olgusunu açıklamak için yetersiz kalıyordu.<a href="../Text/iktisatTarihi_split_064.html#footnote-50468-76" id="footnote-50468-76-backlink">[76]</a></p>

  <p class="biyografi">İkinci önerme, servetin üretken harcama ve tüketim sonucunda arttırılabileceği, üretken olmayan harcama ve tüketimin serveti azaltacağı önermesiydi. Leslie bu önermenin de aydınlatıcı bilgiler elde etmek için yetersiz olduğu kanısındaydı. Tüketim ve harcama kavramları politik iktisatta kullanıldıkları biçimleriyle yanıltıcı bir niteliğe bürünmüşlerdi. Her iki kavram da metaların kullanılıp yok edilmesi anlamında kullanılıyorlardı. Halbuki harcama kavramı satın alma, tüketim kavramı da kullanma anlamını içermek gerekiyordu. Eğer bu ayırım yapılırsa satın alınan fakat tüketilmeyen dayanıklı metaların aslında bir birikim biçimini oluşturduğu meydana çıkacak ve üretici olmayan tüketim diye nitelendirilen bu olgunun serveti azaltmak yerine arttırdığı gerçeğine ulaşılabilecekti. Harcamaların servetin azalması veya çoğalması üzerindeki etkisini açıklamaya çalışan Rikardocu önerme bu nedenle yetersizdi. Açıklanması gereken konu, üretici olmayan harcamaların hangi yönde yapıldığıydı. Dayanıksız mallar için yapılan harcamalar, Leslie’ye göre, gerçekten de serveti azaltmaya yönelik olabilirlerdi; fakat, dayanıklı mallar üzerine yapılan bu tür harcamalar sonuç olarak servetin artmasına neden olacaklardı.<a href="../Text/iktisatTarihi_split_064.html#footnote-50468-77" id="footnote-50468-77-backlink">[77]</a> Diğer taraftan Malthus da, toprak sahiplerinin üretken olmayan tüketiminin, üretilen mal ve hizmetlerin bütünüyle alıcı bulabilmesi için yararlı bir yol olduğunu göstermeye çalışırken buna benzer bir akıl yürütme kullanıyordu. Fakat Leslie, Malthus’u Rikardocu saymadığı için o’nun bu açıklamasını Rikardo Okulu’nun açıklaması olarak kabul edemezdi.</p>

  <p class="biyografi">Üretilen servetin toplumu oluşturan sınıflar arasında nasıl bölüşüldüğünü açıklamaya çalışan Rikardocu teori de Leslie için kabul edilemez nitelikteydi. Bu konuda Leslie birbiriyle çelişen iki eleştiri ortaya koydu. Eleştirilerden birincisi Rikardocu emek-değer teorisinin, ikincisi ise değerin üretim maliyeti teorisinin değişim ve bölüşümün temelinde yattığı varsayımına dayanıyordu. Ricardo’nun değer teorisinin hangi temele dayandığı tartışması günümüzde bile bütün hızıyla sürüp gittiğine göre Leslie’yi Ricardo’nun değer teorisini anlamamış olmakla suçlamak gerekir. Fakat, aşağıda gösterileceği gibi Leslie değer teorisiyle bölüşüm teorisini birbirine karıştırıyordu.</p>

  <p class="biyografi">Leslie’nin birinci eleştirisi (emek-değer teorisi ve bölüşüm) aşağıdaki alıntıya yönelikti:</p>

  <p class="biyografi">“… toplumun ilk aşamalarında metaların değişim değeri hemen hemen tümüyle bu metaların birbirine göre içerdiği işgücü miktarı tarafından belirlenir. Örneğin, avcılıkla geçinen bir toplumda genellikle iki günlük veya iki saatlik çalışmanın ürünü olan bir şeyin, bir günlük veya bir saatlik çalışmanın ürünü olan başka bir şeyin iki katı değerde olması doğaldır.”<a href="../Text/iktisatTarihi_split_064.html#footnote-50468-78" id="footnote-50468-78-backlink">[78]</a></p>

  <p class="biyografi">Leslie bu önermenin doğrudan Ricardo’ya ait olduğunu ve Ricardo’nun değer teorisinin temel direği olduğunu söylerken<a href="../Text/iktisatTarihi_split_064.html#footnote-50468-79" id="footnote-50468-79-backlink">[79]</a> kendisinden beklenmeyen bir yanlışlık yapıyordu. Çünkü, bu alıntının birinci cümlesi, bazı eksiklikleri olmasına karşın, gerçekten Ricardo’ya aitti<a href="../Text/iktisatTarihi_split_064.html#footnote-50468-80" id="footnote-50468-80-backlink">[80]</a> fakat ikinci cümle Ricardo’nun değil A. Smith’in kaleminin ürünüydü.<a href="../Text/iktisatTarihi_split_064.html#footnote-50468-81" id="footnote-50468-81-backlink">[81]</a> Daha da önemlisi, önermenin ikinci cümlesi Ricardo’nun Smith’in değer teorisini eleştirisinin başlangıç noktası oluyordu. Böylece Leslie bu önermeyi eleştirirken aslında Ricardo’yu değil, Ricardo’nun da eleştirdiği Smith’i eleştiriyor fakat Ricardo’yu eleştirmiş olduğunu sanıyordu.</p>

  <p class="biyografi">Ricardo’ya ait olduğunu ileri sürdüğü bu önermeyi Leslie hem mantıki hem de tarihi açıdan yanlış buluyordu. Ricardo’nun tasımlamasındaki küçük öncül (minor premiss) ilkel topluluklarda değişimin doğal olarak ürünlerin içerdiği işgücü miktarına göre yapılacağıydı. Leslie’ye göre bu küçük öncülün kendisi kanıtlanmaya muhtaçtı (petitio principii). İlkel insanların çalışmaları yalnız zorunlu ihtiyaçları karşılamaya yönelik olduğu için sürekli ve düzenli değildi. Sürekli ve düzenli olmayan çalışmalar sonunda üretilen şeylerin değeri konusunda ilkel insanların belirli bir kıstasa sahip olmaları imkânsızdı. Hele “Ricardo’nun önermesindeki” avcı toplum için bu büsbütün imkânsızdı; çünkü, av sürecinin sonucu avcının ustalığı ve yeteneğine olduğu kadar şansa da bağlıydı. Sonucu etkileyen diğer bütün faktörler sabit tutulabilse bile, şansa bağlı olarak, bir geyik bir saat veya bir haftada avlanabilirdi. İlkel bir insanın bu avı elde edebilmek için ne kadar işgücü harcadığını bilmesinin imkânsızlığı bir tarafa, ürünün elde edilmesi şansa bağlı olduğu sürece, ürünün değerinin değişmez bir ölçüsünü bulmak da imkânsızdı.</p>

  <p class="biyografi">Bütün bu imkânsızlıkların göz ardı edilebileceği düşünülse bile “Ricardo” gene yanlıştı; çünkü, toplumun ilkel dönemlerinde değişim bireyler arasında değil gruplar, kabileler arasında yapılıyordu. Değişik gruplara veya aynı gruba üye bireyler arasında yapılan değişim ise ürünlerin içerdiği işgücü miktarına değil bireylerin ihtiyaçlarının yoğunluğunun derecesine bağlıydı.</p>

  <p class="biyografi">Diğer taraftan, “Ricardo’nun önermesinin” büyük öncülü, yani ilkel toplumlarda doğal olan değişim kuralının çağdaş toplumlarda da doğal kural olacağı, mantıki olarak bir kıyaslama yanlışı (fallacy of the undistributed middle) içeriyordu. Söz konusu toplumsal gelişme aşamaları birbirinden çok farklı olduğu için bu aşamalardan birisinde geçerli olabilecek bir davranış biçimini diğer aşamada da geçerliymiş gibi düşünmek mantığa aykırıydı.<a href="../Text/iktisatTarihi_split_064.html#footnote-50468-82" id="footnote-50468-82-backlink">[82]</a></p>

  <p class="biyografi">Leslie’nin ikinci eleştirisi, değerin üretim maliyeti teorisi üzerineydi. A. Smith ile başlayan, J.S. Mill’de en olgun biçimini alan ve 1870’lerde Fawcett ve Cairnes tarafından savunulan bu teoriye göre değer veya “doğal” fiyat üretime katılan faktörlerin “doğal” ödüllerinin toplamından oluşuyordu. Değerin % 93’ünü mü yoksa tümünü mü işgücüne atfettiği konusunda tartışmalara yol açan Ricardo ve bir dereceye kadar Senior bir tarafa bırakılırsa, yalnız Rikardo Okulu değil fakat İngiliz Klasik İktisatçılarının büyük bir bölümü değeri şu veya bu biçimde üretim maliyetleriyle açıklamak eğilimindeydi.<a href="../Text/iktisatTarihi_split_064.html#footnote-50468-83" id="footnote-50468-83-backlink">[83]</a> Bu nedenle Leslie üretim maliyeti teorisini Rikardo İktisadı’nın ayrılmaz bir parçası sayıyordu.</p>

  <p class="biyografi">Leslie’ye göre üretim maliyeti teorisi gerçekle ilgisi olmayan iki varsayım üzerine kurulmuştu. Bu varsayımlardan birincisi piyasa koşullarıyla birlikte ücret ve kâr oranlarının hem işçiler hem de kapitalistler tarafından eksiksiz bilindiği, diğeriyse, bu bilgiden hareket ederek işgücü ve sermayenin kolayca ve hiçbir engelle karşılaşmadan çeşitli üretim dalları arasında yer değiştirebileceğiydi. Eğer bu iki varsayım gerçeği yansıtıyorsa sektörler arasında bir taraftan ücretler diğer taraftan da kâr oranları eşitlenebilir ve ancak bu yolla fiyatlar üretim maliyetlerine göre belirlenebilirdi. Leslie bu varsayımların gerçek dünyayı yansıtmadığı kanısındaydı:</p>

  <p class="biyografi">“Tümdengelimci bölüşüm teorisinin tümü bu öncüller üzerine kurulmuştur. Bu teori üzerine de o kadar çok şey kurulmuştur ki dayandığı öncüllerin yakından incelenmesine hem içerlenir hem de karşı koyulur. Bu sistem tepetakla durmaktadır; yapı temelin ağırlığını taşımaktadır.”<a href="../Text/iktisatTarihi_split_064.html#footnote-50468-84" id="footnote-50468-84-backlink">[84]</a></p>

  <p class="biyografi">Bu düşünceyle Leslie gerçek hayattan ayrıntılı örnekler vererek serbest rekabet varsayımlarının gerçekçi olmadığını, dolayısıyla da değerin üretim maliyetleriyle açıklanamayacağını göstermeye çalıştı.<a href="../Text/iktisatTarihi_split_064.html#footnote-50468-85" id="footnote-50468-85-backlink">[85]</a></p>

  <p class="biyografi">Açıkça belli oluyor ki Leslie, Rikardo İktisadı’nın değer ve bölüşüm teorilerini birbirine karıştırmakta, bölüşüm teorisi diye emek-değer ve üretim maliyeti teorilerini eleştirmektedir. Halbuki değer teorisi Rikardo İktisadı’nın bölüşüm teorisinin dört ana bileşeninden yalnız bir tanesidir ve en önemlisi de değildir. Rikardocu rant teorisi, tarımda azalan verim ve kâr oranının düşme eğilimi teorisi ve geçimlik ücret teorisi hesaba katılmaksızın Rikardocu bölüşüm teorisini değil eleştirmek anlamak bile imkânsızdır. Rikardo Okulu’nun bu öğretilerini de değer öğretisiyle birlikte ele almadığı için Leslie toplam üründen rant çıktıktan sonra geriye kalan bölümün ücretler ve kâr arasında nasıl paylaşıldığını, ücretler uzun dönemde geçimlik düzeyde belirlendiği için kârların bir artık (residue) biçiminde nasıl ortaya çıktığını anlayamamakta ve bu yanılgısının sonucu olarak da kendi eksikliğini Rikardo İktisadına yüklemeye çalışmaktadır:</p>

  <p class="biyografi">“Bölüşüm sorunu açısından bakıldığı zaman tümdengelimci teori bize yalnız bir değişim teorisi sunuyor. Bu değişim teorisi doğru olsa bile servetin bölüşümünü açıklamak için tamamen yetersiz bir teoridir.”<a href="../Text/iktisatTarihi_split_064.html#footnote-50468-86" id="footnote-50468-86-backlink">[86]</a></p>

  <p class="biyografi">Böylece Leslie, bazı eksiklikler, yanlışlıklar ve yanılgılar içeren bir biçimde, Rikardo İktisadı’nın en önemli olduğuna inandığı ilkelerini tarihçi açıdan eleştirmiş oluyordu. Leslie’nin eleştirme yöntemi, bütün eksiklik ve yanlışlıklarına rağmen, iyi belirlenmiş ve tanımlanmış bir hedefe yönelikti. Bu hedef, a priori yöntemin servetin niteliği, miktarı ve bölüşümü konularını açıklayamayacağıydı.</p>

  <p class="biyografi">Leslie’nin eleştirileri uzun bir süre cevapsız kaldı. Tümdengelimci iktisatçıların kendilerine karşı yöneltilen bu ağır hücumlar karşısında 20 yıla yakın bir süre sessiz kalmalarının nedenini anlamak mümkün değildir. Bir açıklama biçimi, belki de, 19. yüzyılın son çeyreğinde İngiltere’de hüküm sürmekte olan “entelektüel durgunluk” döneminin etkisi olabilir. Leslie’ye karşı ilk doyurucu cevap ancak J. Neville Keynes’in kitabının 1897 yılında yapılan ikinci baskısında verilebildi.</p>

  <p class="biyografi">Rikardo İktisadı’nın yanlış ve eksik kavramlaştırmalar üzerine kurulu olduğu kanıtlanabilirse Rikardocu yöntemin toptan reddedilebilmesi yolunda önemli adımlar atılabilecekti. Reddedilecek olan yöntemin yerine nasıl bir yöntem konulacağı sorusuna Leslie’nin vereceği cevap hazırdı: Tarihçi yöntem. Politik iktisat ancak tarihçi yöntemi uygulamaya başladığı zaman metafizik soyutlamalardan kurtulup pozitif aşamaya erişmiş diğer bilimler düzeyine yükselebilirdi. Leslie’ye göre Comte’un Pozitif Felsefe sistemi daha henüz çocukluk çağındaydı ve toplumsal gelişmenin iktisadî ve diğer yönleri arasındaki ilişki yeterince ortaya çıkarılmamıştı. İktisatçılara düşen görev tarihçi yöntem aracılığıyla bu ilişkiyi belirlemek ve dolayısıyla da politik iktisadı gerçek bir bilim yapmaktı:</p>

  <p class="biyografi">“Eğer politik iktisat… bu göreve eğilmezse Sosyoloji politik iktisadı onu öğretenlerin ellerinden hızla çekip alacaktır.”<a href="../Text/iktisatTarihi_split_064.html#footnote-50468-87" id="footnote-50468-87-backlink">[87]</a></p>

  <p class="biyografi">Comte’un öğretisine çok yakın olan bu görüşüne rağmen Leslie düşünce yapısı üzerinde Comte’un büyük bir etkiye sahip olmadığını belirtmeye özen gösteriyordu:</p>

  <p class="biyografi">“Kim Comte’u körükörüne izlediğimi söylüyorsa ne Comte’u ne de beni tanımıyor demektir. Bazı konularda Comte’a karşıyım, bazı konularda onunla aynı görüşü paylaşıyorum. Fakat benim çalışmalarımın büyük bir bölümü Comte’un hiç değinmediği noktalar üzerindedir.”<a href="../Text/iktisatTarihi_split_064.html#footnote-50468-88" id="footnote-50468-88-backlink">[88]</a></p>

  <p class="biyografi">Böylece Leslie, İngiliz Tarihçi Okulu’nun lideri olarak, esinlendiği ve etkilendiği kaynaklar arasından hem Alman Tarihçi Okulu’nu hem de Comte’u çıkarmış oluyordu.</p>
</body>
</html>
