<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_54">CLIFFE LESLIE VE TOPLUMUN DOĞAL DÜZENİ TEORİSİ</h2>

  <p class="biyografi">Leslie 1846 yılında Dublin Üniversitesi Trinity College’ı bitirdi ve aynı yıl Londra’da Sir Henry Maine’in gözetimi altında avukatlık stajına başladı. Leslie’nin Rikardo İktisadı’na karşı geliştirdiği eleştiri Maine’in etkisi altında biçimlendi. Kendi sözleriyle:</p>

  <p class="biyografi">“Sir Henry’den tarihi araştırma yöntemini öğrenmek şansına sahip oldu… bu yöntemi iktisadi sorunların incelenmesinde kullandı ve toplumun mevcut iktisadi yapısına… uzun bir evrimin sonucu olarak bakmayı öğrendi.”<a href="../Text/iktisatTarihi_split_064.html#footnote-50468-62" id="footnote-50468-62-backlink">[62]</a></p>

  <p class="biyografi">Tarihçi yöntemi benimserken Alman Tarihçi Okulu’nun da etkisi altında kalmış olabileceği iddiasına Leslie karşı çıkar:</p>

  <p class="biyografi">“… bu düşünce biçimine, Almanca yazılmış bir iktisat kitabı görmemden on yıl önce vardım. Eğer yöntemimin bir yerden alınmış olması gerekiyorsa, Sir Henry Maine’den alınmıştır.”<a href="../Text/iktisatTarihi_split_064.html#footnote-50468-63" id="footnote-50468-63-backlink">[63]</a></p>

  <p class="biyografi">Leslie 1853 yılında Belfast’ta Queen’s College’da Hukuk ve Politik İktisat Profesörü oldu. Derslerinde işlediği ana konu, toplumların tarihi gelişme sürecinde her zaman geçerli genel kurallar olamayacağıydı. Bir toplumun tarihi gelişmesinin incelenmesinden elde edilen genellemeler bir başka topluma uygulanamazdı. Her toplumun tarihinin araştırılması gerekirdi.</p>

  <p class="biyografi">Yerleşik iktisat teorisinin eleştirisiyle ilgili ilk çalışmasını Leslie 1862 yılında yayınladı.<a href="../Text/iktisatTarihi_split_064.html#footnote-50468-64" id="footnote-50468-64-backlink">[64]</a> Bu eleştiri, Rikardo İktisadının soyut öncüllerinin ve özellikle de para edinme güdüsü varsayımının insan doğasının çok sınırlı bir yönünü yansıttığı konusunda, çekingen biçimde yazılmış bir makaleydi.</p>

  <p class="biyografi">Leslie’nin asıl saldırısı 1870 yılında gerçekleşti. Az topraklı ve topraksız İrlanda köylülerinin durumunu iyileştirmek amacıyla verilen bir yasa tasarısının Avam Kamarası’nda görüşülmesi sırasında Maliye Bakanı Robert Lowe’un yaptığı konuşma Leslie’nin eleştirisinin başlangıç noktasını oluşturdu. Lowe şöyle diyordu:</p>

  <p class="biyografi">“Politik iktisat hiçbir ulusa ait değildir. Politik iktisadın vatanı yoktur. Politik iktisat servetin üretimi, birikimi, bölüşümü ve tüketimi kurallarının bilimidir. Bu kurallar siz isteseniz de istemeseniz de etkilerini gösterirler. Politik iktisat insan aklının özellikleri üzerine kurulmuştur ve hiçbir güç onu değiştiremez.”<a href="../Text/iktisatTarihi_split_064.html#footnote-50468-65" id="footnote-50468-65-backlink">[65]</a></p>

  <p class="biyografi">Rikardo İktisadı’nın en bağnaz savunucularından olan Lowe’a göre politik iktisat ilkeleri insanların sahip oldukları değişmez temel niteliklerden türetildikleri için değişmez doğa yasalarını yansıtıyordu. Bu yüzden de evrensel bir gerçek niteliğindeydiler. Lowe bu sözleriyle, parlamentoya sunulan yasa tasarısının politik iktisat ilkelerine aykırı olduğunu savunuyor ve reddedilmesini istiyordu.</p>

  <p class="biyografi">Leslie hem İrlandalı hem de tarihçi yöntem taraftarı olması nedeniyle Maliye Bakanı’na karşı çıkmak gereğini duydu:</p>

  <p class="biyografi">“Maliye Bakanı’nın söylediklerinin tersine politik iktisadın bir doğa yasaları demeti veya evrensel ve değiştirilemez gerçekler bütünü olmadığını, belirli bir tarihi gelişmenin ürünü olarak ortaya çıkan bir spekülasyonlar ve doktrinler topluluğu olduğunu göstermeye çalışacağım. Vatanı olmadığını ve zaman içinde değişmediğini değil, değişik ülkeler ve zamanlarda farklılıklar gösterdiğini ve hatta aynı ülkede ve aynı dönemde çeşitli iktisatçılara göre bile değiştiğini anlatmaya çalışacağım.”<a href="../Text/iktisatTarihi_split_064.html#footnote-50468-66" id="footnote-50468-66-backlink">[66]</a></p>

  <p class="biyografi">Leslie’ye göre toplum olaylarını yöneten yasallıkları bulmaya çalışan bilim adamları, kullanılan yöntem açısından, 18. yüzyılda bir yol ayırımına gelmişlerdi. Montesquieu ve izleyicileri tarihi gelişmeleri ve gerçek olayları gözlemek yolunu seçerken, diğerleri bir “antik çağ safsatası” olan “doğal düzen” kavramını kendilerine kılavuz edinmişlerdi. Eski Yunan’da başlayıp Roma Hukuku tarafından geliştirilen “doğal düzen” ve “doğal yasa” kavramlarına göre, insanların meydana getirdiği kural ve kurumların bozduğu, eşyanın doğasında varolan basit bir düzen vardı. İnsan yapısı olan bütün düzenlemeler kaldırıldığı zaman bu doğal düzen hükmünü icra etmeye başlayacaktı.</p>

  <p class="biyografi">Leslie’ye göre “doğa düzeni” teorisi 18. yüzyılda önemli değişiklikler geçirmiş ve çeşitli biçimlere bürünmüştü. Fakat bu çeşitli biçimlerin hepsinin ortak bir yanı vardı: Bütün “doğa düzeni” teorileri, doğanın nasıl olduğu değil, fakat nasıl olması gerektiği yolundaki a priori öncüllerden akıl yürütmeyle elde ediliyordu.<a href="../Text/iktisatTarihi_split_064.html#footnote-50468-67" id="footnote-50468-67-backlink">[67]</a> Doğal düzen, doğayı gözlemleyerek doğanın gerçekten nasıl olduğu noktasından değil insan aklında doğanın sahip olduğu varsayılan niteliklerden hareketle açıklanmaya çalışılıyordu. Böylece doğa, kendisinde olmayan fakat kendisine atfedilen niteliklere sahipmiş gibi düşünülüyor ve insan yapısı kural ve kurumlar bu nitelikler açısından yargılanıyordu.<a href="../Text/iktisatTarihi_split_064.html#footnote-50468-68" id="footnote-50468-68-backlink">[68]</a></p>

  <p class="biyografi">Politik iktisadın Ricardo ve izleyicilerinin elinde izlediği yol da buna benziyordu. Rikardo Okulu, insanın doğası hakkında a priori varsayımlardan ve bu varsayımların gerektirdiği hareket tarzından başlayarak iktisadi olayları incelemek iddiasındaydı. Dolayısıyla Rikardocu iktisat teorisinde insanların gerçekten nasıl davrandıkları değil, varsayılan davranış biçimlerinin zorunlu sonuçları inceleniyordu. Rikardo İktisadı’nın “doğal ücret,” “doğal fiyat”, “doğal kâr” kavramları insanların varsayılan “doğal” davranış biçimlerinden türetilmişti.</p>
</body>
</html>
