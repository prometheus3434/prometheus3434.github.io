<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iktisatTarihi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_83">ORTAÇAĞ İKTİSAT TARİHÇİSİ OLARAK ASHLEY</h2>

  <p class="biyografi">1880’lere kadar İngiliz tarihçileri arasında Ortaçağ İngiltere’sinde iktisadî ve toplumsal yapının köy toplulukları temeline dayandığı görüşü egemendi. Bu görüşe göre Romalıların İngiltere’yi terk etmesinden sonra, 5-7. yüzyıllar arasına yayılan Sakson istilâsından 11. yüzyılda gerçekleşen Norman istilâsına kadar, İngiltere’deki tarım toplumu özgür köy toplulukları çerçevesinde örgütlenmişti. Köy topluluklarının Sakson krallarına olan bağımlılığı nominal düzeydeydi ve bu topluluklar kendilerini yönetecek özerk bir yapıya sahiptiler. Topluluk üyeleri kişisel olarak özgürdüler. Tarım yapılan topraklar ve otlaklar köy topluluğunun ortak malıydı. Başlangıçta kan bağıyla birbirlerine bağlı oldukları kabul edilen topluluk üyeleri zamanla bölgesel ve politik değişikliklerden etkilenerek diğer köy toplulukları ile kaynaşmışlar ve kan bağı temeline dayanan aşiret yapısı yavaş yavaş ortadan kalkmıştı.</p>

  <p class="biyografi">Özgür insanlardan oluşan bu köy toplulukları, Norman istilâsından sonra istilâcı feodal lordların egemenliğine geçmeye başlamıştı. Özerk köy topluluklarının feodal malikâneler biçiminde örgütlenmesiyle birlikte topluluk üyeleri özgürlüklerini kaybederek, değişen ölçülerde toprağa bağlı köleler (serf) durumuna gelmişlerdi. Topluluğun özerk yapısı yok olmuş, yönetim ve yargı fonksiyonları feodal lorda geçmişti. Aynı zamanda, toprak üzerindeki ortak mülkiyet biçimi de değişmiş ve toprak feodal lordun mülkü olmuştu. Feodal lord çok çeşitli kira sözleşmeleriyle toprağı serflere kiralıyor, kendisine ayırdığı toprakları da serfler üzerine yüklenen angarya hizmetleriyle işletiyordu.<a href="../Text/iktisatTarihi_split_096.html#footnote-52537-8" id="footnote-52537-8-backlink">[8]</a></p>

  <p class="biyografi">Köy toplulukları teorisi, Roma döneminin tarımsal örgütlenme biçimi olan villa ile feodal dönemin malikâne (manor) biçimi arasında 600 yıl kadar süren bir özgürlük dönemi olduğunu kanıtlamaya yönelikti. Sir Henry Maine’in köy toplulukları üzerine yaptığı araştırmalar<a href="../Text/iktisatTarihi_split_096.html#footnote-52537-9" id="footnote-52537-9-backlink">[9]</a> özellikle George von Maurer’in Almanya konusundaki bulgularına dayanarak Kuzey Almanya ve Güney Danimarka’da Mark diye adlandırılan özgür köy topluluklarının son derece yaygın olduğu sonucuna varmıştı. Maine aynı türden toplulukların İngiltere’de de olabileceğini iddia etmemesine rağmen Stubbs, Maine’nin bulgularını aynen İngiltere’ye uygulamıştı.<a href="../Text/iktisatTarihi_split_096.html#footnote-52537-10" id="footnote-52537-10-backlink">[10]</a></p>

  <p class="biyografi">Mark benzeri özerk köy topluluklarının İngiltere’de de uzun bir süre egemen örgütleniş biçimi olduğu yolundaki bu teoriye Ashley karşı çıktı. Ashley’ye göre özerk köy topluluklarının varlığı konusunda yeterli belgesel kanıt yoktu. Dolayısıyla, bu konuda daha ayrıntılı araştırmalar yapılması gerekliydi.<a href="../Text/iktisatTarihi_split_096.html#footnote-52537-11" id="footnote-52537-11-backlink">[11]</a> Yeterli kanıt olduğu kabul edilse bile, bu teori Sakson ve Norman istilâları arasında İngiltere’nin her bölgesinde görülen, yazılı belgeler ve arkeolojik bulgularla da kanıtlanan iki önemli olguyu açıklayamıyor, bu olgularla tamamen çelişiyordu. Birinci olgu, tarıma açılan toprakların hemen hemen her yerde aynı biçimde işlenmesiydi.</p>

  <p class="biyografi">Bu tarım sistemine göre ekilebilir topraklar üçe ayrılıyor ve iki parçada değişik ürünler yetiştirilirken üçüncü parça nadasa bırakılıyordu. En çok rastlanan biçimde, birinci parçada buğday veya çavdar, ikinci parçada yulaf veya arpa üretiliyordu. Nadasa bırakılan üçüncü parça ertesi yıl buğday veya çavdar üretimi için kullanılırken birinci parçada yulaf ve arpa yetiştiriliyor, ikinci parça ise nadasa bırakılıyordu. Toprağın verimliliğini korumayı amaçlayan bu ilkel rotasyon sisteminde toprağın ortak mülkiyet konusu olduğu özerk köy toplumu kavramına aykırı herhangi bir şey yoktu. Böylesine bir sistem ortak, feodal veya özel mülkiyetin egemen olduğu bir toplumsal örgütlenme biçimiyle uyuşabilirdi.</p>

  <p class="biyografi">Ashley, yazılı Sakson ve Norman belgelerine dayanarak ve ikincil kaynakların bulgularını kullanarak, nadasa bırakılan parça da dahil olmak üzere topluluğun sahip olduğu bütün toprakların furlong adı verilen daha küçük parçalara bölündüğünü gösterdi. Her furlong da kendi içinde daha küçük birimlere bölünüyor ve bu birimler dar ve sürülmemiş bir toprak şeridi ile birbirinden ayrılıyordu.<a href="../Text/iktisatTarihi_split_096.html#footnote-52537-12" id="footnote-52537-12-backlink">[12]</a></p>

  <p class="biyografi">Ortak mülkiyetin egemen olduğu bir toplumda tarım teknolojisinin gereği olarak toprakların üç büyük parçaya ayrılması mümkün olsa bile ortak mülkiyet teorisi bu parçaların giderek daha küçülen alt birimlere ayrılmasını açıklayamazdı.</p>

  <p class="biyografi">Ashley daha somut ve ayrıntılı veriler elde etmeden köy toplulukları teorisinin yanlış olduğunu ileri sürmeyi bilimselliğe aykırı bir davranış olarak görüyordu. Toprakların bölünmesi, köy toplulukları teorisi tarafından açıklanamıyordu ama kendisi de bu olguyu tatmin edici bir biçimde açıklayamıyordu. 1883-1892 yılları arasında yapılan bazı araştırmalar Mark benzeri toplulukların İngiltere’de de mevcut olduğunu iddia etmenin çok sağlam temellere dayanmadığını gösteriyordu. Bunlardan Seebohm’un kitabı, çok kaynaşmış ve bütünleşmiş olmaları nedeniyle ve yalnız bu anlamda Ortaçağ kırsal İngiltere’sinde köy topluluklarından söz edilebileceğini, ama bu toplulukların özerk olmadıklarını, üyelerinin de kişisel özgürlüğe sahip olmadıklarını ileri sürüyordu.<a href="../Text/iktisatTarihi_split_096.html#footnote-52537-13" id="footnote-52537-13-backlink">[13]</a> Seebohm’a göre:</p>

  <p class="biyografi">“İngiliz iktisat tarihi, kırsal nüfusun Sakson egemenliği altında serf olmasıyla başlar. İnsanları bu serflikten kurtarmak bin yıldan fazla sürdü.”<a href="../Text/iktisatTarihi_split_096.html#footnote-52537-14" id="footnote-52537-14-backlink">[14]</a></p>

  <p class="biyografi">Vinogradoff ise Mark teorisini reddetmeden eleştiriyor, fakat feodal malikâne teorisinin de henüz kanıtlanamadığını söylüyordu.<a href="../Text/iktisatTarihi_split_096.html#footnote-52537-15" id="footnote-52537-15-backlink">[15]</a> Ashley’yi en çok cesaretlendiren araştırma ise Fustel de Coulanges’ın Alman kaynaklarının incelenmesiyle ilgili bulgularıydı. Coulanges, iddia edildiğinin tersine, Mark teorisinin Almanya için bile geçerli olamayacağını çünkü bu konuda hiçbir somut kanıt bulunamadığını ileri sürüyordu. Bu nedenle Coulanges Mark teorisinin “Töton aklının bir uydurması” olduğu görüşündeydi.<a href="../Text/iktisatTarihi_split_096.html#footnote-52537-16" id="footnote-52537-16-backlink">[16]</a></p>

  <p class="biyografi">Coulanges’ın bulguları Ashley için özellikle değerliydi. Özerk köy toplulukları teorisi, İngiltere için hiçbir kanıt olmadan, fakat Almanya’daki Mark topluluğu örnek gösterilerek ileri sürülüyordu. Almanya’da Mark topluluğu olmadığı gösterilebilirse, İngiltere için de a priori olarak öneriler köy topluluğu modelinin temelsizliği ortaya çıkacaktı.</p>

  <p class="biyografi">Köy topluluğu teorisinin açıklayamadığı ve çeliştiği ikinci olgu, köylülerin yerine getirmekle yükümlü oldukları hizmet çeşitleriydi. 1890’lara kadar Ortaçağ tarihçilerinin kullandıkları en önemli kaynak Domesday olarak adlandırılan bir tür tarım sayımıydı. Norman istilâsından yirmi yıl sonra 1086’da Fatih William’ın emri üzerine yapılan bu sayım, daha sonra 12. yüzyıl ortalarında Inquisitio Comitatus Cantabrigiensis adıyla kısaltılmış ve bu kısaltmanın da özetlenmesiyle ortaya Domesday Book çıkmıştı.<a href="../Text/iktisatTarihi_split_096.html#footnote-52537-17" id="footnote-52537-17-backlink">[17]</a> Tarihçiler, Norman istilâsından sonra meydana getirilmiş olmasına rağmen Domesday Book’un içerdiği bilgilerin istilâ öncesi dönemin koşullarını da doğru olarak yansıttığını varsayıyorlardı. Domesday Book’da köylülere yüklenen kişisel hizmetler konusunda herhangi bir kayıt yoktu. Köylülerin kişisel hizmet yükümlülükleri konusunda kanıt olmamasını İngiliz tarihçileri hizmet yükümlülüklerinin olmaması olarak kabul ediyorlardı. Bu varsayım, özgür insanlardan oluşan özerk köy toplulukları teorisiyle de uyuştuğu için “doğruluğu kuşku götürmeyen haşmetli bir gerçek” olmuştu.<a href="../Text/iktisatTarihi_split_096.html#footnote-52537-18" id="footnote-52537-18-backlink">[18]</a></p>

  <p class="biyografi">Ashley, Domesday öncesi ve sonrası dönemlere ait iki kaynağı inceleyerek Norman istilâsından önce ve sonra köylülerin kişisel hizmet görmekle yükümlü olduklarını kanıtladı. Bu kaynaklardan birincisi, 10. yüzyıl ortalarında yazılmış Rectitudines Singularum Personarum idi. Burada, köylülerin özgür olup olmadıkları konusuna hiç değinilmeden, köylüler thegn, geneat, cotsetla ve gebur olarak dört gruba ayrılıyor ve her grubun yükümlülükleri listeler biçiminde belirtiliyordu. Rectitudines bu yükümlülüklerin kimin için yerine getirilmesi gerektiği sorusuna bir cevap vermiyordu. Ashley’nin incelediği ikinci kaynak, Peterborough Manastırı’nın sahip olduğu topraklar üzerinde yaşayan köylülerin kiracılık koşullarını belirleyen Chronicon Petroburgense idi.<a href="../Text/iktisatTarihi_split_096.html#footnote-52537-19" id="footnote-52537-19-backlink">[19]</a> 1125-1128 yılları arasında yazılan Chronicon, Rectitudines’de sayılan hizmet yükümlülüklerini hemen hemen aynen tekrarlıyor ve bu hizmetlerin, toprağı mülkiyetinde tutan Peterborough Manastırı için ifa edilmesi gerektiğini belirtiyordu.<a href="../Text/iktisatTarihi_split_096.html#footnote-52537-20" id="footnote-52537-20-backlink">[20]</a></p>

  <p class="biyografi">Her iki kaynakta da belirtilen hizmet türleri, düzenli veya talep üzerine yerine getirilen hizmetler (precariae) olmak üzere iki bölüme ayrılıyordu. Düzenli hizmet, köylünün her hafta iki veya üç gün toprak sahibinin gösterdiği işte çalışması anlamına geliyordu. Precariae ise ekim ve hasat mevsiminde toprak sahibinin köylüden talep ettiği birkaç günlük fazladan hizmet demekti. Bu tür hizmetlerin Norman istilâsından 130 yıl önce bile mevcut olduğunun Ashley tarafından ortaya çıkarılması, köy topluluğu teorisinin inanılırlığı konusunda ciddi kuşkuların belirmesine yol açtı. Eğer İngiltere’nin kırsal halkı Normal istilâsından önce kişisel özgürlüğe sahip idiyse kişisel hizmet yükümlülüğü diye bir şeyin söz konusu olmaması gerekirdi. Diğer taraftan, eğer kişisel hizmet yükümlülüğü gerçekten mevcutsa, o zaman da köylülerin kişisel özgürlüğe sahip olmadığı sonucuna varmak gerekiyordu. Ashley, bulgularının özerk köy topluluğu teorisini sarstığı, fakat bu konuda son söz söylenmeden önce daha ayrıntılı araştırmalar yapılması gerektiği görüşündeydi.<a href="../Text/iktisatTarihi_split_096.html#footnote-52537-21" id="footnote-52537-21-backlink">[21]</a></p>

  <p class="biyografi">A priori köy topluluğu teorisinin İngiltere tarihini çarpıttığına inanan Ashley, 1894 yılında bu yönde önemli bir çalışma daha yayınladı.<a href="../Text/iktisatTarihi_split_096.html#footnote-52537-22" id="footnote-52537-22-backlink">[22]</a> Ashley bu makalesinde köy topluluğu teorisinin dayanak noktalarından birisi olan “township” kelimesinin kökenini araştırdı. İngiliz tarihçileri Ortaçağ incelemelerinde, “meskûn yer” veya “yerleşme birimi” anlamına gelmek üzere “township” kelimesini kullanıyorlardı. Bu kullanım o derece yerleşmişti ki “township” kelimesi, en küçük yerel yönetim birimi ile eşanlamlı olmuştu.<a href="../Text/iktisatTarihi_split_096.html#footnote-52537-23" id="footnote-52537-23-backlink">[23]</a> Böylece “township” söz konusu edildiği zaman bu kelimenin modern dildeki kullanımının yaptığı çağrışım, özerk bir topluluğun oturduğu bir yerleşme birimini akla getiriyordu.</p>

  <p class="biyografi">Ashley “township” kelimesinin kökeninin Sakson İngilizcesinde mevcut “tunscipe” kelimesi olduğunu buldu. Bu kelime yazılı olarak ilk defa Sakson kralı Edgar dönemine (959-975) ait yasalarda görülüyordu. Ashley bundan sonra “tunscipe” kelimesine yüklenen özerk olma niteliğinin nereden kaynaklandığını araştırdı. Bulgularına göre, bütün sorun bir çeviri yanlışlığı üzerinde düğümleniyordu. Bu yanlışlık, 731 yılında yazılan Historia Ecclesiastica’nın Latince’den Sakson İngilizcesine çevrilmesi sırasında yapılmıştı. Historia’nın anonim çevirmeni “tunscipe” kelimesini Latince “vicani” karşılığı kullanmıştı. Halbuki “vicani” kelimesinin “yerleşme birimi” anlamıyla bir ilgisi yoktu ve köylü kelimesinin çoğuluydu.<a href="../Text/iktisatTarihi_split_096.html#footnote-52537-24" id="footnote-52537-24-backlink">[24]</a> Ashley’ye göre, çoğul isim olan “vicani” kelimesinin “yerleşme birimi” anlamında “tunscipe” olarak Sakson İngilizcesine çevrilmesi ve bu kelimenin daha sonra modern İngilizce’de “township” biçimini alması, özerk köy toplumu teorisine uygun düştüğü için hiç sorgulanmamış ve a priori akıl yürütmenin ayrılmaz bir parçası olarak tarih yazımına yerleşmişti. Ashley bu yanlışlığın düzeltilmesi gerektiği düşüncesindeydi:</p>

  <p class="biyografi">“ ‘Township’ dendiği zaman bu kelimeye günümüzdeki anlamını yakıştırmak eğilimini önleyemeyiz; çünkü ‘township’ ile kastedilen şeyin özgür insanların oturduğu, yerel bir kurul ve yerel görevliler aracılığıyla yönetilen bir yer olduğunu düşünürüz. ‘Township’in özerk olduğu varsayımıyla işe başlamış oluruz.”<a href="../Text/iktisatTarihi_split_096.html#footnote-52537-25" id="footnote-52537-25-backlink">[25]</a></p>

  <p class="biyografi">Böylesine bir varsayım ise, doğruluğu kanıtlanmaya muhtaç bir öncülü doğruymuş gibi kabul edip ona göre akıl yürütmek olacağı için mantıkî olarak yanlıştı.</p>

  <p class="biyografi">Ashley’nin köy topluluğu teorisini eleştirmeye yönelik olan 1888-1894 yıllarını kapsayan çalışmaları geniş ilgi uyandırdı. Ortaçağ tarihi konusunda o zamana kadar en büyük otorite olarak kabul edilen Stubbs’ın görüşleri ilk defa titiz bir eleştiri süzgecinden geçiriliyor ve yanlış olabilecekleri iddia ediliyordu. Bu iddianın arkasında Harvard Üniversitesi İktisat Tarihi Profesörü’nün olması, soruna ciddiyet ve ağırlık kazandırıyordu. Ashley’nin eleştirici yaklaşımı kısa sürede etkisini gösterdi ve tarihçiler özerk köy toplumu teorisinin geçerliliği konusunda ciddi itirazlar içeren çalışmalar yapmaya ve yayınlamaya başladılar. Bu araştırmalar arasında J.H. Round ve F. Seebohm’a ait olanlar, Ashley’nin eleştirilerini daha geniş kapsamlı olarak tekrarlıyor ve yeni bulunan birincil kaynakları kullanarak daha önce Ashley’nin işaret ettiği fakat kanıtlayamadığı birçok noktaya ışık tutuyordu.<a href="../Text/iktisatTarihi_split_096.html#footnote-52537-26" id="footnote-52537-26-backlink">[26]</a> Örneğin Round, Ashley’nin varlığını belirlediği fakat varoluş nedenini açıklayamadığı furlong ve alt birimlerinin vergi matrahı olabileceği yolunda ilginç bir teori geliştiriyor; Seebohm ise Galler bölgesinde özerk köy topluluklarının hiçbir zaman mevcut olmadığını, Romalıların villa sisteminin gelişerek Norman istilâsından önce feodal manor sistemine dönüştüğünü iddia ediyordu.<a href="../Text/iktisatTarihi_split_096.html#footnote-52537-27" id="footnote-52537-27-backlink">[27]</a></p>

  <p class="biyografi">İngiltere’nin Ortaçağ iktisat tarihi konusundaki çalışmalar 1897 yılında F.W. Maitland tarafından bir senteze ulaştırıldı.<a href="../Text/iktisatTarihi_split_096.html#footnote-52537-28" id="footnote-52537-28-backlink">[28]</a> Maitland’ın bulguları Ashley’yi doğrulamakla kalmıyor, Sakson ve Norman istilâları arasındaki dönemde özerk köy topluluklarından söz edilemeyeceğini, bu dönemin en temel niteliğinin feodal malikâne sistemi olduğunu kanıtlıyordu. Maitland’a göre, Ashley’nin varlığını ileri sürdüğü furlong ve alt birimleri toprağın köylülere kiralanması sonucunda ortaya çıkmıştı. Aile reisi olan her köylü, feodal malikânenin topraklarından 500 dönüme yakın bir bölümünü (hide) kiralamak hakkına sahipti. Kiralanan toprak birleşik bir bütün olmayıp, 8-10 dönümlük parçalar halinde malikânenin her tarafına serpiştirilmiş durumdaydı. Böylece, feodal lordun mülkiyetine sahip olduğu toprakların 100 dönümlük bir bölümünü kiralayan bir köylü, en büyüğü 10 dönümlük en az 10 tarlaya tasarruf etme hakkına sahip oluyor fakat bu tarlalar birbirlerine bitişik olmadıkları gibi, rotasyon yönteminin gerektirdiği üç büyük toprak parçasının çeşitli köşelerine dağılmış bulunuyorlardı. Ashley’nin varlığını kanıtladığı dar ve sürülmemiş toprak şeritleri bu küçük tarlaları birbirlerinden ayırmak amacıyla bir sınır çizgisi gibi kullanılıyorlardı. Kişisel hizmet yükümlülükleri ise feodal lord ile yapılan kira sözleşmelerinin ayrılmaz bir parçasıydı. Lord köylülere kiralamayıp kendisine ayırdığı toprakları (demesne) ancak bu kişisel hizmet yükümlülükleri sayesinde işleyebiliyordu. Yani, bu yükümlülükler feodal lord için her zaman kullanılabilecek sabit bir işgücü arzıydı.<a href="../Text/iktisatTarihi_split_096.html#footnote-52537-29" id="footnote-52537-29-backlink">[29]</a></p>

  <p class="biyografi">Ortaçağ İngiltere’sinde Mark benzeri bir tarımsal ve toplumsal örgütlenme biçiminin hiçbir zaman varolmadığı; villa ve manor sistemleri arasında bir geçiş döneminin bulunmadığı gibi tarihi gerçeklerin gün ışığına çıkartılması Ashley’nin ektiği ve yeşermesine önemli katkılarda bulunduğu kuşku tohumlarının filizlenip meyve vermesi sonucunda oldu. Ashley’nin bu katkısı, belgelere dayanan iktisat anlayışının ilk ve çok önemli başarısı olduğu kadar, a priori öncüllere dayanan tarih görüşünün yetersizliğinin kanıtlanması açısından da iktisat tarihinin gelişme sürecinde özel bir yer tutmaktadır.</p>
</body>
</html>
