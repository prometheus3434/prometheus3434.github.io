<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ÖYKÜLER</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block161" id="id_Toc392589309">Uyuntu Oğullar</p>

  <p class="block16">&nbsp;</p>

  <p class="block16">&nbsp;</p>

  <p class="block16">&nbsp;</p>

  <p class="block117">Gün doğarken, ben ve erkek kardeşim yüzümüzü yastığımıza gömmüş uyurken babamın çivili ayakkabılarının odadan odaya dolaşırken çıkardığı sesi duyardık. Babamız kalktığı zaman, belki de özellikle, çok gürültü yapardı, o çivili ayakkabılarıyla, tamamen gereksizce merdivenlerden yirmi kere iner çıkardı. Belki de bütün yaşamı böyleydi, gücünü boş yere harcamaya, yararsızca çabalamaya dayalı bir yaşantıydı onunki ve onu öfkelendiren biz iki kardeşi protesto etmek için böyle davranırdı.</p>

  <p class="block43">Annem gürültü yapmazdı, ama o da çoktan kalkmış ve o büyük mutfağa girmiş olurdu; ateşi karıştırır, giderek daha kara ve yara bere dolu olan elleriyle bir şeyler soymaya başlar, camların ve mobilyaların tozunu alır, çamaşırlara gömülürdü. Hiç konuşmadan çalışmak, hizmetçi almadan evi çekip çevirmek: Bu da bizlere karşı bir tür protestoydu.</p>

  <p class="block48">“Evi satın, parasını yiyelim.” Büyükler, bu biçimde sürdüremeyeceğimizi söyledikleri zaman, ben, omuz silker böyle derdim, ama annem sesini çıkarmadan sabah akşam didinmeyi sürdürürdü, ne zaman uyuduğunu bilemezdik; bu arada tavanlardaki çatlaklar giderek derinleşir, karınca sürüleri duvarları sarar, otlar ve çalılar bakımsız bahçede boy atardı. Belki de bir süre sonra evimizin yerini sarmaşıklarla sarılı bir harabe alacaktı. Ama annem sabahları gelip bizi uyandırmazdı, bunun gereksiz olduğunu bilirdi ve hiç sesini çıkarmadan üstüne yıkılmakta olan evi adam edeceğim diye didinmesi de bizlere zulmetmenin bir yoluydu.</p>

  <p class="block43">Sabahın altısında avcı yeleğini ve çizmelerini giymiş olan babam kapımızı ardına dek açar ve bağırırdı: “Sizi sopalayacağım! Uyuşuklar! Bu evde sizden başka herkes çalışıyor! Pietro, seni boğmamı istemiyorsan kalk” çabuk! Kardeşin olacak o geberesice Andrea’yı da uyandır!”</p>

  <p class="block43">Bizler uykumuzda onun yaklaşmakta olduğunu duyduğumuzdan yüzümüzü yastığımıza gömer ve kımıldamadan dururduk. Babamız söylenmeyi kesmezse, çeşitli homurtular çıkartmaya başlardık Ama genellikle fazla uzatmadan çeker giderdi; her şeyin boş olduğunu, bunun bütünüyle onun sahnelediği bir komedi ve yenildiğini kabul etmemek için sürdürdüğü bir ayin olduğunu o da bilirdi.</p>

  <p class="block43">Bizler, yeniden uykuya dalardık, kardeşim çoğu zaman hiç uyanmazdı bile; bu duruma öylesine alışmıştı ki, hiç takmazdı. Kardeşim bencil ve duyarsız bir oğlandı, kimi zaman beni de öfkelendirirdi. Ben de onun gibi davranıyordum, ama işin doğrusunun bu olmadığını ve mutsuzların en başında kendimin geldiğinin farkındaydım. Sürdürüyordum, ama öfkeyle dolu olarak.</p>

  <p class="block43">“Köpek,” diyordum kardeşim Andrea’ya. “Köpek, annene de babana da lanet olsun.” O beni yanıtlamazdı, benim bir yalancı ve alaycı olduğumu bilir, benden daha sahtekâr birini tanımazdı bile.</p>

  <p class="block62">Aradan on ya da yirmi dakika geçmeden babam kaygılanarak yeniden kapıda belirirdi. Bu kez başka bir sistem kullanırdı, fazla asılmadan, iyilik dolu vaatler sıralardı: bu da insana acı veren bir başka komediydi. Şöyle derdi: “Haydi bakalım, kim benimle San Cosima’ya geliyor? Asmaları bağlamamız gerekiyor,”</p>

  <p class="block43">San Cosimo bağımızın adıdır. Her şey bize sıkıcı geliyordu, ama işleri yürütmek için ne para, ne de işgücü vardı.</p>

  <p class="block43">“Patatesleri kazmalamamız gerekiyor. Andrea sen gelir misin? Hey, geliyor musun? Sana söylüyorum Andera? Fasulyeleri sulamak gerekiyor. Geliyor musun, haydi?”</p>

  <p class="block43">Andrea, ağzını yastığından kaldırır ve “Hayır,” der, yeniden uyurdu. “Neden?” diye sürdürürdü babam komediyi, “Pietro mu gelecek? Sen mi geleceksin Pietro?”</p>

  <p class="block129">Sonra gene öfkelenir, gene sakinleşir ve sanki onunla gitmeye karar vermişiz gibi, San Cosimo’da yapılması gereken işleri sayardı. Köpek, diye düşünürdüm kardeşim için, köpek, kalksa ve babamı bir kerecik sevindirse ya, zavallı ihtiyar! Ama kendim kalkmak için hiçbir dürtü duymam ve tekrar uykuya dalabilmek için çabalardım, zaten babam çoktan çekip gitmiş olurdu.</p>

  <p class="block43">“İyi, çabuk olun, sizi bekliyorum.” Babamız sanki anlaşmışız gibi böyle söyleyerek çıkar odadan. Onun yürüdüğünü, aşağıya indiğini, gübreyi, azotu, tohumları hazırladığını duyarız; her gün bu biçimde yola çıkar ve akşam bir katır gibi yüklü gelir geriye.</p>

  <p class="block43">Tam yola çıktığını sandığımız an merdivenlerin dibinden bağırır: “Pietro! Andrea! Tanrım, hâlâ hazır değil misiniz?”</p>

  <p class="block43">Bu onun son seslenişidir, sonra evin arkasından ayak sesleri gelir, demir kapıyı kapatır, oflaya puflaya yola koyulur.</p>

  <p class="block43">Şimdi deliksiz bir uykuya dalınanın zamanıdır, ama ben bir türlü uyuyamam ve babamın söylenerek öfkelenmesini düşünürüm. Bitkilere, tarlalara, her yanı kemirip kazan böceklere, yaprakların sarısına, otun gürleşmesine, tarlanın her yağmurda yerle bir olan çitleri gibi, ömrünün bütün boşa gitmiş yıllarına bakar ve çocuklarına küfreder.</p>

  <p class="block43">Köpek, derim kardeşime, köpek. Kulağımı kabarttığımda aşağıdan tabak çanak şangırtısı, yere düşen süpürgenin tahta sapının sesi gelir. Annem o koca mutfakta tek başınadır ve gün pencere camlarını aydınlatmaya başlar başlamaz, ona sırtını dönen insanlar için didinmeye başlar.</p>

  <p class="block43">Saat on olmadan annemiz merdiven başından seslenir:</p>

  <p class="block43">“Pietro! Andrea! Saat on oldu bile!” Sanki daha önce bağırmış da duymamışız gibi sesi öfke doludur, ama her sabah aynı şey yaşanır. “Tamaaam!” diye bağırırız biz de. Ve yarım saat daha, uyanık olarak, kalkma düşüncesine alışmaya çalışarak sırtüstü yatarız.</p>

  <p class="block46">Sonra ben başlanın söylenmeye: “Haydi uyan Andrea! Haydi kalkıyoruz! Tamam Andrea, kalkmaya başla.” Andrea homurdanır.</p>

  <p class="block64">Sonunda inleye söylene ayağa kalkarız. Andrea yaşlı adamlara özgü adımlarla pijamasıyla dolaşır. Saçı başı karmakarışık, gözleri çapak içindedir, ama kâğıdı ıslatıp sigara sarar ve tüttürmeye koyulur. Pencerenin önünde içer sigarasını, sonra yüzünü yıkayıp tıraş olur.</p>

  <p class="block43">Bu arada söylenmeye başlamıştır ve yavaş yavaş söylenmesi bir şarkıya dönüşür. Kardeşimin bariton sesi vardır, ama birileriyle olunca herkesin en kederlisi o olur ve şarkı söylemez. Oysa yalnızken, tıraş olur ya da yıkanırken o boğuk sesiyle kendi uydurma ezgilerinden birini tutturur. Şarkı bilmez ve söylediği ezginin sözleri, çocukken öğrendiğimiz bir Carducci şiirinin sözleridir: <i class="calibre4">Öğle oldu mu güneş vurur Verona Şatosu’na.</i></p>

  <p class="block43">Kardeşim tek satır atlamadan sonuna dek bu şarkısını söyler, saçını yıkar, ayakkabılarını cilalar: <i class="calibre4">Yaşlı bir karga gibi karaydı - gözleri kömür rengiydi...</i></p>

  <p class="block43">O söylemeyi uzattıkça ben öfkelenirim ve ben de bir şarkı tuttururum: <i class="calibre4">Lanet olası kaderim benim -geldi beni buldu...</i></p>

  <p class="block43">Bu, ses çıkardığımız tek andır. Sonra bütün gün boyunca susarız.</p>

  <p class="block43">Aşağıya iner, kendimize süt ısıtır, içine ekmek batırıp büyük gürültüyle yeriz bunu. Annem çevremizde dolanır, yakınarak, ama ısrar etmeden yapılması gereken işlerden söz eder. Ona, “Evet, evet,” der, ama söylediklerini hemen sileriz aklımızdan.</p>

  <p class="block48">Ben sabahları genellikle çıkmam, ellerim cebimde koridorlarda dolaşırım ya da kitaplığımı düzenlerim. Uzun zamandır yeni bir kitap alamıyorum, bunun için çok fazla para gerekli, ben de ilgi alanım olan konulardan çok uzaklaştım; yeniden başlasam her şeyi birden okumak isterim, ama canım bunu da çekmez. Ama gene de raflardaki birkaç kitabı yeniden dizerim: İtalyanlar, Fransızlar, İngilizler olarak, ya da konularına göre: tarih, felsefe, roman. Kimi zaman da ciltlerine göre sıralarım: İyi ciltlileri bir yana, yıpranmışları öte yana koyarım.</p>

  <p class="block50">Kardeşimse Kafe İmperia’ya gidip bilardo oynayanları seyreder. Kendi oynamaz, çünkü beceremez. Saatlerce dikilip oyuncuları gözler, topun hareketlerine bakar, fazla tutkuyla olmasa da sigara içer, bahse tutuşamaz, çünkü parası yoktur. Kimi zaman puanları ona yazdırırlar, ama genellikle dalga geçer ve yanlış yapar. Sigara parasını çıkaracak kadar ufak tefek alım satım yapar; altı ay önce Sular İdaresi’nde iyi maaş alabileceği bir işe başvurdu, ama bunu kapmak için fazla çaba göstermedi, çünkü nasıl olsa şimdilik karnını doyuran var.</p>

  <p class="block43">Kardeşim öğle yemeğine geç gelir, ikimiz de sessiz sessiz doyururuz karnımızı. Anne babamız sürekli harcamalardan, gelirden, borçlardan, para kazanmayan iki oğulla bu evi nasıl çekip çevireceklerinden söz ederler ve babam şöyle der: “Arkadaşınız Costanzo’ya bir bakın; arkadaşınız Augusto’ya bir bakın.” Çünkü arkadaşlarımız bizim gibi değildirler, ormanda kesilmesine karar verilen ağaçların alım satımı ile uğraşan bir şirket kurmuşlardır ve sürekli iş peşinde seğirtirler, -babamızla bile-pazarlıklar ederler ve yığınla para kazanırlar; zaten yakında kamyon da alacaklardır. Onlar sahtekârdır ve babam da bunu bilir, ama bizleri de olduğumuz gibi değil, onlar gibi görmek ister: “Arkadaşınız Costanzo o işte çok para kazandı,” der. “Bakın bakalım siz de becerebilecek misiniz?” Ama arkadaşlarımız bizlerle dolaşmaya gelmezler, bize iş önermezler, bizlerin uyuntu ve beş para etmez adamlar olduğumuzu bilirler.</p>

  <p class="block43">Öğleden sonra kardeşim yeniden uyur, bu kadar çok uyumayı nasıl başarır bilmem, ama uyur. Bense sinemaya giderim, aynı film bile oynasa, her gün giderim, böylece filmin öyküsünü izlemek zorunda kalmam.</p>

  <p class="block43">Akşam yemeğinden sonra divana uzanır, ödünç verdikleri çeviri romanları okurum, genellikle okurken ipin ucunu kaçırır ve asla başa dönemem. Kardeşim yemek yer yemez kalkar ve çıkar, bilardo oynayanları seyretmeye gider.</p>

  <p class="block43">Annemle babam, hemen, yatarlar, çünkü sabah erken kalkacaklardır: “Sen de odana git, burada ışık harcama derler,” üst kata çıkarken. “Gidiyorum,” derim ve orada kalırım.</p>

  <p class="block46">Yatakta ve uyumakta olduğum sırada, gece ikiye doğru kardeşim döner. Işığı yakar, odada dolaşır, son sigarasını içer. Kente ait haberleri anlatır, insanlar hakkında iyimser yorumlar yapar. Bu, gerçek anlamıyla uyanık olduğu saattir ve hevesle konuşur. Dumanın çıkması için pencereyi açar, aydınlık yola ve tepeye, karanlık ve duru göğe bakarız. Ben kalkıp yatağın içinde otururum, uykumuz gelene dek huzur içinde değişik konulardan söz ederiz.</p>

  <p class="block133">&nbsp;</p>

  <p class="block134">Çeviren: Eren Yücesan Cendey</p>

  <p class="block135">&nbsp;</p>
</body>
</html>
