<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ÖYKÜLER</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block59" id="id_Toc392589278">Şaka Uzayınca Tadı Kaçar</p>

  <p class="block16">&nbsp;</p>

  <p class="block16">&nbsp;</p>

  <p class="block16">&nbsp;</p>

  <p class="block91">Giovannino’yla Serenella askercilik oynuyorlardı. Yakınlarda, çevresini sazlar ve bambular bürümüş, dibi boz ve sarı renkli koca koca taşlarla dolu, kurumuş bir dere yatağı vardı. Orada oynuyorlardı ama ne karşılarında bir düşman ne de ortada başı sonu olan bir savaş vardı. Ellerinde bambu birer değnekle dere yatağında bir aşağı bir yukarı gidip geliyor, akıllarına estiği gibi savaş sahneleri uyduruyorlardı.</p>

  <p class="block43">Değneklerinden başka silahları yoktu; kendisininkini süngü yerine koyan Giovannino, gırtlağından garip sesler çıkararak kumların arasındaki boz renkli çakıllara saldırdı, sonra bir kayanın üstüne ata biner gibi oturup makineli tüfek oldu ve gürültüyle sarsılmaya başladı; daha sonra sancaktar oldu ve bir adanın tepesine tırmanırken, elini yüreğine bastırarak yere yığıldı.</p>

  <p class="block43">“Kızılhaç,” diye bağırdı, “Sen Kızılhaç’sın! Hadi koş, yaralandığımı görmüyor musun?”</p>

  <p class="block43">O âna kadar düşman mitralyözü olan Serenella bir koşu geldi ve elindeki nane yaprağını plaster niyetine onun alnına yapıştırdı.</p>

  <p class="block43">Giovannino hemen yerinden fırladı, yatay olarak tuttuğu değneği uzatarak “Bombardıman uçakları! Hedefi bombalıyorlar! Fiii... bum!” diye bağırdı ve bir avuç beyaz çakılı Serenella’nın üstüne attı.</p>

  <p class="block62">“Şimdi sen rap rap yürüyen bir düşman konvoyusun, ben de seni bombalayacağım,” dedi.</p>

  <p class="block43">Serenella, “Peki, ben ne yapayım?” diye sordu. “Tepeden inen bombaların altında yerde sürünmeye başla. Fiii... bum! Olmadı, şimdi kırlara doğru yayıl!”</p>

  <p class="block43">Serenella sazlığa doğru koştu ama Giovannino arkasından bağırdı, “Düşman avcı uçakları! Sen düşman avcı uçağısın! Şimdi bana saldır.”</p>

  <p class="block43">Ama Serenella avcı uçaklarının ne yaptığını pek bilmiyordu ve Giovannino kendisi avcı uçağı olmaya karar verdi, Serenella’ya da bombardıman ekibi olmak düştü.</p>

  <p class="block43">Giovannino “Bak, şimdi ben uçağı alevler içinde düşmekte olan bir pilotum,” dedi.</p>

  <p class="block96">Serenella, “Ya ben? Ya ben?” diye sordu. “Sen de şehitlere kucak açansın.”</p>

  <p class="block43">“Kim, kim?”</p>

  <p class="block43">“İşte şey... Onur! Onur nasıl yapar, bilmiyor musun? Bir melek gibi gelip benim üstüme eğilmelisin.”</p>

  <p class="block43">Serenella, Onur olmaya çalıştı ve çok iyi de becerdi</p>

  <p class="block43">Daha sonra bambu değneklerini mızrak gibi atma oyunu oynadılar ama değnekler, içi yeşilimsi suyla dolu bir çukura düşüp suyun üstünde salınmaya başladı. O zaman donanma savaşı yaptılar ve Serenella zırhlısını vuran bambu torpiller, bambu komandoların saldırdığı Serenella limanı, Giovannino uçak gemisinin Serenella’nın yüzüne indirdiği borda salvosu, bambu kruvazör namlularına karşı Giovannino denizaltısı re Serenella filikasına binen Giovannino kazazedesini oynadılar.</p>

  <p class="block50">Tepeden tırnağa sulara batmış, kumluk bir alanda yuvarlandılar; sonra Giovannino tankçılık oynamaya karar verdi, daha doğrusu Serenella tank, kendisi de tankı uçuracak mayın olacaktı. Patlayıp havalara uçtular, sonra at yerine koydukları bambu değneklerin üstüne bindiler ve süvari birlikleri savaşı oynadılar. Süvari alayının saldırısı için bir de borazan gerekiyordu ve Giovannino bambu değneğinin kabuğunu soyup elleri arasında ovaladı ve hızla üfleyince tiz bir ses çıktı. O ses duyulur duyulmaz üç tane gerçek asker ortaya çıkıverdi.</p>

  <p class="block43">Dere yatağının genişlediği yerde vadi biraz alçalarak yer yer çalılarla dolu bir çukur oluşturuyordu. Miğferlerinin üstüne taze yeşil dallar sarılmış iki asker yerde sürünerek ilerliyordu; birinin kulaklarında kulaklıklar, elinde de antenini uzattığı ve durmadan kurcaladığı bir radyo vardı.</p>

  <p class="block43">Çocuklar, ucundan tuttukları değneklerini sürüyerek sessizce askerlerden birine yaklaştılar. Otların arasında yatan asker silahını doğrultmuş, miğferi, sırt çantası, torbası, matarası, el bombası, gaz maskesi bir çığ gibi üstüne yığılmıştı; bütün bunların üstüne de, bir mimoza ağacından koparılmış, kabuğu soyulup parçalanmış ve içindeki kırmızı özü görünen dallar bağlanmıştı. Yerde yatan asker, miğferini kımıldatmadan yavaşça dönüp yanağını yere yasladı ve çocuklara baktı. Üzüntülü, gri gözleri, dudaklarının üstünde de bir kiraz yaprağı vardı.</p>

  <p class="block43">Çocuklar askerin yanına çömeldiler; bambu değnekler yerde, askerin silahıyla yan yana yatıyordu. Giovannino, “Savaş mı yapıyorsunuz?” diye sordu.</p>

  <p class="block43">Asker çenesini yere sürterek dudaklarını araladı ve hiçbir şey söylemeden kiraz yaprağını üfledi. Sonra elini uzatıp Giovannino’nun değneğini ucundan tuttu ve kırmak ister gibi büktü ama kabuğu soyulmamış taze ve yeşil bambu kırılmadan eğildi, asker, değneği evirip çevirerek dış kabuğunu lif lif soydu. Sevgili silahının berbat olduğunu görmek Giovannino’nun hiç hoşuna gitmedi ama asker bu işi öyle bir hevesle yapıyordu ki ağzını açmaya cesaret edemedi.</p>

  <p class="block43">Serenella vadinin karşı yamacını göstererek, “Karşıya bak,” dedi. Orada da, elindeki renkli bayrakları sallayan bir asker vardı.</p>

  <p class="block43">Giovannino, “Affedersiniz,” dedi, “oraya kadar gidebilir miyiz?” Asker omuz silker gibi devindi ve üstüne yığılmış eşyalar birbirlerine girdiler, matara miğfere çarptı. Çocuklar ayaklarının ucuna basarak uzaklaştılar.</p>

  <p class="block79">Sarp bir yamacın kenarında, bir dut ağacının gölgesindeki açılır kapanır iskemlede bir komutan oturuyordu. Gömleğinin kolları sıvalı, şişman bir adam olan komutan elinde bir dürbün tutuyordu. Kara gözlüklerini alnına doğru kaldırarak dürbünle çevresine bakıyor, sonra dürbünü indirip mendiliyle alnını ve tere batmış gözlük camlarını siliyordu. Bir yandan da elini kucağında açık duran haritanın üstünde gezdiriyor ve yanındaki kurmay subayına oflaya puflaya bir şeyler söylüyordu; otların üstüne bağdaş kurup oturmuş subayların elleri ya manevra çantalarında ya da bellerinde asılı dürbünlerdeydi.</p>

  <p class="block43">Giovannino’yla Serenella değneklerini sağ bacaklarına yapıştırıp yere dayanmış, komutanın arkasında kımıldamadan duruyorlardı.</p>

  <p class="block43">Komutan, “Oof of... düşman kurşunları dosdoğru bizim askerleri buluyor... oof of...” dedi ama söylediklerinin gerisini anlayamadılar. Komutanın kırmızı kıllarla kaplı küt parmakları kocaman tırtıllar gibi haritanın üstünde geziniyordu. “Askerlerimizi kaybetmek çok acı ama... oof of... durumları...”</p>

  <p class="block43">Yerde çok rahatsız biçimde oturan ve arada ellerine, bazen de kollarına dayanan subaylar işe yaradıklarını göstermek için defterlerine bir şeyler karalıyor, haritadan manevraları izliyor, açıölçerin çevresinde dönüp duran bir subayla ilgileniyorlardı. Komutanın kalemiyle haritaya kondurduğu her çizginin, doğanın bir unsurunu ve yerden biter gibi dört yandan beliren, iyi saklanamamış bütün birlikleri tek tek iptal ettiğini düşünür gibiydiler.</p>

  <p class="block47">Komutan, “Tabii, bizimkiler nerede tür bağ görseler hemen ateşe veriyorlar... yanık topraklar... işte orada... açıkta görünüyorlar... oof of...” dedikten sonra, “Düşmanın gözetleme kulesini görüyor musunuz?” diye sordu.</p>

  <p class="block43">İşgüzar bir subay, “Haritada ‘köy evi’ diye işaretli, komutanım” dedi.</p>

  <p class="block43">Ama komutan haritaya bakmadı ve Giovannino’yla Serenella’nın ipekböceği yetiştiren Paulo’nun evinin bulunduğunu bildikleri küçük bir tepeyi işaret ederek, “İlk hedefimiz orası,” dedi. Açıölçerin yanındaki subay, haritadaki noktanın kodlarını söyledi.</p>

  <p class="block46">Çocuklar bir, ipekböceği yetiştiricisinin evine, bir de, komutanın haritaya artı işaretleri çizen kalemine bakıyorlardı. Derken bir patlama oldu. Giovannino’la Serenella korkuyla sıçradılar, ellerindeki değnekler birbirine çarptı.</p>

  <p class="block62">Sonra, “Bunların burada ne işleri var?” diye bir ses duyuldu ve iki el çocukların yakalarına yapıştı. “Manevra alanında çocukların dolaşmasına kim izin verdi?”</p>

  <p class="block62">Giovannino’yla Serenella birer kedi gibi sıçrayıp kendilerini yakalayan ellerden kurtuldular ve hiçbir şey söylemeden, arkalarına bile bakmadan, sıkı sıkı tuttukları değnekleriyle bir keçi yolundan aşağı koşmaya başladılar.</p>

  <p class="block43">Solukları kesilince durdular. Sazların sıklaşıp uzun bir çit oluşturduğu yere gelmişlerdi; içi parlak, dışı soluk yeşil bambular hışırdayarak sallanıyordu.</p>

  <p class="block43">Giovannino, “Burada kendimize yeni silahlar yapmalıyız,” dedi.</p>

  <p class="block43">Ama keyfi biraz kaçmış gibiydi.</p>

  <p class="block43">Eski değneklerini atıp sazlığın içine daldılar. “Bak benimki ne güzel...”</p>

  <p class="block43">“Benimkisi daha uzun...” Ama aslında, hiçbirisi eski değneklerinden daha iyi değildi ve bunları mızrak, mitralyöz ya da uçak yerine koymanın hiç zevki yoktu.</p>

  <p class="block43">Sazlık birden bitiverdi; şimdi önlerinde sadece gökyüzü ve deniz vardı. Kıyı, sarp yamaçların arasından, tuzdan korunmaları için hasır çitlerle çevrili daracık ekili tarlalar boyunca iniyor, daha sonra yuvarlak, iri çakıllar ve ufuklara kadar dalga dalga uzanan deniz başlıyordu.</p>

  <p class="block43">Giovannino, “Heey!” diye bağırarak dik yamaçtan aşağı koşmaya başladı. “Hücum...! Düşmanın kurşun yağmuru altında... ! “</p>

  <p class="block43">Serenella da “Heey” diye bağırıp koşmaya başladı ama hemen zınk diye durdu. Giovannino da durmuştu, düş kırıklığına uğramış gibiydi. Bağırırken sesi sanki bir başkasınınmış gibi çıkmıştı.</p>

  <p class="block43">Sonra, “Yanık topraklar!” diye yeniden bağırdı. “Tanklar geçtikten sonra yerde ot bile bitmiyor!” Kumluk bir yokuştan atlayıp yuvarlanmaya başladı ama sonra, böyle salakça bir oyun için yara bere içinde kalmanın çok büyük aptallık olduğunu düşündü.</p>

  <p class="block43">Hıncını kızdan çıkarmak isteyerek ona döndü ve “Serenella!” dedi, “Sen oynamayı beceremiyorsun, bu işin tadı yok!”</p>

  <p class="block43">“Neden? Ne olmam gerekiyor?”</p>

  <p class="block65">“Makineli tüfek! Sen makineli tüfek yatağı olacaksın, ben de seni ele geçireceğim!”</p>

  <p class="block43">Uysal uysal yere yatıp emeklemeye başlayan Serenella, “Ta-ta-ta! Ta-ta-ta!” diye bağırdı.</p>

  <p class="block43">“Şimdi sana bir el bombası atmak için saldıracağım ama tam o sırada yere düşeceğim; bak!”</p>

  <p class="block43">Bir avuç palmiye yaprağını kıza doğru fırlattıktan sonra ellerini göğsüne götürüp yere yıkıldı. İyi düşmüştü ama savaşta ölmek bile artık hoşuna gitmiyordu...</p>

  <p class="block43">Serenella birkaç kez daha “Ta-ta-ta!” diye bağırdıktan sonra rolünü değiştirmesi gerektiğini anladı ve ona doğru koşarak, “İşte şimdi Onur oldum! Savaşta ölenlere kucak açan Onur...” diye seslendi. Bir melek gibi oğlanın üstüne eğildi ama Giovannino hiç oralı olmuyor, bu oyunu artık çok sıkıcı buluyordu.</p>

  <p class="block43">Başları önlerinde yere oturup otları yolmaya koyuldular. Savaş oyunu önce o kadar keyifliyken artık gözlerinin önüne hep dudaklarına yapışmış yaprağı üfleyen askerin üzgün bakışları ve bağlarla köy evlerini kalemiyle çizip iptal eden komutanın kıllı parmakları geliyordu. Giovannino başka bir oyun bulmaya çalışıyor ama o üzgün bakışlar ve kırmızı, küt parmaklar hiç aklından çıkmıyordu</p>

  <p class="block43">Birden, “Yeni bir oyun buldum!” diye yerinden fırladı. Az ötede, hanımelleriyle sarılmış bir duvar vardı. Giovannino, kırıp koparmamaya dikkat ederek uzun bir hanımeli dalını aşağı doğru çekti. “Bu ne, biliyor musun?” “Ne?”</p>

  <p class="block83">“Bu çok güçlü bir bombanın fitilidir, bomba da kolordu komutanının oturduğu iskemlenin tam altına yerleştirilmiş.” “Ne yapmam gerekiyor?”</p>

  <p class="block43">“Kulaklarını tıka. Şimdi fitili ateşleyeceğim ve iki saniye içinde bütün kolordu havaya uçacak.”</p>

  <p class="block43">Serenella çabucak kulaklarını tıkadı. Giovannino da fitili ateşlemek için bir kibrit çakar gibi yaptı ve “puff” diyerek alevin fitili yakmasını izlemeye başladı. Sonra, “Çabuk, Serenella, yere yatalım!” diye bağırdı. İkisi birden elleriyle kulaklarını kapatarak yüzükoyun yere yattı.</p>

  <p class="block43">“Duydun mu? Ne korkunç bir patlamaydı! Artık kolordu kalmadı.”</p>

  <p class="block43">Serenella ayağa kalktı, bu oyun gerçekten çok keyifliydi.</p>

  <p class="block79">Giovannino aşağıya bir dal daha çekti. “Bu fitil nereye bağlı biliyor musun? Ordu komutanının iskemlesinin altındaki bombaya.”</p>

  <p class="block43">Serenella parmaklarıyla kulaklarını tıkamıştı bile. Giovannino yine bir kibrit çakar gibi yaptı. Serenella onu iterek, “Giovannino, çabuk yere yat!” diye bağırdı.</p>

  <p class="block43">Ordu da havaya uçmuştu.</p>

  <p class="block71">“Bu da bölük komutanı için!” Bu oyun gerçekten çok heyecanlıydı.</p>

  <p class="block48">Serenella yerden kalkar kalkmaz, “Şimdi kimi uçuracaksın havaya?” diye sordu.</p>

  <p class="block43">Giovannino, bölükten sonra ne geldiğini bilmiyordu. “Artık bir şey kalmadı sanırım,” dedi, “hepsi havaya uçtu.”</p>

  <p class="block43">Sonra, kumdan şatolar yapmak için deniz kıyısına indiler.</p>

  <p class="block16">&nbsp;</p>

  <p class="block16">&nbsp;</p>

  <p class="block97">Çeviren: Sernin Sayıt</p>

  <p class="block98">&nbsp;</p>
</body>
</html>
