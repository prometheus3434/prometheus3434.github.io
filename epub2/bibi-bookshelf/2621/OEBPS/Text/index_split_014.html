<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ÖYKÜLER</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block54" id="calibre_pb_15">Bergamot dolu büyük bahçeler vardır ve bergamottan başka bir şey de yoktur. Ve bütün iş sabahtan akşama dek bergamot toplamaktır. Bizler on dört kardeştik ve hepimiz bergamot toplardık; beşimiz çocukken öldü, annem tetanos oldu ve bizler de Carmelo Dayı’ya gelmek için bir hafta tren yolculuğu yaptık, orada da sekiz kişi bir garajda uyuyorduk. Söylesene, saçlarını neden uzatıyorsun böyle?”</p>

  <p class="block43">Kala çiçeklerinin tarhında durmuşlardı.</p>

  <p class="block43">“Öyle işte. Senin saçların da uzun.”</p>

  <p class="block43">“Ama ben kızım. Sen de böyle uzatınca, kıza benzersin.”</p>

  <p class="block43">“Hiç de benzemem kıza. İnsanın kız mı erkek mi olduğu saçlarından anlaşılmaz.”</p>

  <p class="block43">“Nasıl saçlarından anlaşılmaz!”</p>

  <p class="block43">“Tabii ki saçlarından anlaşılmaz.”</p>

  <p class="block80">“Neden?”</p>

  <p class="block81">“Sana güzel bir şey armağan etmemi istiyor musun?”</p>

  <p class="block43">“Evet.”</p>

  <p class="block43">Libereso, kalalar arasında dolaşmaya başladı. Çiçeklerin tümü açmıştı, beyaz borular göğe doğru uzanıyorlardı. Libereso her kalanın içine bakıyor, iki parmağıyla her çiçeğin içini denetliyor ve yumruk yaptığı eline bir şeyler gizliyordu. Maria-nunziata tarha girmemişti, kenardan sessizce onu izliyordu. Ne yapıyordu acaba? Sırayla bütün kalalara bakmıştı. Bir elini ötekinin içine gizleyerek, iki elini de kıza doğru uzattı.</p>

  <p class="block43">“Aç ellerini,” dedi. Maria-nunziata avuçlarını çanak gibi yaparak uzattı, ama gene de çocuğun ellerinin altına tutmaya korkuyordu.</p>

  <p class="block43">“Ne var elinin içinde?”</p>

  <p class="block43">“Güzel bir şey, göreceksin.”</p>

  <p class="block43">“Önce ne olduğunu göster.”</p>

  <p class="block46">Libereso ellerini araladı ve kızın şöyle bir bakmasına izin verdi. Elleri gül böcekleriyle doluydu: Her renk böcek vardı elinde. En güzelleri yeşil olanlarıydı, kırmızımsı ve siyah olanları, hatta bir tane de türkuvaz renklisi vardı. Hepsi vızıldıyor, birbirlerinin kabukları üzerinden kayıyor, kara ayaklarını havada çeviriyorlardı. Maria-nunziata ellerini önlüğünün altına sakladı.</p>

  <p class="block43">“Al,” dedi Libereso, “bunları da mı sevmedin?”</p>

  <p class="block16">&nbsp;</p>
</body>
</html>
