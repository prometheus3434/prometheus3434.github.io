<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ÖYKÜLER</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block161" id="id_Toc392589301">Ay ile Nyak</p>

  <p class="block16">&nbsp;</p>

  <p class="block16">&nbsp;</p>

  <p class="block16">&nbsp;</p>

  <p class="block117">Gece yirmi saniye sürüyordu, NYAK da yirmi saniye. Yirmi saniye boyunca kara bulutlara bürünmüş gökyüzü, büyümekte olan altın sarısı ayın ele gelmeyen bir ayla ile vurgulanmış ayçası, sonra, ne kadar çok bakılırsa göz alıcı küçüklükleri o kadar irileşip sonunda Samanyolu’nun tozlarına dönüşen yıldızlar görülüyordu; bütün bunlar hızlı hızlı görülüyordu, üzerinde durulmak istenen her ayrıntı bütünün yitip giden bir bölümü oluyordu, çünkü yirmi saniye hemen bitiyor, NYAK başlıyordu.</p>

  <p class="block43">NYAK karşı damdaki SPAAK-KONYAK reklamının yazısıydı, yirmi saniye yanıyor, yirmi saniye sönüyordu, yandığında da başka hiçbir şey görülmüyordu. Ay birden soluyor, gökyüzünün her tarafı kararıp düzleşiyor, yıldızlar parlaklıklarını yitiriyorlardı, on saniyedir, sürekli sevişme miyavlamaları çıkararak damların tepelerinde, oluklarında ağır ağır dolaşıp birbirlerini arayan dişi kedilerle erkek kediler, şimdi NYAK ‘la, kiremitlerin üzerinde, fosforışıl neon ışığı altında, tüyleri dimdik büzülüyorlardı.</p>

  <p class="block46">Oturduğu tavan arasının pencerelerinden bakan Marcovaldo ailesinde karşıt düşünceler kol geziyordu. Geceydi, artık büyük bir kız olan Isolina ay ışığının kendisini kapıp götürdüğünü duyumsuyor, yüreği çözülüyor, binanın alt katlarından ulaşan en cılız radyo sesi bile bir serenadın ezgileri gibi geliyordu ona; NYAK yanınca radyo sanki başka bir hava çalmaya başlıyor, caza dönüyor, Isolina da ışıklar içindeki dans salonlarını, en üst kattaki tek başınalığını düşünüyordu. Pietruccio ile Michelino gecenin karanlığında gözlerini faltaşı gibi açıyor, haydut dolu bir ormanın orta yerinde olmanın sımsıcak, yumuşacık korkusunun içlerini kaplamasını bekliyorlardı; sonra NYAK! olunca, başparmaklarım havaya kaldırıp işaretparmaklarını ile uzatarak birbirlerine, “Eller yukarı! Nembo Kid geldi!” diye saldırıyorlardı. Anneleri Domitilla, gece ışığın her sönüşünde, “Artık çocukları almalı, bu hava çarpar. Hele Isolina’nın bu saatte pencerede olması doğru değil!” diye düşünüyordu. Ama sonra her şey, dışarısı da içerisi de yeniden aydınlanıyordu, Domitilla kendini bir zengin evinde ziyaretçi gibi hissediyordu.</p>

  <p class="block43">İçine kapalı küçük delikanlı Fiordaligi ise NYAK her söndüğünde ne’nin bezeme kıvrımı içindeki soluk ışıklı bir pencere camının ardında ay rengi, neon rengi, gece ışığı rengi bir kız yüzü, kendisi gülümser gülümsemez görülemeyecek bir biçimde açılan, sanki bir gülümsemeye dönüşen, daha çocuk sayılır bir kız ağzı görüyordu; karanlığın içinden, birden NYAK’ın insafsız ne’si çıkıp gelince, yüz sınır çizgilerini yitiriyor, tükenmiş, soluk bir gölgeye dönüşüyordu; çocuksu ağzın gülümsemesine karşılık verip vermediği bilinemiyordu artık.</p>

  <p class="block43">Bu tutkular fırtınası içinde, Marcovaldo çocuklarına gökcisimlerinin konumlarını öğretmeye çalışıyordu.</p>

  <p class="block43">“Şu Büyükayı, bir, iki, üç, dört, orası da kuyruğu, şu da Küçükayı, Kutup Yıldızı da kuzeyi gösterir.”</p>

  <p class="block43">“Peki, bu nereyi gösteriyor?”</p>

  <p class="block65">“Ke harfi o, yıldız değil. KONYAK sözcüğünün son harfi. Yıldızlar anayönleri gösterirler. Kuzeyi, güneyi, doğuyu, batıyı. Ayın hörgücü batıda. Hörgüç batıda olursa ay büyür. Hörgüç doğuda olursa ay küçülür.”</p>

  <p class="block65">“Peki baba, konyak küçülüyor mu? Ke’nin hörgücü doğuda!”</p>

  <p class="block43">“Büyüyüp küçülmez, Spaak şirketinin koyduğu yazı o.”</p>

  <p class="block43">“Ay’ı hangi şirket koymuş?”</p>

  <p class="block43">“Hiçbir şirket. Ay bir uydu, hep vardı.”</p>

  <p class="block43">“Hep varsa, hörgücü niye değişiyor?”</p>

  <p class="block43">“Dördünler yüzünden. Yalnız bir bölümü görülüyor.”</p>

  <p class="block43">“KONYAK’ın da hep bir bölümü görülüyor.”</p>

  <p class="block43">“Pierbernardi binasının damı daha yüksek de ondan.”</p>

  <p class="block43">“Ay’dan da mı yüksek?”</p>

  <p class="block43"><span class="text1">Böylece, NYAK’ın her yanışında, Marcovaldo’nun yıldızları yeryüzünün işleriyle iç içe giriyor; Isolina mırıldandığı bir mambo’yu inildemeye dönüştürüyor; çatı penceresindeki kız</span> <span class="text1">göz kamaştırıcı, soğuk halka içinde yok oluyor, Fiordaligi’nin sonunda parmaklarının ucuyla göndermek cesaretini bulduğu öpücüğe karşılığını gizliyordu; Filippetto ile Michelino ise yirmi saniye sonra sönen ışıklı yazıya, yumrukları yüzlerinin önünde “Ta-ta-ta-ta...” diye makineli tüfek ateşi açıyorlardı havadan.</span></p>

  <p class="block43">“Ta-ta-ta... Gördün mü baba, bir ateşte söndürdüm,” dedi Filippetto, ama neon ışığı söner sönmez savaş tutkusu da geçmiş, gözleri uykudan kapanmaya başlamıştı bile.</p>

  <p class="block43">“Keşke paramparça olsa!” dedi Marcovaldo yukarıdaki sözler üzerine. “Size Aslan’ı, İkizler’i gösterirdim...”</p>

  <p class="block43">“Aslan mı?” Michelino birden heyecanlanmıştı. Dur! Aklına bir fikir gelmişti. Sapanını aldı, cebinden eksik etmediği yedek taşları yerleştirdi, olanca gücüyle asılıp KONYAK’ı çakıl yağmuruna tuttu.</p>

  <p class="block43">Çakılların karşı damın kiremitlerine, olukların çinkolarına düşerken çıkardıkları sesler, kırılan bir pencere camının çatırtısı, aşağıyı boylayan bir taşın bir lamba çanağını çınlatması duyuldu, sokaktan bir ses yükseldi: “Taş yağıyor! Hey, yukarıdakiler! Serseriler!” Işıklı yazı, tam atış sırasında yirmi saniye dolduğu için sönmüştü. Tavan arasındakiler içlerinden yirmiye kadar saymaya başladılar: bir, iki, üç... on, on bir. On dokuz dediler, soluk aldılar, yirmi dediler, çok çabuk saymış olabilecekleri korkusuyla yirmi bir, yirmi iki dediler, ama hiçbir şey olmuyordu. NYAK yanmıyordu yeniden, çardaktaki asmalar gibi kendisini tutan kasaya dolanmış, zor okunur kara bir bezeme kalmıştı geriye. “Aaa!” diye bağırdı hepsi, gökyüzü sayılamaz yıldızlarıyla tepelerinde yükseliyordu.</p>

  <p class="block46">Michelino’nun kafasının arkasına bir tokat atmak için kaldırdığı eli havada kalan Marcovaldo uzayda korunuyormuş duygusuna kapıldı. Şimdi damlara egemen olan karanlık, sanki görülmez bir engel oluşturarak sarı, yeşil, kırmızı hiyerogliflerin, göz kırpan trafik lambalarının, ışıkları yanık yol alan boş tramvayların, farların ışık hunisini önlerinde sürüyen otomobillerin kaynaşmayı sürdürdükleri aşağıdaki dünyayı dışlıyordu. Bu dünyadan yukarıya yalnızca bir duman gibi belirsiz, yaygın bir fosforışı çıkıyordu. Artık kamaşmayan gözlerini gökyüzüne kaldırdığında uzamların görünümü uzanıyor, takımyıldızlar derinliğine yayılıyorlardı, gökkubbe dört bir yana dönüyordu, her şeyi içeren, hiçbir sınırın içine girmeyen bu yuvarın dokusunun bir uzantısı, bir çentik gibi Venüs’e doğru açılıyor, onun, fışkırarak bir noktada yoğunlaşan hüzünlü ışığıyla Dünya’nın çatısı üzerinde tek başına belirmesini sağlıyordu.</p>

  <p class="block43">Bu gökyüzüne asılı yeni Ay, soyut yarım ay görünüşünü gösterecek yerde, çevresi, Dünya’nın yitirdiği bir Güneş’in düşey ışınlarıyla aydınlanmış, ama -yalnızca kimi ilkyaz gecelerinde görüldüğü gibi- yine de sıcak ısısını koruyan donuk yuvar özelliğini açığa vuruyordu. Marcovaldo gölgelerle ışıklar arasında bölünmüş bu daracık ay kıyısına baktıkça, sanki geceleyin bir mucizeyle güneşe boğulmuş bir deniz kıyısına ulaşmanın özlemiyle doluyordu.</p>

  <p class="block43">Çocuklar da eylemlerinin umulmadık sonucundan korkmuş; neredeyse kendinden geçmiş Isolina, çatı penceresinin cılız ışığını, sonra da kızın aysıl gülümsemesini seçebilen Fiordaligi tavan arasının penceresine yapışıp kalmışlardı. Annelerinin sesi duyuldu:</p>

  <p class="block43">“Hadi, gece artık, ne işiniz var pencerede? Ay ışığında hastalanacaksınız!”</p>

  <p class="block43">Michelino sapanını havaya kaldırdı:</p>

  <p class="block43">“Ay’ı söndürüyorum!” deyip yorganın altına girdi.</p>

  <p class="block46"><span class="text1">Böylece o gecenin geri kalan bölümünde olsun, ertesi gece boyunca olsun karşı damdaki ışıklı ilan yalnızca</span> <span class="text11">SPAAK-KO</span> <span class="text1">yazdı ve Marcovaldo’nun evinden gökyüzü görüldü. Fiordaligi ile aysıl kız parmaklarıyla birbirlerine öpücükler gönderdiler, belki de dilsizler gibi konuşarak buluşmak için sözleştiler.</span></p>

  <p class="block62"><span class="text1">Ama ikinci günün sabahı damda, ışıklı yazının kasnağının arasında kabloları, kordonları inceleyen tulumlu iki elektrikçinin görüntüsü belirdi. Marcovaldo, havanın nasıl olacağını anlamak isteyen yaşlılar gibi burnunu dışarı çıkarıp: “Bu gece yine</span> <span class="text11">NYAK</span><span class="text1">’lı bir gece olacak,” dedi.</span></p>

  <p class="block43">Kapı çalınıyordu. Açtılar. Gözlüklü biriydi. “Rahatsız ediyorum, pencerenizden dışarı bakınama izin verir misiniz? Sağ olun.” Sonra da kendini tanıttı: “Doktor Godifredo, ışıklı reklam uzmanı.”</p>

  <p class="block83">“Yandık! Zararı bize ödetecekler!” diye düşündü Marcovaldo, gökbilim keyfini unutup öfkeli gözlerle çocuklarına baktı. “Pencereden bakınca, siz de taşların buradan atılmamış olduğunu anlayacaksınız.” Ellerini öne uzatmayı denedi. “Çocuklar bazen serçelere taş atıyorlar, ama Spaak’ın ilanı nasıl bozuldu anlayamadım. Ceza verdim hepsine, hem de öyle bir ceza ki! Bir daha yinelenmeyecek, içiniz rahat etsin.”</p>

  <p class="block43">Doktor Godifredo’nun yüzü ciddileşti:</p>

  <p class="block43">“Benim ‘Spaak’ ile ilgim yok. ‘Tomawak Konyak’ için çalışıyorum. Bu dama ışıklı bir reklam yerleştirme olanağını incelemeye gelmiştim. Ama siz anlatın yine de, anlattıklarınız ilginç geldi bana.”</p>

  <p class="block43">Böylece Marcovaldo, yarım saat sonra, ‘Spaak’ın başlıca rakibi ‘Tomawak Konyak’ ile anlaşmaya varmış oldu. NYAK yazısının her yeniden yanışında çocuklar sapanla taş atacaklardı.</p>

  <p class="block43"><span class="text1">“Bardağı taşıran son damla olacak bu,” dedi Doktor Godifredo. Yanılmıyordu; aşırı tanıtım giderleri nedeniyle iflasın eşiğine gelmiş olan ‘Spaak’ en güzel ışıklı ilanının sürekli olarak bozulmasını kötüye işaret saydı. Kimi kez</span> <span class="text11">KONAK,</span> <span class="text1">kimi kez</span> <span class="text11">KOYAK,</span> <span class="text1">kimi kez</span> <span class="text11">KOYK</span> <span class="text1">diye okunan yazı müşteriler arasında, firmanın para sıkıntısı çektiği düşüncesinin yayılmasına yol açtı: bir süre sonra ilancılık ajansı, eski borçlar ödenmedikçe onarım yapınama kararı aldı; sönen yazı alacaklıların telaşını artırdı; ‘Spaak’ iflas etti.</span></p>

  <p class="block43">Marcovaldo gökyüzünde ayın olanca parlaklığıyla yuvarlaklaştığını gördü.</p>

  <p class="block62"><span class="text1">Elektrikçiler yeniden karşı dama tırmandıklarında son dördündü. O gece, eskisinin iki katı yükseklikte ve büyüklükte ışıklı harflerle</span> <span class="text11">KONYAK TOMAWAK</span> <span class="text1">yazıyordu, artık ne ay ne gökkubbe ne gökyüzü ne gece vardı, iki saniyede bir yanıp sönen</span> <span class="text11">KONYAK TOMAWAK, KONYAK TOMAWAK, KONYAK TO-MAWAK</span> <span class="text1">vardı yalnızca.</span></p>

  <p class="block43">İçlerinde en çok zarar gören Fiordaligi oldu; aysıl kızın penceresi kocaman, içine girilemez bir <i class="calibre4">çift</i> ve’nin gerisinde yitip gitmişti.</p>

  <p class="block16">&nbsp;</p>

  <p class="block171">Çeviren: Rekin Teksoy</p>

  <p class="block172">&nbsp;</p>
</body>
</html>
