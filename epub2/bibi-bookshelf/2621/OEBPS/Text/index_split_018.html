<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ÖYKÜLER</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block54" id="calibre_pb_19">Bombolo yarı yolda kaydı ve göbek üstü denize düştü; Menin de tırmanamıyordu; bu yüzden iki kişi gelip onu yukarı çekti.</p>

  <p class="block43">Çıktıkları güvertede sessizce dolaşmaya başladılar, üstü sökülmüş olan geminin dümen tekerleğini, sirenini, ambar ağızlarını, filikalarını, yani bir gemide olması gereken her şeyi aramaya başladılar. Ama bu, ancak bir sala benzetilebilecek içler acısı durumda olan bir gemiydi ve yalnızca beyaz martı pisliğiyle örtülüydü. Bir kenara konmuş beş tane martı vardı; ama çetenin yalınayak yürüyüş seslerini duyunca onlar da koca kanatlarını çırpa çırpa birbirleri ardına havalanmışlardı.</p>

  <p class="block43">“Hey,” diye bağıran Paulo, yerde bulduğu bir somunu arkaya doğru fırlattı.</p>

  <p class="block43">“Çete! Makine dairesine iniyoruz,” dedi Cicin. Elbette makinelerin ortasında ya da ambarda oynamak daha keyifli olacaktı.</p>

  <p class="block43">“Altta duran gemiye de inilebilir mi acaba?” diye sordu Carruba. Aşağıda, her yanı kapalı bir mekânda olmak, denizle dört bir yandan çevrelenmek ve bir denizaltındaymış gibi hissetmek! İşte bu harika bir şey olurdu.</p>

  <p class="block43">“Aşağıdaki mayınlı,” dedi Menin.</p>

  <p class="block71">“Mayınlı olan sensin,” dediler hep bir ağızdan. Sonra aşağıya uzanan bir merdiven buldular. Birkaç basamak inince durdular, ayaklarının dibinde başlayan su kapkaraydı ve kapalı bir mekânda hafif hafif dalgalanıyordu. Dei Dolori Meydanı’nın çocukları kımıldamadan ve hiç ses çıkarmadan oraya bakıyorlardı; suyun dibinde birtakım sivri şeyler kara kara parlıyordu, denizkestaneleri nazlı nazlı dikenlerini oynatıyorlardı. Ve çevrelerindeki bütün duvarlar yeşil yosunların sakallı kabuğu ile örtülmüş Çin şapkası midyelerle kaplıydı. Suyun kenarı yengeç kaynıyordu, her yaştan ve her boydan binlerce yengeç çarpık ayakları üzerinde yuvarlanıyor, kıskaçlarını açıp kapatıyor, bakışsız gözlerini yuvalarından çıkarıyorlardı. Demir duvarların arasındaki mekânda su sessizce çırpınıyor, yengeçlerin yassı karınlarını yalıyordu. Belki de geminin bütün ambarı bu kaynaşan yengeçlerle doluydu ve günün birinde gemi, bu yengeçlerin ayakları üzerinde harekete geçip denizi aşacaktı.</p>

  <p class="block43">Çocuklar, suyun üzerine, pruvaya çıktılar. İşte o zaman kız çocuğunu gördüler. Onu daha önce fark etmemişlerdi, ama kız sanki hep oradaydı. Altı yaşlarında tombul, uzun ve kıvırcık saçlı bir kızdı bu. Teni güneş yanığıydı ve üzerinde sadece beyaz bir külot vardı. Ne taraftan gelmiş olduğu anlaşılmıyordu. Oğlanlara bakmadı bile. Bütün dikkatini yer tahtalarının üstünde başaşağı dönmüş, yumuşak dokunaçlarını dört bir yana dağıtmış yatan denizanasına vermişti. Elindeki minik değnekle, denizanasının tepesini dik durumuna getirmeye uğraşıyordu.</p>

  <p class="block43">Dei Dolori Meydanı’nın çocukları, ağızları bir karış açık kızın çevresinde halka oldular. İlk adımı Mariassa attı. Önce burnunu çekti, sonra: “Sen kimsin?” diye sordu.</p>

  <p class="block43">Kız, tombul ve esmer yüzünün ortasında parlayan masmavi gözlerini kaldırıp onlara baktı; sonra yeniden sopasıyla denizanasını dürtüklemeye başladı.</p>

  <p class="block43">“Bu kız Arenella çetesinden olmalı,” dedi pek bilmiş olan Carruba.</p>

  <p class="block43">Arenellalı çocukların arasında onlarla yüzmeye ve top oynamaya giden ve hatta kamışlara savaş bile yapan kızlar vardı. “Sen,” dedi Mariassa, “sen bizim tutsağımız oldun.’!</p>

  <p class="block43">“Çete,” diye bağırdı Cicin. “Onu canlı yakala!”</p>

  <p class="block43">Kız hâlâ denizanasını çevirmeye uğraşıyordu.</p>

  <p class="block43">O sırada rastlantıyla arkaya bakmış olan Paulo, “Alarm!” diye bağırdı. “Arenella çetesi geliyor!”</p>

  <p class="block43">Çocukların hepsi kızı seyrederlerken, bütün günlerini suda geçiren Arenellalı çocuklar, su altından yüzerek gelmişler, demirin zincirine tutunarak tırmanmışlar ve sessizce güverteye çıkıvermişlerdi. Bunlar kısa boylu, geniş omuzlu, kediler gibi pofuduk, saçları sıfır numara kesilmiş, yanık tenli çocuklardı. Şortları Dei Dolori Meydanı’nın çocukları gibi siyah, uzun ve sarkık değildi, sadece tek parça beyaz bir şeritten yapılmaydı.</p>

  <p class="block90">Kavga başladı; Dei Dolori Meydanı’nın çocukları sıska ve baştan aşağı sinirden oluşuyorlardı, içlerinde bir tek Bombolo göbekliydi, ama hepsi fanatik bir biçimde dövüşmeye meraklıydı ve kentin eski bölümündeki daracık sokaklarda San Siro ve Giardinetti çeteleriyle savaşa savaşa bu işe alışmışlardı. Arenellalılar baskının verdiği rahatlıkla ilk anda üstünlük sağlar gibi oldular, ama sonra Dei Dolorili oğlanlar sırtlarını merdivenlere verdiler ve de kımıldamadılar, çünkü ne pahasına olursa olsun, geminin yan duvarlarına sürüklenmek istemiyorlardı; oradan kolayca denize dökülebilirlerdi. Sonunda arkadaşlarından daha güçlü ve daha büyük olan, yalnızca sınıfta kaldığı için onlara takılan Pier Lingera, Arenellalı çocuklardan birini geminin yan parmaklıklarına dek sürüklemeyi ve denize atmayı başardı.</p>

  <p class="block90">Bunun üzerine Dei Dolorililer saldırıya geçtiler, kendilerini suda daha rahat hisseden ve daha becerikli olan Arenellalılar, fazla inatçı olmadıklarından birer birer düşmanlarından sıyrılıp suya dalıverdiler.</p>

  <p class="block90">“Gelin de cesaretiniz varsa suda yakalayın bizi,” diye bağırmaya başladılar sonra da.</p>

  <p class="block90">“Çete! Düş peşime!” Cicin bağırarak suya atlamak üzereydi.</p>

  <p class="block90">“Sen deli misin?” diye durdurdu onu Mariassa. “Onlar suda canımıza okurlar!” Ve kaçaklara küfür dolu sözler yağdırmaya başladı.</p>

  <p class="block90">Arenellalılar aşağıdan su atmaya başladılar; öyle güçlü bir biçimde yapıyorlardı ki bunu, geminin üzerinde onların su saldırısından korunacak bir yer kalmamıştı. Sonunda yoruldular ve başları suyun içinde, kolları yay gibi, yüzerek uzaklaşmaya başladılar; arada bir suyun üzerine çıkıp soluk alıyorlardı.</p>

  <p class="block90">Savaş alanının efendisi Dei Dolorili oğlanlar olmuşlardı. Pruvaya gittiler, kız hala oradaydı. Sonunda denizanasını çevirmeyi başarmıştı ve şimdi de onu değneğin üzerinde tutmaya uğraşıyordu.</p>

  <p class="block90">“Bize bir rehin bıraktılar,” dedi Mariassa.</p>

  <p class="block90">“Çete! Bir rehinemiz var,” diye heyecanla bağırdı Cicin.</p>

  <p class="block90">“Korkaklar,” diye bağırdı kaçakların arkasından Carruba. Kadınlarınızı düşmanın eline bırakıyorsunuz.</p>

  <p class="block90">Dei Dolorili çocukların onur anlayışı pek güçlüydü.</p>

  <p class="block90">“Bizimle geliyorsun,” dedi Mariassa ve elini kızın omuzuna koydu.</p>

  <p class="block90">Kız eliyle ona durmasını işaret etti, denizanasını kaldırmak üzereydi. Mariassa eğilip baktı. Bunun üzerine kız üzerinde dengede duran denizanasıyla değneği kaldırdı, kaldırdı, kaldırdı ve yumuşakçayı Mariassa’nın suratına vuruverdi.</p>

  <p class="block43">Mariassa bir yandan tükürüp bir yandan yüzünü silerken “Domuz!” diye bağırdı.</p>

  <p class="block43">Kız, oğlanlara bakıyor ve gülüyordu. Sonra döndü, pruvanın ucuna gitti, ellerini bitiştirdi ve bir melek gibi suya atladı; yüzerken de arkasına dönüp bakmadı. Dei Dolorili oğlanlar yerlerinden bile kımıldayamamışlardı.</p>

  <p class="block43">“Söylesenize,” dedi Mariassa bir yanağını ovuşturarak. “Denizanalarının deriyi yaktığı doğru mudur?”</p>

  <p class="block43">“Bekle, görürsün,” dedi Pier Lingera. “Ama hemen suya atlasan daha iyi olur.”</p>

  <p class="block50">Sonra durdu: “Bundan böyle biz de çetemize bir kadın almalıyız! Menin! Sen de kız kardeşini getireceksin artık!”</p>

  <p class="block43">“Benim kız kardeşim aptalın tekidir,” dedi Menin.</p>

  <p class="block43">“Önemi yok,” dedi Mariassa. “Haydi,” dedi ve Menin’i itip denize düşürdü, çünkü o kendi başına atlamayı beceremeyecekti. Sonra hepsi birden suya atladılar.</p>

  <p class="block12">&nbsp;</p>

  <p class="block87">Çeviren: Eren Yücesan Cendey</p>

  <p class="block88">&nbsp;</p>
</body>
</html>
