<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ÖYKÜLER</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block59" id="id_Toc392589296">Otoyoldaki Orman</p>

  <p class="block16">&nbsp;</p>

  <p class="block16">&nbsp;</p>

  <p class="block16">&nbsp;</p>

  <p class="block60">Yeryüzünde soğuğun yayılmasının bin bir biçimi, bin bir yolu vardır; denizde bir at sürüsü gibi koşar, köyleri bir çekirge bulutu gibi sarar, kentlerde bir bıçağın ağzı gibi sokakları keser, ısıtılmamış evlerin aralıklarından sızar. Marcovaldo’nun evinde o akşam odunun sonu gelmişti, hepsi paltosunu giymiş, korun kararmasına, her solukta ağızlarından çıkan küçük bulutlara bakıyorlardı. Artık hiçbir şey demiyorlardı; onların yerine bulutlar konuşuyordu; karısı, sanki iç çeker gibi uzun uzun savuruyordu, çocuklar sabun köpükleri gibi yumuşacık üflüyorlardı. Marcovaldo ise, hemen kaçıp giden parlak bir fikir gibi aralıklı olarak yukarıya doğru soluyordu.</p>

  <p class="block43">Sonunda Marcovaldo karar verdi: “Gidip odun arayacağım, bakarsın bulurum.” Havanın saldırılarına karşı zırh yerine geçsin diye, ceketiyle gömleğinin arasına dört beş gazete yerleştirdi, paltosunun altına dişli, uzun bir testere sakladı, ailesinin umut dolu bakışları arasında geceye çıktı, her adımda kâğıt hışırtıları çıkarıyor, testere ikide bir yakasından dışarı çıkıyordu.</p>

  <p class="block43">Kentte odun bulmak kolay değildi. Marcovaldo iki sokak arasında kalan küçük bir parka yöneldi hemen. Her taraf ıssızdı. Marcovaldo titreşerek kendisini beklemekte olan ailesini düşünüp çiçeksiz bitkileri teker teker incelemeye koyuldu...</p>

  <p class="block62">Küçük Michelino dişlerini birbirine vurarak, okulun kitaplığından ödünç aldığı bir masal kitabını okuyordu. Kitap, odun kesmek için baltasıyla ormana giden, babası odun kesici bir çocuktan söz ediyordu. “Ormana gitmeli, ormana!” dedi Michelino, “Odun ormanda olur!” Kentte doğup büyüdüğü için, uzaktan bile olsun orman görmemişti.</p>

  <p class="block43">Kardeşleri de katıldılar ona; birisi balta, birisi kanca, birisi ip aldı, annelerine söyleyip orman aramaya gittiler.</p>

  <p class="block43">Lambaların aydınlattığı kentte yürüyor, yalnızca ev görüyorlardı, ormanın gölgesi bile yoktu ortada. Arada, bir geçenle karşılaşıyorlar, ama nerede bir orman olduğunu sormaya çekiniyorlardı. Böylece kentin evlerinin sona erdiği, yolun otoyola dönüştüğü yere ulaştılar.</p>

  <p class="block43">Otoyolun iki yanında çocuklar ormanı gördüler; tuhaf ağaçlardan oluşan yoğun bir bitki örtüsü ovanın görünüşünü kapatıyordu. İncecik, dik ya da eğik gövdeleri vardı; geçen bir otomobilin farları aydınlattığında düz, yaygın yaprakları en tuhaf biçimlere, en tuhaf renklere dönüşüyorlardı. Dallar diş macunu, yüz, peynir, el, tıraş bıçağı, şişe, inek, lastik biçimindeydi, alfabenin harfleriyle donanmışlardı.</p>

  <p class="block43">“Yaşasın!” dedi Michelino, “Burası orman!”</p>

  <p class="block43">Kardeşler, büyülenmiş gibi bu acayip gölgelerin arasından yükselen aya bakıyorlardı: “Ne güzel...”</p>

  <p class="block43">Michelino hemen oraya gelmelerindeki amacı, odunu anımsattı. Sarı çuhaçiçeği biçiminde küçük bir ağacı kestiler, parçalara böldüler, eve götürdüler.</p>

  <p class="block64">Birkaç ıslak dalla eve dönen Marcovaldo sobayı yanıyor buldu.</p>

  <p class="block43">“Nereden buldunuz?” diye bağırdı, kontrplak olduğu için süratle yanmış olan reklam panosunun kalıntılarını göstererek. “Ormandan!” dediler çocuklar. “Hangi ormandan?”</p>

  <p class="block43">“Otoyoldaki. Dolu böyle!”</p>

  <p class="block46">Bu denli kolay olduğuna, yine odun gerektiğine göre, çocukları örnek almak doğru olacaktı. Marcovaldo testeresiyle evden çıktı, otoyola gitti.</p>

  <p class="block46">Trafik polisi Astolfo’nun gözleri miyoptu, gece motosikletle göreve çıktığında gözlüğe gereksinme duyuyordu; ama meslek yaşamına zararı dokunur korkusuyla kimseye demiyordu. O akşam, otoyolda bir sürü çocuğun reklam panolarını alaşağı ettikleri ihbarı yapılmıştı. Polis Astolfo denetlemeye gidiyordu.</p>

  <p class="block43">Yol boyunca Astolfo’ya, elleri, kolları, başlarıyla bir şeyler anlatmaya çalışan garip yüzler ormanı eşlik ediyor, o da miyop gözlerini kısarak hepsini teker teker gözden geçiriyordu. Bir ara farın ışığında, bir panoya tırmanmış küçük bir çocuk gördü. Astolfo fren yaptı. “Hey! Ne yapıyorsun sen orada? Çabuk in aşağı!” Çocuk kıpırdamıyor, dilini çıkarıyordu. Astolfo yaklaştı, dudaklarını yalayan toraman bir çocuğun yer aldığı bir peynir reklamı olduğunu gördü. “Peki, peki,” dedi Astolfo, gazı kökleyerek hareket etti.</p>

  <p class="block43">Az sonra, büyük bir reklam panosunun gölgesinde, korkmuş, üzüntülü bir suratı aydınlattı. “Dur! Kaçayım deme sakın!” Kaçan olmadı; nasırlar içinde bir ayağın ortasına çizilmiş, acı çeken bir insan yüzüydü: bir nasır ilacı reklamıydı. “Kusura bakma!” deyip, yola koyuldu Astolfo.</p>

  <p class="block43">Yarım baş ağrısına iyi gelen bir ilacın ilanı, elleri hüzünlü gözlerinin üstünde kocaman bir insan kafasıydı. Astolfo geçerken, far, tepeye tırmanmış, testeresiyle panonun bir bölümünü kesmeye çalışan Marcovaldo’yu aydınlattı. Işıktan gözleri kamaşan Marcovaldo büzüldü, alnın yarısına varmış olan testereyle birlikte, kocaman kafanın bir kulağına asılı, kıpırdamadan kaldı.</p>

  <p class="block152">Astolfo iyice inceledikten sonra:</p>

  <p class="block152">“Evet, Stappa hapları!” dedi. “Güzel ilan! İyi bulmuşlar! Tepedeki testereli adam, kafayı ikiye kesen baş ağrısını simgeliyor! Hemen anladım!”</p>

  <p class="block153">Hoşnut, yeniden yola koyuldu. Her şey sessiz ve buz gibiydi. Marcovaldo rahat bir soluk aldı, zorlukla durduğu sırığın üzerine yeniden yerleşip işe koyuldu. Ayın aydınlattığı gökyüzüne, tahtayı kesen testerenin hafif gıcırtısı yükseliyordu.</p>

  <p class="block111">&nbsp;</p>

  <p class="block154">Çeviren: Rekin Teksoy</p>

  <p class="block155">&nbsp;</p>
</body>
</html>
