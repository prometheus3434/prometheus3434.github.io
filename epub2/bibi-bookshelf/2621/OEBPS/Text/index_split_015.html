<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ÖYKÜLER</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block54" id="calibre_pb_16">“Evet,” dedi Maria-nunziata, ama elleri hâlâ önlüğünün altındaydı.</p>

  <p class="block43">“Elin içinde tutunca insanı gıdıklıyorlar, sen de duymak ister misin?”</p>

  <p class="block43">Maria-nunziata ürkekçe ellerini ileriye uzattı ve Libereso bu rengârenk böcek şelalesini kızın eline akıttı. “Haydi, cesaret. Isırmazlar.”</p>

  <p class="block43">“Annecim!” Onu ısırabileceklerini zaten düşünmemişti. Ellerini açtı ve havalanan böcekler kanatlarını açınca güzelim renkleri görünmez oldu; bir an sonra havada sadece uçan ve kalalara konup kalkan kınkanatlı kara böcek sürüsü vardı.</p>

  <p class="block43">“Yazık oldu; ben sana bir armağan vermek istiyorum, sen almıyorsun.”</p>

  <p class="block43">“Ben yeniden bulaşıklarımın başına döneyim. Hanımım beni bulamazsa, bağırıp çağırır.”</p>

  <p class="block82">“Bir armağan istemiyor musun?” “Ne vereceksin bana?”</p>

  <p class="block43">“Gel.”</p>

  <p class="block43">Libereso, kızı elinden tutmuş tarhların arasında dolaştırıyordu.</p>

  <p class="block43">“Çabucak mutfağa dönmem gerekiyor, Libereso. Sonra da bir tavuk yolacağım.”</p>

  <p class="block83">“Öggğh!”</p>

  <p class="block43">“Nedenmiş o?”</p>

  <p class="block84">“Biz ölü hayvanın etini yemeyiz.” “Hep oruç mu tutarsınız?”</p>

  <p class="block43">“Nasıl?”</p>

  <p class="block43">“Ne yersiniz peki?”</p>

  <p class="block43">“Pek çok şey, enginar, marul, domates. Babam, ölü hayvan eti yememizi istemez. Ayrıca kahve ve şeker de kullanmayız.” “Peki ya karne ile alınan şeker?” “Onu karaborsada satıyoruz.”</p>

  <p class="block43">Sonunda hepsi kırmızı çiçekler açmış kaktüsgillerle dolu bir köşeye geldiler.</p>

  <p class="block85">“Güzel çiçekler,” dedi Maria-nunziata. “Hiç kopartmaz mısın bunlardan?”</p>

  <p class="block43">“Ne yapmak için?”</p>

  <p class="block43">“Meryem Ana’ya götürmek için. Çiçekler, Meryem Ana’ya sunmak içindirler.”</p>

  <p class="block43">“Mesembrianthemum,”</p>

  <p class="block43">“Ne?”</p>

  <p class="block43">“Bu çiçeğin Latince adı Mesembrianthemum’dur. Bütün çiçeklerin adları Latincedir.” “Ayin de Latince yapılır.”</p>

  <p class="block43">“Bilmem.”</p>

  <p class="block43">Libereso, duvarın üstünden uzanan dalları gözlüyordu. “İşte şurada.” dedi.</p>

  <p class="block43">“Ne o?”</p>

  <p class="block43">Siyah desenli yeşil bir kertenkele güneşin altında kımıldamadan duruyordu.</p>

  <p class="block43">“Şimdi yakalanın onu.”</p>

  <p class="block43">“Hayır.”</p>

  <p class="block43">Ama delikanlı ellerini açmış, yavaş yavaş kertenkeleye yaklaşıyordu, sonra ani bir hareketle onu yakalayıverdi. Şimdi o esmer-beyaz gülümsemesi yayılmıştı yüzüne. “Bak elimden kaçmaya çalışıyor!” Kapalı duran ellerinin arasından, kertenkelenin bir başı, bir kuyruğu çıkıveriyordu. Maria-nunziata da gülüyordu, ama hayvanı her görüşte bir adım geriye sıçrıyor, eteğini dizlerinin arasına sıkıştırıyordu.</p>

  <p class="block43">“Sana hiçbir armağan vermemi istemiyor musun, anlayamıyorum ki,” dedi Libereso.</p>

  <p class="block43">Biraz alınmış gibiydi; duvarın üstüne bıraktığı kertenkele ok gibi fırladı gitti. Maria-nunziata gözlerini yerden kaldıramıyordu.</p>

  <p class="block43">“Benimle gel,” diyen Libereso, onu elinden tuttu.</p>

  <p class="block43">“Ben isterdim ki, bir rujum olsun ve pazarları dansa giderken onu süreyim. Bir de sonra, kutsanmaya giderken başıma takmak için, siyah bir tül.”</p>

  <p class="block50">“Pazarları,” dedi Libereso, “ben kardeşimle ormana giderim ve iki çuval kozalak toplarım. Sonra akşam babam yüksek sesle Eliseo Reclus’un kitaplarını okur. Babamın saçları omuzlarına, sakalı da göğsüne kadar uzundur. Ve yaz kış kısa pantolon giyer. Ben de FAI’nin vitrinleri için resimler yaparım. Ve şu silindirli olanlar, maliyeciler, kepliler generaller, yuvarlak şapkalılar da rahiplerdir. Sonra da bunları suluboyayla boyarım.”</p>

  <p class="block43">Geldikleri yerde bir havuz vardı ve yuvarlak nilüferler suyun üzerinde yüzüyordu.</p>

  <p class="block43">“Sus,” dedi Libereso.</p>

  <p class="block43">Suyun altında kollarını ileri geri oynatarak yüzen bir kurbağa görünüyordu. Sonra bir sıçrayışta, nilüfer yapraklarının birinin üstüne çıktı oturdu.</p>

  <p class="block43">“İşte,” dedi Liberesco ve kurbağayı yakalamak için davrandığı sırada, Maria-nunziata “Ay!” diye bağırınca kurbağa suya atlayıverdi. Libereso burnunu suya yapıştırmış hâlâ hayvanı arıyordu.</p>

  <p class="block43">“Dipte.”</p>

  <p class="block43">Bir elini suya daldırdı ve yumruk yapıp çıkardı. “Bir kerede iki tane yakaladım,” dedi. “Bak. Birbirlerinin üstüne çıkmışlar.”</p>

  <p class="block43">“Neden?” dedi Maria-nunziata.</p>

  <p class="block43">“Dişisiyle erkeği birbirlerine yapışmışlar,” dedi Libereso, “nasıl yapıyorlar baksana.”</p>

  <p class="block86">Kurbağaları gene kızın eline vermek istiyordu. Maria-nunziata bunlar kurbağa olduğu için mi korkuyordu, yoksa dişi ve erkek birbirlerine yapıştıkları için mi, onu anlayamıyordu.</p>

  <p class="block43">“Rahat bırak şunları,” dedi. “Ellememek gerekir onları.”</p>

  <p class="block43">“Dişisi ve erkeği,” diye yineledi Libereso. “Sonra da yavruları olacak.”</p>

  <p class="block43">Bir bulut, güneşin önünden geçmekteydi. Maria-nunziata, ansızın surat astı.</p>

  <p class="block43">“Geç oldu. Eminim hanımım beni arıyordur.” Bunu söyleyip duruyor, ama yine de oradan ayrılamıyordu. Bahçede dolaşmayı sürdürüyorlardı, ama artık güneş yoktu. Sıra şimdi de zehirsiz bir yılana gelmişti. Bu, bambu çitin arkasına gizlenmiş olan minicik bir yılandı. Libereso, onu bir koluna doladı ve başını okşamaya başladı.</p>

  <p class="block43">“Bir zamanlar yılan terbiye ederdim, onlarca yılanım vardı, bir tane de uzun mu uzun ve sarı bir suyılanım vardı. Sonra deri değiştirdi ve kaçtı. Bak, ağzını açıyor, bak dili nasıl çatallı. Okşasana, ısırmaz.”</p>

  <p class="block43">Ama Maria-nunziata yılanlardan da korkuyordu. Bunun üzerine kayalı havuzun yanına gittiler. Delikanlı önce fıskiyeleri gösterdi, sonra bütün muslukları birden açınca kız pek sevindi. Libereso ona kırmızıbalığı işaret etti. Bu yaşlı ve yalnız bir balıktı, pulları beyazlaşmaya başlamıştı bile. Tamam, bu kırmızı balık Maria-nunziata’nın hoşuna gitmişti işte. Libereso, elini suya daldırıp balığı yakalamaya uğraştı, ama bu pek zor bir işti; ama sonra Maria-nunziata bunu evde bir kavanoza koyar ve mutfakta yanında tutabilirdi. Delikanlı balığı yakaladı, ama boğulmaması için suyun dışına çıkarmadı.</p>

  <p class="block43">“Ellerini suya sok ve onu okşa,” dedi Libereso, “bak nasıl soluyor. Yüzgeçleri kâğıt gibi ve pulları da biraz batıyor, ama çok değil.”</p>

  <p class="block43">Maria-nunziata balığı da okşamaya gönüllü değildi.</p>

  <p class="block43">Bir petunya tarhında yumuşak toprak vardı ve Libereso elini buraya daldırıp uzun uzun kurtçuklar çıkarttı.</p>

  <p class="block43">Maria-nunziata küçük çığlıklar atarak oradan uzaklaştı.</p>

  <p class="block43">“Elini koy buraya,” dedi Libereso yaşlı bir şeftali ağacının gövdesini işaret ederek.</p>

  <p class="block43">Maria-nunziata bir şey anlamamıştı, ama elini oraya koydu, sonra bağırdı ve gidip hemen elini havuzun suyuna soktu. Çünkü eli silme karınca olmuştu. Şeftali ağacı mini minicik arjantinkarıncalarının geliş gidiş yolu olmuştu anlaşılan.</p>

  <p class="block43">“Bak,” dedi Libereso ve bir elini ağacın gövdesine dayadı. Eline tırmanan karıncalara karşın kımıldamadan duruyordu.</p>

  <p class="block43">“Neden,” diye sordu Maria-nunziata, “neden elini karıncayla dolduruyorsun?</p>

  <p class="block43">Eli çoktan simsiyah olmuştu, karıncalar bileğine dek tırmanmaya başlamışlardı bile.</p>

  <p class="block43">“Çeksene elini,” diye inliyordu Maria-nunziata. “Bütün karıncaları üstüne çıkaracaksın.”</p>

  <p class="block46">Karıncalar çıplak koluna tırmanmışlar, dirseğine gelmişlerdi. Şimdi bütün kolu, hareket eden minik kara noktalarla örtülmüştü; karıncalar şimdi omzuna dek çıkmışlardı, ama oğlan hâlâ tınmıyordu.</p>

  <p class="block43">“Çekil oradan Libereso, kolunu suya sok.”</p>

  <p class="block43">Libereso gülüyordu, birkaç karınca boynundan yüzüne çıkmışlardı.</p>

  <p class="block43">“Libereso! Ne istersen yapacağım! Verdiğin bütün armağanları alacağım!”</p>

  <p class="block43">Sonra kolunu onun boynuna attı ve karıncaları dökmeye uğraştı. Bunun üzerine Libereso, esmer ve beyaz gülümsemesiyle elini ağaçtan çekti ve kolunu üstünkörü silkeledi. Ama duygulanmış olduğu belliydi.</p>

  <p class="block43">“Tamam, şimdi sana büyük bir armağan vereceğim, karar verdim. Elimden gelen en büyük armağanı vereceğim.”</p>

  <p class="block43">“Nedir?”</p>

  <p class="block43">“Bir kirpi.”</p>

  <p class="block43">“Annecim... Hanımım... Hanımım beni çağırıyor!”</p>

  <p class="block16">&nbsp;</p>

  <p class="block47">Maria-nunziata tabakları yıkamayı bitirdiğinde pencerenin camına atılan minik taşların sesini işitti. Elinde kocaman bir sepetle Libereso pencerenin altında duruyordu.</p>

  <p class="block43">“Maria-nunziata, beni yukarı al. Sana bir sürpriz yapmak istiyorum.”</p>

  <p class="block43">“Hayır, çıkamazsın. Ne var onun içinde?”</p>

  <p class="block43">Ama o anda hanımı zili çaldı ve Maria gözden kayboldu.</p>

  <p class="block43">Mutfağa geri geldiğinde Libereso yoktu. Ne içeride, ne de pencerenin altında. Maria-nunziata musluğa yaklaştı. Ve sürprizi gördü.</p>

  <p class="block50">Kuruması için dizdiği her tabağın üzerinde zıplayan bir kurbağa vardı, minik bir yılan salata tabağının içine kıvrılmıştı, çorba kâsesinin içi kertenkele kaynıyordu ve sümüklüböcekler kristallerin üzerinde parlak izler bırakarak ilerliyorlardı. Su dolu leğenin içinde ise, yalnızlığa alışık kırmızı balık yüzüyordu.</p>

  <p class="block50">Maria-nunziata bir adım geriledi, ama ayaklarının dibinde bir kirpi, kocaman bir kirpi vardı. Hatta bu dişi bir kirpi olmalıydı, çünkü peşi sıra beş minik kirpi yavrusu daha yürümekteydi ve hepsi de siyahlı beyazlı yer karolarının üstünde minik adımlarla ilerliyorlardı.</p>

  <p class="block12">&nbsp;</p>

  <p class="block87">Çeviren: Eren Yücesan Cendey</p>

  <p class="block88">&nbsp;</p>
</body>
</html>
