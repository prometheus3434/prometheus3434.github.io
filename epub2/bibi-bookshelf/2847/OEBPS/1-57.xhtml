<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-57</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-58" xml:lang="en-GB">Elli sekiz  </p>
			<p class="paragraf">Büyük evin güzel ahşap kapısı güm güm vurulunca, ev kökünden sallandı. Kahvaltıdan sonra tekrar yatağına uzanmış, karısının ilaçlarını getirmesini bekleyen Osman Efendi’nin netameli kalbi hop etti. Bir elinde su bardağı, diğer elinde iki hapla kocasına doğru yürüyen Bedriye, olduğu yerde sıçradı. Sofada ütü yapan Filiz, karnını tutarak damağını kaldırdı. Sakal tıraşını yeni bitirmiş, yüzüne avuç avuç su çarpan Salih, havluyu kapıp aceleyle yarım yamalak kurulandı ve “Hayırdır inşallah!” diyerek banyodan çıkıp sokak kapısına doğru seğirtti. Sabahın bu saatinde kapıyı kırarcasına vuran biri, dünyanın hiçbir yerinde hayra alamet sayılmadığından, Kocabey ailesinin tüm fertleri oldukları yerde soluklarını tutup, kulaklarını kapıya verdiler.  </p>
			<p class="paragraf">Kahveci Hıdır’ın çırağı Veysel, kapıyı tam tekrar yumruklayacaktı ki, ayak seslerini duyup elini indirdi. Az sonra Salih kapıyı açtı.  </p>
			<p class="paragraf">“Günaydın Salih Abi!”  </p>
			<p class="paragraf">“Ne günaydını oğlum! Yüreğimize indirdin. Böyle kapı mı vurulur! Hasta var bu evde.”  </p>
			<p class="paragraf">“Abi, özür dilerim!” dedi Veysel, mahcup bir şekilde. “Hıdır Ustam yolladı beni. ‘Koş, Salih Abini kap gel’ dedi.”  </p>
			<p class="paragraf">“Ne yapacakmış Hıdır beni sabahın köründe?”  </p>
			<p class="paragraf">“Ben bilmiyorum Salih Abi” diye lafı geveledi Veysel. Hıdır onu, “Zevzeklenme sakın orada” diye sıkı sıkı tembihlediği için ağzını açmaya çekiniyordu.  </p>
			<p class="paragraf">“Ne oldu lan? Kötü bir şey mi var?”  </p>
			<p class="paragraf">“Bilmiyorum Salih Abi.”  </p>
			<p class="paragraf">“İyi bir şey olduğu yok ki zaten şu memlekette. Kesin vardır bir bokluk. Hayır havadisler haram bize” diye söylendi Salih.  </p>
			<p class="paragraf">“Kimmiş gelen?” diye bağırdı Bedriye, üst katın merdivenlerinin başından.  </p>
			<p class="paragraf">“Benim, Veysel, Bedriye Teyze. Kahveci Hıdır’ın çırağı.”  </p>
			<p class="paragraf">“Hayırdır?” diyerek merdivenlerden inmeye başladı Bedriye. “Bir şey mi oldu evladım?”  </p>
			<p class="paragraf">“Köy’de biraz olay çıktı da…” Veysel kendisini buraya kadar tutabilmişti. Ondan daha fazlası beklenemezdi zaten.  </p>
			<p class="paragraf">“Ne olayı?” diye sordular Bedriye ile Salih aynı anda.  </p>
			<p class="paragraf">“Ben sadece Salih Abi’yi almaya geldim” dedi Veysel,  Hıdır’a verdiği yemini hatırlayarak.  </p>
			<p class="paragraf">“Ne oldu oğlum söylesene, yüreğimizi kaldırdın bir kere” dedi Bedriye kaşlarını çatıp. “Sabahın köründe bir evin kapısına dayanırsan ne için geldiğini söylersin.”  </p>
			<p class="paragraf">“Ekrem Abi’nin başına bir hadise gelmiş de…” dedi Veysel çekine çekine. Bu kadarcık söylemesine kızmazdı herhalde Hıdır. “Çok ısrar ettiler” derdi.  </p>
			<p class="paragraf">Bedriye’nin kaşları çatıldı. “Salih’e neymiş Ekrem’in derdinden? Karısı var ya, o ilgilensin kocasıyla.”  </p>
			<p class="paragraf">Veysel gözlerini yere indirdi, sesini alçalttı ve “Yok ki artık karısı” dedi ve dediği anda pişman oldu. Bedriye her şeyi öğrenmeden hayatta yakasını bırakmazdı artık.  </p>
			<p class="paragraf">“Allah Allah neden yokmuş?” diye sordu Bedriye.  </p>
			<p class="paragraf">“Nurdan’ı biraz önce polisler götürdü.”  </p>
			<p class="paragraf">“Ne?” diye bağırdı Bedriye. Sesinin o kadar yüksek çıkmasını kendisi de beklemiyordu. “Neden götürdüler?”  </p>
			<p class="paragraf">“Aliço Abi’yi öldürdü diye!”  </p>
			<p class="paragraf">“Ne diyorsun Veysel! Manyak manyak konuşma” dedi Salih. “Neden öldürsün Nurdan Aliço’yu?”  </p>
			<p class="paragraf">“Dostmuş onlar!” dedi Veysel, yere bakarak. Artık ok yaydan çıkmıştı bir kere.  </p>
			<p class="paragraf">Bedriye elini ağzına götürüp, “Aman!” diye inledi.  </p>
			<p class="paragraf">“Hadi lan oradan!” dedi Salih. “Yanlış anlamışsındır sen!”  </p>
			<p class="paragraf">“Valla doğru söylüyorum abi, sabah Hıdır Ustam bulmuş onları bakkalda. Aliço Abi, kanlar içinde, Nurdan’ın kucağında yatıyormuş. Nurdan öyle hiç kıpırdamadan duruyormuş, keçileri kaçırmış gibi. Hıdır Ustam hemen Ekrem Abi’yi çağırmış. Ekrem Abi, ‘Neden yaptın?’ diye sorunca, ‘Beni bırakıp gidecekti’ demiş Nurdan kocasının yüzüne. Hıdır Ustam kulağıyla duymuş; anlattığı kelimesi kelimesine budur!”  </p>
			<p class="paragraf">Yukarıdan Osman Efendi’nin sesi duyuldu: “Ne oldu yahu? Kim gelmiş?”  </p>
			<p class="paragraf">Bedriye kocasının sorusuna cevap vermek yerine, önünde dikilen oğlunu ve Veysel’i iterek avluya çıktı, sarı eve doğru baktı.  </p>
			<p class="paragraf">“Önemli bir şey yok baba!” diye seslendi Salih babasına. Sonra annesinin peşinden avluya koşturup, “Ne oldu anne, iyi misin?” diye sordu endişeyle.  </p>
			<p class="paragraf">“Fena oldum biraz!” dedi Bedriye, gözünü sarı evden ayırmadan. “Nefes alamadım içeride.”  </p>
			<p class="paragraf">“Kurban olayım, sen sıkma canını anacım. Tansiyonun falan fırlamasın şimdi. Bu kadar derdin arasında bir de seninle uğraşmayalım” dedi Salih.  </p>
			<p class="paragraf">“Peki peki, sen beni merak etme!” dedi Bedriye.  </p>
			<p class="paragraf">“Hadi o zaman, ben çıkıyorum! Yürü Veysel, düş önüme!” Salih ayakkabılarını ayağına geçirmişti bile.  </p>
			<p class="paragraf">“Nereye?” diye sordu Bedriye öfkeyle.  </p>
			<p class="paragraf">Salih cevap vermek yerine, “Hadi eyvallah!” dedi ve peşinde Veysel’le sokak kapısına doğru yürüdü.  </p>
			<p class="paragraf">“Nereye?” diye bağırdı Bedriye oğlunun arkasından ama sorusu yine sessizliğe çarpıp yere düştü. Avlu kapısı gürültüyle kapandı.  </p>
			<p class="paragraf">“Ne olmuş anne?”  </p>
			<p class="paragraf">Bedriye sesten tarafa döndü ve Filiz’le burun buruna geldi.  </p>
			<p class="paragraf">“Anlamadım ben de…” dedi Bedriye. “Kahveci Hıdır’la bir işi varmış Salih’in.”  </p>
			<p class="paragraf">“Allah Allah, ne işi olacak ki onunla?”  </p>
			<p class="paragraf">“Küçük yer burası, herkesin herkesle işi olur” diyerek kestirip attı Bedriye ve mutfağa daldı. Aklından geçen binlerce soru arasında, o gün ne pişireceği yoktu.  </p>
			<p class="paragraf">Filiz de kayınvalidesinin peşinden mutfağa girdi.  </p>
			<p class="paragraf">“Doğruyu söyle anne, nereye gitti Salih?”  </p>
		</div>
	</body>
</html>