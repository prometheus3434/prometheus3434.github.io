<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-28</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-29" xml:lang="en-GB">Yirmi dokuz  </p>
			<p class="paragraf">“O da nereden icap etti şimdi?” Bedriye kaşlarını kaldırdı ve elindeki çay tepsisini sertçe masaya bıraktı. Sonbaharın son günleri olmasına rağmen hava avluda oturmalarına izin verecek kadar yumuşaktı.  </p>
			<p class="paragraf">“Gençler öyle karar vermiş…” dedi Osman Efendi, iç çekmeyi andıran bir sesle.  </p>
			<p class="paragraf">“Salih?”  </p>
			<p class="paragraf">“Buyur anne?”  </p>
			<p class="paragraf">“Hiç lafı yoktu bunun şimdiye kadar?”  </p>
			<p class="paragraf">Salih sessizce, oturduğu yerde tespihini çekmeye devam etti.  </p>
			<p class="paragraf">“Bırak istediklerini yapsınlar Bedriye. Hayat onların.” Osman Efendi konu kapansın istiyordu.  </p>
			<p class="paragraf">“Ben ayrı eve çıkmasınlar demiyorum, istiyorlarsa elbet çıksınlar. Neden diyorum? Nereden icap etti diyorum?”  </p>
			<p class="paragraf">Bedriye, oğlunun Filiz’le baş başa kalmak gibi bir isteği olmadığını biliyordu. İyi kızdı, hoş kızdı, güzel kızdı, terbiyeli kızdı Filiz ama Salih’le bir muhabbetleri yoktu. Bir gün kafa kafaya verip sohbet ettiklerini görmemişti Bedriye oğluyla gelininin. Kendi gençliğini hatırladı. Kocasıyla odalarına kaçmak için fırsat kollarlardı. Geceler boyu öpüşür, sevişir, sabahlara kadar konuşurlardı. Birbirlerine söyleyecek çok şeyleri vardı o zamanlar. Şimdi ne konuştuklarını bile hatırlamıyordu.  </p>
			<p class="paragraf">“Uzun etme Bedriye!”  </p>
			<p class="paragraf">Bedriye kocasının sözünü dinledi ve uzun etmedi. Mamafih yüzü asılmıştı. Masaya oturdu, hırkasına sarındı, çayına iki şeker attı, karıştırdı ve sustu. Sarı evin kapısının açıldığı duyulunca üçü de gayriihtiyari başlarını çevirip, o yöne baktılar. Meryem dışarı çıktı, nazlı adımlarla masaya doğru yürümeye başladı.  </p>
			<p class="paragraf">Onun geldiğini gören Salih’in çatık kaşları daha bir çatıldı ve yerinden fırlayıp, kimseye “eyvallah” demeden, avlu kapısını çekip çıktı.  </p>
			<p class="paragraf">“Meryem!” dedi Bedriye.  </p>
			<p class="paragraf">Meryem hiç acele etmeden az önce Salih’in kalktığı sandalyeye oturdu ve kayınçosunun tek bir yudum alıp bıraktığı çayı sahiplendi, ardından kaynanasına döndü. “Buyur!”  </p>
			<p class="paragraf">“Salihler kendi evlerine çıkacaklar” dedi Bedriye.  </p>
			<p class="paragraf">“Niye ki?”  </p>
			<p class="paragraf">“Canları öyle istemiş.” Bedriye’nin sesi sert çıkmıştı.  </p>
			<p class="paragraf">“İyi madem” dedi Meryem umursamazca ve çayından büyük bir yudum aldı.  </p>
			<p class="paragraf">“Onlar gidince, siz onların yerine geçeceksiniz büyük eve.”  </p>
			<p class="paragraf">“Yok, biz yerimizde iyiyiz.”  </p>
			<p class="paragraf">“Koca ev dururken, orada mı kalacaksınız? Olmaz öyle şey.”  </p>
			<p class="paragraf">“Niye olmazmış? Bizim de canımız öyle istiyor.” Meryem kimsenin bir şey söylemesine fırsat vermeden masadan kalktı ve sarı eve doğru seslendi: “Kâzıııım!”  </p>
			<p class="paragraf">İki saniye geçmeden Kâzım dışarı fırladı.  </p>
			<p class="paragraf">“Geldim!”  </p>
			<p class="paragraf">“E hadi ama…” dedi Meryem. “Seni bekliyorum.”  </p>
			<p class="paragraf">“Nereye gidiyorsunuz?” diye sordu Bedriye, kolundaki saate bakarak. Kâzım’ın öğlen yürüyüş vakti gelmişti.  </p>
			<p class="paragraf">“Bugün ben de Kâzım’la işe gidiyorum” dedi Meryem.  </p>
			<p class="paragraf">Osman Efendi ile Bedriye hayretle arkalarından bakarken Meryem ve Kâzım evden çıktılar. Bedriye şaşkınlığından, her evden çıkışında Kâzım’ı Allah’a emanet ettiği duayı okumayı unuttu.  </p>
			<p class="paragraf20">  </p>
			<p class="paragraf">O güzel, pırıl pırıl, aydınlık günde, Kâzım’la birlikte Köy’e kadar üç tur gidip geldi Meryem. Yan yana, hiç konuşmadan, birbirlerine bakmadan, ikisi de kendi dünyalarında yürüdüler. Onları gören, Meryem’in de Kâzım’a baka baka tozuttuğunu sandı.  </p>
			<p class="paragraf">İlerleyen günlerde o yürüyüşler bir alışkanlık haline geldi Meryem için. Yapacak daha iyi bir şeyi yoksa, ki genelde yoktu, Kâzım’ın peşine takılıyor ve kendini unutuncaya kadar yürüyordu. Attığı her adımın bir yanılgı olduğunun pekâlâ farkındaydı. Aslında hiçbir yere gittiği yoktu ve her uzun yürüyüşün ardından kendini tekrar Osman Efendi’nin evinin önünde buluyordu. Yine de o yürüyüşleri seviyordu. Taklidi bile güzeldi özgürlüğün.  </p>
		</div>
	</body>
</html>