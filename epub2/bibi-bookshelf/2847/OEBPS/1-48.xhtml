<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-48</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-49" xml:lang="en-GB">Kırk dokuz  </p>
			<p class="paragraf">Meryem havlulara sarınmış halde banyodan çıktı ve masada oturmuş, eli yanağında avluyu seyreden Kâzım’a, ardından da sekiz çeyreği gösteren duvar saatine baktı.  </p>
			<p class="paragraf">“Kâzım, n’ooldu be sana? Niye gitmedin işe? Bir yerin mi ağrıyor?”  </p>
			<p class="paragraf">“Yok” diye mırıldandı Kâzım.  </p>
			<p class="paragraf">“Ateşin mi var?”  </p>
			<p class="paragraf">“Yok.”  </p>
			<p class="paragraf">“E niye gitmedin işe?”  </p>
			<p class="paragraf">Kâzım cevap vermedi. Pencereden dışarıya bakmaya devam etti.  </p>
			<p class="paragraf">“Duymuyor musun sen beni?” dedi Meryem, Kâzım’a doğru eğilerek.  </p>
			<p class="paragraf">“Duymuyorum” diye fısıldadı Kâzım. Meryem’in uzun, ıslak saçları yüzüne değiyordu.  </p>
			<p class="paragraf">“Neyin var oğlum, yoksa baban mı öldü? Ayy, haber mi geldi ben yıkanırken?” Meryem üç kez dizine vurdu.  </p>
			<p class="paragraf">“Yooo!”  </p>
			<p class="paragraf">Meryem derin bir nefes aldı, o gün Osman Efendi’nin ölmesi için hiç münasip bir gün değildi. “E ne bu halin o zaman? Senin işe gitmediğin olmazdı” dedi Meryem ve her ihtimale karşı elini Kâzım’ın alnına koyup, ateşi var mı diye yokladı. Yoktu. “Gece de hiç uyuyamadın zaten, dönüp durdun yatakta.”  </p>
			<p class="paragraf">“Uyumadım.”  </p>
			<p class="paragraf">“Ne oldu sana böyle, çok dermansız görünüyorsun?”  </p>
			<p class="paragraf">“Kalbim ağrıyor.”  </p>
			<p class="paragraf">“Allah Allah! Neresi ağrıyor, göster bakayım!”  </p>
			<p class="paragraf">Kâzım bir elini göğsünün sağına, diğerini soluna koydu, yüzünü buruşturdu. “Bütün burası. Her yer.”  </p>
			<p class="paragraf">“Nasıl ağrıyor?”  </p>
			<p class="paragraf">“Yanıyor! Çok yanıyor.”  </p>
			<p class="paragraf">Meryem odanın içinde iki tur yürüdükten sonra yatağa oturdu ve gözlerini Kâzım’a dikti.  </p>
			<p class="paragraf">“Nesi var bunun? Bir şey mi hissetti acaba? Yok be, ne hissedecek Allah’ın geri zekâlısı! Babasına üzüldü herhalde. Evet evet, babasına üzülmüştür, başka ne olacak? Aptala malum olur derler, bu salağa da malum olmasın sakın? Yok yok, geçen gece babasına üzüldü. Anasının yokluğuna da alışık değil.” Aklından geçenler bunlardı ama Meryem’in içi bir türlü rahatlamıyor, Kâzım’ın bu durgunluğuna boş veremiyordu. Bir aksilik olacak ve Aliço’yla planları bozulacak diye öyle büyük bir korku duyuyordu ki, en ufak endişeler bile onu deli edecek kadar büyüyordu içinde.  </p>
			<p class="paragraf">Osman Efendi’yi, Salih’i ve Bedriye’yi taşıyan beyaz Renault evin önüne yanaştığında saat on ikiyi biraz geçmişti. “Filiiiiz!” diye bağıran Bedriye’nin sesi, iki evde ve avluda yankılandı. “Geldik kızım biz.”  </p>
			<p class="paragraf">“Kalk, babanlar geldi. Çıkıp bakalım!” dedi Meryem. Kâzım saatlerdir aynı iskemlede put gibi oturuyor, Meryem’inse ona baktıkça, içini hafakanlar basıyordu. Ya gece yine uyumayacağı tutarsa Kâzım’ın, nasıl çıkacaktı o zaman evden gecenin bir yarısı?  </p>
			<p class="paragraf">“Oğlum, kalksana, baban geldi işte. Asma artık suratını, iyi olmasa bırakmazdı doktorlar.”  </p>
			<p class="paragraf">Kâzım sandalyesinden kalktı ve Meryem’in peşinden kapıya yürüdü.  </p>
			<p class="paragraf">“Hoş geldiniz!” diye seslendi Meryem, kapıdan çıkınca. Bu kez köprüyü geçene kadar, ayıya dayı demeye ant içmişti. Onlar ne yaparlarsa yapsınlar, ne derlerse desinler istifini bozmayacak, sakin kalacaktı.  </p>
			<p class="paragraf">Bedriye cevap vermeden kendi evine yürüdü. Ne annesinin ardından avluya giren Salih, ne de onun kolundaki Osman Efendi dönüp baktılar Meryem’e. Daha iyiydi bu, demek bugün kendisiyle konuşmaya niyetleri yoktu. “Defol git bu evden” de dememişlerdi. Şükretti Meryem.  </p>
			<p class="paragraf">Filiz gelenleri büyük evin önünde karşıladı, Osman Efendi’nin ve Bedriye’nin ellerini öptü.  </p>
			<p class="paragraf">“Kâzım, sen biraz bizim eve gel bakalım, seninle konuşacaklarım var” diye seslendi Osman Efendi, ciddi bir sesle ve gelecek yanıtı beklemeden eve girdi. Meryem’in soluğu kesildi, beti benzi attı.  </p>
			<p class="paragraf">“Hadi Kâzım!” dedi Salih. “Dikilme orada, baba seni çağırdı duymadın mı?”  </p>
			<p class="paragraf">“Kâzım bugün pek iyi değil” diyecek oldu Meryem.  </p>
			<p class="paragraf">Salih Meryem’e uzun uzun, öldürecek gibi baktı, sonra tekrar, “Kâzım, hadi!” dedi.  </p>
			<p class="paragraf">Kâzım’ınsa hareket etmeye hiç niyeti yoktu. Meryem onu büyük eve doğru ittirip, “Gitsene be!” demese, olduğu yerde sabaha kadar duracak gibiydi. Kâzım terliklerini sürüye sürüye avlunun bir ucundan diğer ucuna doğru yürürken, Meryem de yüreği ağzında sarı eve girdi. Sorular soruyor, cevaplar veriyor, yeni sorulara geçiyor, kendini korkutuyor, kendini avutuyor, sakinleştiriyor, kızdırıyor, kısacası hop oturuyor, hop kalkıyordu. “Ne söyleyecekler acaba Kâzım’a? Ya birazdan gelip beni babamın evine götürürlerse? Götürürlerse götürsünler, başka gün kaçarız o zaman, gündüz kaçarız. Şart mı yani gece kaçmak? Ya altınları sorarlarsa? Ya geri isterlerse? Altınlar Aliço’da mı diyeceğim?” Bütün bu sorular ve ihtimaller midesini ağrıtıyordu ama ne uzanacak, ne oturacak hali vardı, iki büklüm olmuş dolanıp duruyordu evin içinde.  </p>
			<p class="paragraf">Baba evine gönderecek olurlarsa, biri mutlaka altınları soracaktı ona. Osman Efendi geri istemese bile, kendi babası almaya kalkacaktı elinden. Ağır İhsan ölse Meryem’de bırakmazdı o kadar parayı. Aliço’dan geri alıp onlara vermek zorunda kalırsa, işte o zaman hapı yutardı. Babası el koyduktan sonra bir daha yüzünü bile görmesi imkânsızdı altınların. Altınlar olmadan da Aliço’yu kaçmaya ikna etmenin yolu yoktu, bunu biliyordu. Kısacası, eve gönderilmek her şeyin sonu olurdu. Yatağın kenarına oturdu, avuçlarını açıp yukarıya doğru bağırdı: “Bu kez duy beni, kurban olayım, bu kez duy beni!”  </p>
			<p class="paragraf">Meryem’in o yatağın kenarında ne kadar oturduğunu Allah bilirdi. Zaman tik tak tik tak diye akıp giderken, kalbi güm güm vuruyordu. Böyle beklemek ölümdü ama bekledi Meryem. Kaç kez öldü, kaç kez dirildi o bekleyiş esnasında onu da Allah bilirdi. Kapı açılıp Kâzım içeri tek başına girince, hafiften bir rahatlama hissettiyse de, yekten, “Ne dediler?” diye sormaya korktu. Kâzım geçip iskemlesine oturuncaya kadar bekledi.  </p>
			<p class="paragraf">“Eeee” dedi bütün cesaretini toplayıp, “ne dediler bakalım?”  </p>
			<p class="paragraf">“Bir şey demediler” diye karşılık verdi Kâzım, omuz silkerek. Gözleri pencereye döndü yine. Meryem kalkıp perdeyi açtı.  </p>
			<p class="paragraf">“Benim için bir şey demediler mi? Geçen gece kavgalaştık ya biraz… Gitsin bu evden falan da mı demediler?”  </p>
			<p class="paragraf">“Demediler.”  </p>
			<p class="paragraf">Meryem bir oh çekti ki, ömrü boyunca çektiği bütün ohlara bedeldi. Onu bu evden atacaklarsa bile bugün atmayacaklardı ve bu yeterince iyi bir haberdi. Yarın başka bir hayat başlayacaktı Meryem için, Meryem ve Aliço için… Köy’den uzakta, yeni bir dünyada, mutluluğun ihtimaller dahilinde olduğu bambaşka bir yerde.  </p>
		</div>
	</body>
</html>