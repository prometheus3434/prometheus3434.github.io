<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-15</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-16" xml:lang="en-GB">On altı  </p>
			<p class="paragraf">“Veysel! Veysel, bak buraya!”  </p>
			<p class="paragraf">“Buyur Aliço Abim!”  </p>
			<p class="paragraf">“Oğlum, seni arıyorum iki saattir, neredesin sen?”  </p>
			<p class="paragraf">“Annemi eve bıraktım. Yoruldu da biraz. Bilirsin kalabalığı pek sevmez.”  </p>
			<p class="paragraf">“Kaçırdın o zaman Kâzım’ın rezaletini” dedi Aliço.  </p>
			<p class="paragraf">Veysel kıpkırmızı kesildi. “Arkadaşlar anlattı şimdi. İyi ki kaçırmışım valla Aliço Abi. Anamın yanında utancımdan ölürdüm.”  </p>
			<p class="paragraf">“Görmezdi ki lan annen” dedi Aliço.  </p>
			<p class="paragraf">“Deme abi öyle!”  </p>
			<p class="paragraf">“Ne demeyeyim? Kör değil mi oğlum senin annen?”  </p>
			<p class="paragraf">“Olsun abi, ben yine de utanırdım. Kör bile olsa, annemin yanında öyle şey… Allah korusun yani…”  </p>
			<p class="paragraf">“Veysel, bak şimdi, ben yeni telefon aldım ya geçenlerde…”  </p>
			<p class="paragraf">“Biliyorum, hayırlı olsun Aliço Abi.”  </p>
			<p class="paragraf">“Konu o değil oğlum. Şimdi burada hazır saz varken, sen çıkıp iki şarkı söyleyeceksin.”  </p>
			<p class="paragraf">“Ben mi? Burada mı? Yok Aliço Abim, hayatta bu kadar insanın önünde şarkı okuyamam ben. Mümkünatı yok yani.”  </p>
			<p class="paragraf">“Dur be oğlum, bir dinle! Aliço Abin diyorsa bir hikmeti vardır herhalde. Dinliyor musun? Bak, öyle gözünü devirme bana, patlatırım yumruğu suratının orta yerine!”  </p>
			<p class="paragraf">“Dinliyorum abi, buyur!”  </p>
			<p class="paragraf">“Şimdi sen sazla beraber söylerken, ben seni benim yeni telefonla çekicem, sonra da istekrana koyucam.”  </p>
			<p class="paragraf">“Buyur abi, nereye koyacaksın?”  </p>
			<p class="paragraf">“İs-tek-ran, internet şeysi. Yeni çıkmış daha. İstanbul’da, Ankara’da falan herkes kullanıyormuş; fotoğraflarını, vidyolarını koyuyorlarmış.”  </p>
			<p class="paragraf">“Nasıl yani abi?”  </p>
			<p class="paragraf">“Oğlum, ben de anlamadım tam. Kasabada çocuklar gösterdi, hoşuma gitti.”  </p>
			<p class="paragraf">Veysel boş boş baktı.  </p>
			<p class="paragraf">“Neyse sen kafanı yorma. Kasabaya bir gittiğimde benim telefona da koyacak çocuklar, görürsün o zaman. Üye müye olunuyormuş, halledecek onlar. Sonra oraya koyacağız senin vidyonu, herkes görecek, bütün ünlüler falan… Hepsi nasıl okuduğunu öğrenecek.”  </p>
			<p class="paragraf">“Ama abi, hayatımda hiç sazla okumadım ki ben. Böyle kalabalıkta hele… Düşer bayılırım valla.”  </p>
			<p class="paragraf">“Bak bakayım şöyle bir etrafına!” dedi Aliço.  </p>
			<p class="paragraf">“Baktım abi.” Sahiden de baktı Veysel.  </p>
			<p class="paragraf">“Hiç yabancı var mı?”  </p>
			<p class="paragraf">“Yok abi, hepsi bildik insanlar.”  </p>
			<p class="paragraf">“Kahvede okuyorsun her gün sen bunlara. Burasının ne farkı var?”  </p>
			<p class="paragraf">“Abi, oraya alışığım ben. Hem bak burada bir sürü kadın var, kahveye gelmiyor onlar.”  </p>
			<p class="paragraf">“Daha iyi ya lan, hasta olacak şimdi bütün karılar sana.”  </p>
			<p class="paragraf">“Tövbe de abi!”  </p>
			<p class="paragraf">“Niye tövbe diyeyim oğlum. Çık söyle iki türkü, bak nasıl kuyruk sallayacaklar. Dua edersin abine sonra.”  </p>
			<p class="paragraf">“Gözünü seveyim Aliço Abim, ısrar etme, valla benim kalbim dayanmaz böyle heyecana. Kahvede oku de, sabahtan akşama hiç susmadan şakırım ama bu kadar insan içinde… Dedim ya mümkünatı yok diye, iki gözüm önüme aksın ki yok!”  </p>
			<p class="paragraf">“Ulan Veysel, Ayşegül dönsün istemiyor muydun sen?”  </p>
			<p class="paragraf">“Ama Ayşegül dönmez ki abi. İki yıl oldu… Unutmuştur çoktan beni.”  </p>
			<p class="paragraf">“Gazetede, televizyonda görünce hatırlar oğlum, sen hiç merak etme. Nişanı attığı gibi koşar sana. Karı kısmı şöhrete dayanamaz, sen bana sor!”  </p>
			<p class="paragraf">Veysel daha itiraz ederdi ama Ayşegül’ün adını duyunca edemedi. Üç sene önce kahvehane için mal almaya gidip gelirken Görece’de tanışmıştı kızla. Birbirlerini sevmişler, kendi aralarında söz bile kesmişlerdi. Kız gizliden birkaç kez Köy’e gelip gitmiş, Kör Kadriye’nin elini öpmüş, Hıdır’ın çayını içmişti. Sonra aniden gitmişti Ayşegül. “Annemler istemiyor seni” demişti. Altı yedi ay sonra, bir akşam kahvehanede derin temizlik yaparlarken, Hıdır Ayşegül’ün başkasıyla sözlendiği haberini vermişti Veysel’e. Kendisi gibi Göreceli bir gençle… Bunun üzerine Veysel çay ocağının önünde yere oturup, belki bir saat gözyaşı dökmüştü. Hıdır söylediğine söyleyeceğine pişman olmuş, ne kadar uğraşırsa uğraşsın bir türlü Veysel’i avutamamıştı. İlerleyen haftalar boyunca zavallı çocuk hayali fener gibi dolaşmış, zaten zayıf olan bedeni derdinden iyice kurumuş, sıska kolları bacakları kürdana dönmüştü. O günlerin birinde Aliço, Veysel’in haline acımış, azıcık neşesi yerine gelsin diye onu, Bakkal Ekrem’in rakı sofralarından birine götürmüştü. O gece sarhoş olan Veysel efkârlı şarkıları peş peşe dizince, Çakalağzı’nın bu gizli kalmış yeteneği de keşfedilmişti. Artık gençler ne zaman şarkılı türkülü eğlenmek isteseler, Veysel başköşede yerini alıyordu.  </p>
			<p class="paragraf">Aliço, rakısını bir dikişte bitirdi, masadan fırladı ve Veysel’in yalvarmalarına kulak asmadan çalgıcıların yanına gitti. Adamlarla biraz fısıldaştıktan sonra pistin ortasına çıkıp kollarını havaya kaldırdı.  </p>
			<p class="paragraf">“Bir dakika, beni dinleyin! Şimdi Veysel kardeşimiz, gelinle damadın şerefine iki türkü okuyacak. Lütfen kardeşimizi sessizce dinleyelim. Veysel, koş aslanım!”  </p>
			<p class="paragraf">Veysel al al olmuş yanaklarıyla piste doğru yürürken herkes ilk defa görüyormuş gibi ona baktı. Kahvehanenin gediklileri dışında onun bu marifetinden haberdar olanların sayısı pek azdı. “Veysel mi okuyacakmış? Bak hele, bizim Veysel şarkı da mı söylüyormuş?”  </p>
			<p class="paragraf">“Ne okuyayım abi?” diye sordu Veysel, Aliço’ya iyice sokulup. Bayılması an meselesi gibi görünüyordu.  </p>
			<p class="paragraf">“Patlat oğlum bir ‘Kara Tren!’”  </p>
			<p class="paragraf">Veysel, Aliço’nun dediği gibi, “Kara Tren”i patlattı ve sonrasında altı türkü daha söyledi. Rahatladıkça açıldı, açıldıkça daha iyi söyledi. Ahali de onunla birlikte coştu ve kısa bir süre için bile olsa az önce Kâzım’ın yaptığı şey unutuldu. Ama Veysel alkışlar arasında masasına dönerken, herkes az önce unuttuğu şeyi tekrar hatırladı. Bir tek Veysel’in aklında bambaşka şeyler vardı. Yerine oturmadan önce eğilip Aliço’nun elini öptü. “Allah seni benim başımdan eksik etmesin abim” dedi. Bunu söylerken gözleri dolu dolu olmuştu. Aliço uzanıp onun sırtını sıvazladı. “Ayıp ettin Veysel, ne yaptık ki oğlum.”  </p>
			<p class="paragraf">Sazlar oyun havasına girdi, rakılar şerefe kalktı.  </p>
		</div>
	</body>
</html>