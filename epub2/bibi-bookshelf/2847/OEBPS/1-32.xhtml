<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-32</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-33" xml:lang="en-GB">Otuz üç  </p>
			<p class="paragraf">Yemek boyunca Bedriye’nin ağzını bıçak açmadı. Bereket, Salih’in çenesinin düşeceği tutmuştu da, kimse onda bir hal olduğunun farkına varmadı. Ya da Bedriye öyle sandı. Büyük oğlu konuştukça konuşuyor, anlattıkça anlatıyordu. Kâh yeni aldıkları traktörden, kâh taşınacağı evden bahis açıyordu. Traktör ertesi gün gelecekti. Taşınacağı ev ise Köy meydanının iki yüz metre uzağında, eski bir av köşküydü. Zamanında Ankaralı bir işadamı kendisi için yaptırmış, zaman içinde gelip gitmez olunca da, Hafız Mehmet’e üç kuruşa satmıştı. Eskiden beri gözü vardı Salih’in o evde, babasınınki kadar güzel olmasa da buralardaki en güzel ikinci evdi.  </p>
			<p class="paragraf">Hafız Mehmet ölünce av köşkü boş kalmıştı. İzmir’de yaşayan iki oğlunun da, Manisa’ya gelin giden kızının da uğradıkları yoktu ve ev kelimenin tam anlamıyla çürümeye terk edilmişti. Çakalağzı gibi yerde öyle bir mülke alıcı çıkması neredeyse imkânsızdı ama Salih’in evi satın almak istediği duyulunca, İzmir’deki oğlanların açgözlülüğü tutmuştu. Sanki evin peşinde onlarca talip varmış gibi kendilerini naza çekmeye kalkışacak olmuşlardı ama Salih bu oyuna gelmemişti elbette; o iki sümüklüye pabuç bırakacak değildi. İki hafta boyunca Hafız’ın oğullarını ne aramış, ne sormuş, üstüne de evden vazgeçtiği söylentisini yaymıştı. Bunun üzerine paniğe kapılan uyanıklar, Salih’e haber üzerine haber göndermişlerdi. Salih aracılar vasıtasıyla, kendisine ev yaptıracağı yalanını ortalığa salınca, oğlanların büyük olanı soluğu Köy’de almış ve babalarından kalan evi alması için neredeyse Salih’e yalvar yakar olmuştu. Salih önce mırın kırın etmiş, ardından rahmetli Hafız’ın hatırına evi ilk önerdiği miktarın az altında bir fiyata almaya razı gelmişti. Salih’in o akşamki neşesinin sebebi işte buydu. Hiç durmadan av köşkünden bahsediyor, orada yapacağı yenilikleri anlatıyordu. Zaman içinde, yavaş yavaş, orayı bir cennete çevirecekti.  </p>
			<p class="paragraf">Karısı Filiz ise kocasının aksine, solgun yüzüyle, üzgün bir hayalet gibi sofrada oturuyor ve tabağındaki tavuğu yemek yerine çatalıyla dürtüp duruyordu. Kocasının sözlerine kulak veriyor gibi görünmekle birlikte, nemli gözleri sık sık uzaklara dalıyordu. Bedriye gibi o da hiç sesini çıkarmıyor, gerektiği zaman yerinden kalkıp yemek servisi yapıyordu. Karnı artık iyice belirginleşmiş, hareketleri ağırlaşmıştı. Epeyce de kilo almıştı son aylarda. Bedriye onun doğumdan sonra eski haline dönmekte epey zorlanacağından emindi. Ona göre, Filiz’in su damlası gibi bir genç kızdan, koca kıçlı bir kadanaya dönüşmesi an meselesiydi  </p>
			<p class="paragraf">Osman Efendi, “Kızım, bir şey mi oldu?” diye sormasa, ne Bedriye, ne de Salih, Filiz’in dudağının büküldüğünü ve gözyaşlarının ip gibi yanağından süzüldüğünü fark edeceklerdi. Masadaki bütün gözler kendisine dönünce, Filiz hıçkırıklarını gizleme gayretini bir kenara bırakıp, burnunu çeke çeke ağlamaya başladı.  </p>
			<p class="paragraf">“Filiz?” dedi Salih.  </p>
			<p class="paragraf">“Yok bir şey.”  </p>
			<p class="paragraf">“E bir şey yoksa niye zırlıyorsun kızım? Niye yemek masasında adamın asabını bozuyorsun?” Salih elindeki çatalı sertçe masaya bıraktı.  </p>
			<p class="paragraf">“Bağırma karına!” diye çıkıştı Osman Efendi Salih’e. “Bedriye, sen al Filiz’i odasına götür.”  </p>
			<p class="paragraf">Bedriye ile Filiz masadan kalktılar. Osman Efendi suçlayıcı bakışlarını Salih’e çevirdi.  </p>
			<p class="paragraf">“Valla ben bir şey yapmadım baba. Sabah evden çıkarken iyiydi. Sonra bir şey oldu herhalde.”  </p>
			<p class="paragraf">“Oğlum, kadın kısmı hamileyken hassas olur. Yumuşak davranacaksın, kalplerini kırmayacaksın, yoksa sittinsene seni bağışlamaz, yaptıklarını kafana kakarlar. Ondan sonra da ağzınla kuş tutsan para etmez. Maazallah çocuğun hasta doğsa, sen beni üzdün de bu çocuk ondan hasta oldu derler. O yüzden bugünlerde iyi davran karına, bir dediğini iki etme!”  </p>
			<p class="paragraf">“Tamam baba!” dedi Salih. “Kusura bakma, sofrada tatsızlık oldu benim yüzümden.”  </p>
			<p class="paragraf">“Olur böyle şeyler aile arasında” dedi Osman Efendi ve yarım kalan yemeğine geri döndü.  </p>
			<p class="paragraf">“Baba!”  </p>
			<p class="paragraf">“Hı?”  </p>
			<p class="paragraf">“Benim çocuk, yani doğacak olan…” dedi Salih. Nasıl devam edeceğini bilemiyor gibiydi.  </p>
			<p class="paragraf">“Evet?”  </p>
			<p class="paragraf">“Yani şimdi benim çocuk…”  </p>
			<p class="paragraf">“Söyle oğlum!”  </p>
			<p class="paragraf">“Hasta olmaz değil mi? Yani Kâzım gibi olmaz…”  </p>
			<p class="paragraf">Osman Efendi oğluna baktı.  </p>
			<p class="paragraf">“Aileden geçer böyle şeyler diyorlar da…” dedi Salih. “O yüzden beni pek uyku tutmuyor son zamanlarda.”  </p>
			<p class="paragraf">“Sen içini ferah tut, çocuğun sağlıklı olacak. Aileden değil Kâzım’ın hastalığı, gösterdik küçükken doktora.”  </p>
			<p class="paragraf">“Biliyorum ama emin miydi acaba doktor?”  </p>
			<p class="paragraf">“Emindi!” dedi Osman Efendi. Ben bebekliğinde kucağımdan düşürdüm, o yüzden böyle oldu kardeşin diyemedi.  </p>
			<p class="paragraf20">  </p>
			<p class="paragraf">Yirmi dört sene önce, güzel bir yaz öğleden sonrası, avluda küçük oğlu Kâzım’ı hafif hafif havaya atıp tutan Osman Efendi, kapı aniden açılıp büyük oğlu Salih ağzı kan içinde avaz avaz ağlayarak avluya girince paniğe kapılmış ve Kâzım’ı düşürüvermişti. Zavallı bebek önce masanın kenarına çarpmış, ardından avlunun taş zeminine yapışmıştı. O sırada bahçedeki asmadan sarma yapmak için yaprak toplayan Bedriye duruma müdahale etmese, donup kalmış olan Osman Efendi çocukları arabaya atıp hastaneye götürmeyi başaramazdı. Daha arabadayken Bedriye, Salih’in sadece ön dişinin kırıldığını tespit edip büyük oğlunu bir kenara bırakmış ve tüm dikkatini hiç durmadan ağlayan Kâzım’a vermişti. Görece hastanesindeki doktor, çocuğu uzun uzun muayene etmiş ve bir şey bulamamıştı. Kırığı çıkığı yoktu Kâzım’ın, sadece ezikleri ve morlukları vardı. Yine de Kâzım’ın ağlamasının kesilmesi saatler sürmüştü ve o geceyi hastanede geçirmişlerdi.  </p>
			<p class="paragraf">Ertesi gün Bedriye ile Osman Efendi, iki çocuklarını alıp evlerine dönmüşler ve hayatlarına kaldıkları yerden devam etmişlerdi. Yıllar içinde Kâzım’ın hastalığı belirginleşmeye başladığında, ikisi de zaman zaman kazayı düşünmüşler ama asla birbirlerine o konudan bahis açmamışlardı. İzmir’deki profesöre gittiklerinde, adam, çocukta zekâ geriliği olduğunu ve bu durumun farklı sebeplerden kaynaklanabileceğini söylemişti.  </p>
			<p class="paragraf">“Mesela kalıtsal olabilir” demişti.  </p>
			<p class="paragraf">“Ailemizde hiç böylesi yok. Bedriye’nin tarafında da, benim tarafımda da…”  </p>
			<p class="paragraf">“Ya da zor bir doğum?”  </p>
			<p class="paragraf">“Yarım saati bulmadı onu doğurmam” diye cevap vermişti Bedriye. “Çok kolay geldi Kâzım.”  </p>
			<p class="paragraf">“Peki bir travma geçirdi mi? Yani düşme, kaza gibi bir şey var mı hatırladığınız?”  </p>
			<p class="paragraf">Osman Efendi dönüp karısına bakmıştı. Bedriye ise kararlı bir şekilde başını iki yana sallayarak, “Hayır doktor bey!” demişti. “Öyle bir şey de olmadı!”  </p>
		</div>
	</body>
</html>