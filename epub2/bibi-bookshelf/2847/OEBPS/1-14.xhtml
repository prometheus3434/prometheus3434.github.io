<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-14</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-15" xml:lang="en-GB">On beş  </p>
			<p class="paragraf"><span class="CharOverride-10" xml:lang="tr-TR">Ağustos 2014  </span></p>
			<p class="paragraf20">  </p>
			<p class="paragraf">Köy’ü sel alabilirdi ama almadı. Yıldırım düşebilirdi ama düşmedi. Deprem olabilirdi ama olmadı. En azından kızılca kıyamet kopabilirdi; kısmet bu ya, o da kopmadı ve Meryem kendini, kendi düğününde, ağaçların arasından sallandırılmış çıplak ampullerin altında oynarken buldu. Tutmamış dualarının kederine bulanmış gözleriyle gökyüzüne kaçamak bir bakış atıp, “Alacağın olsun! Bari şu domuzu öldüreydin kalpten!” diye söylendi. Domuz dediği, bir köşede Köy’ün muhtarıyla sohbet eden babasıydı. Gerçekten de yukarıya bakan burun delikleri, top gibi göbeği ve aşağıya sarkmış biçimsiz suratıyla domuzu andırıyordu Ağır İhsan. Ona Ağır denmesinin sebebi şişkoluğu muydu, yoksa insanı çileden çıkaran yavaşlığı mı, hatırlayan kalmamıştı; ama her iki durumda da insanların ağzından aynı cümle çıkardı: “Boşuna Ağır dememişler ona.” Mamafih o gece İhsan’ın havası fevkalade yerindeydi. Hayat boyu adam yerine konmadığı Köy’de, Osman Efendi’nin dünürü olarak yeni bir sayfa açmıştı. Haber duyulduğundan beri, eskiden yanından bir baş selamıyla geçenlerin hepsi durup hal hatır sorar olmuşlardı. Nitekim tam o sırada, üzerinde şekilsiz bedenini daha da şekilsiz gösteren siyah pantolonu, ceketi ve kravatsız beyaz gömleğiyle, bir eli cebinde, muhtarla sohbet ederken, bir yandan da kimler kendisini izliyor diye etrafa kaçamak bakışlar atıyordu.  </p>
			<p class="paragraf">Meryem, bir yanıt alma umuduyla bakışlarını gökyüzüne çevirdi ama haliyle yukarısı pek oralı olmadı. Meryem, yine de ne olur ne olmaz diyerek, duasına bir parantez açmayı ihmal etmedi. İlla babasının ölmesi şart değildi; anası da ölse olurdu, müstakbel kayınbabası da, kaynanası da, kayınçosu da, damat da… Hatta damat geberse on numara olurdu her şey. Şu düğünü iptal edebilecek herhangi bir ölüm ya da felaket için bu insan müsveddelerinden herhangi birini, hatta daha iyisi, hepsini birden seve seve feda ederdi. Gözlerini Salih’in karısı Filiz’e çevirdi. Osman Efendi’nin büyük gelini, üzerinde cafcaflı tozpembe elbisesi, karnında üç aylık çocuğu, onca makyaja rağmen hâlâ solgun görünen yüzüyle, kaynanası Bedriye’nin yanına kurulmuştu. “Büyük” sözü lafın icabıydı, çünkü Filiz aslında Meryem’den altı yaş kadar ufaktı. Ama onun kocası Kâzım’dan büyük olduğu için, o da Meryem’den büyük sayılıyordu. Çocukluğundan beri tanırdı Meryem eltisini. Sessiz, sakin, içine kapanık bir kızdı ve bir taşbebek kadar güzeldi. Ailesi de Çakalağzı’nın sevilen insanlarıydı. O yüzden evlenmelerine kimse şaşırmamıştı, onlar evlenmeyecekti de kim evlenecekti? Köy için haber değeri olan, Meryem ile Kâzım’dı. Haberin duyulmasıyla düğün arasında geçen bir buçuk aylık süre zarfında Köy sakinleri hiç durmadan bu konuyu konuşmuşlardı. Bazıları, “Pek uygun” demişti; bazılarıysa, “Hiç uygun değil.” “Çocuk yaparlar mı?” diye soranlar, “O kız Kâzım’la durmaz” şeklinde ahkâm kesenler, “Osman Efendi Meryem’i evde uzun tutmaz” diye fikir yürütenler olmuştu. Hepsi de cümlelerini alaycı bir şekilde, “Hayırlısı olsun…” diyerek noktalamışlardı.  </p>
			<p class="paragraf">Köy’ün ileri-geri gelenleri berberin arsasına dizilmiş masalara doluşurken, gelinin ayakları hep geri gitmişti ama yine de oradaydı işte. Tüm bu insanların arasında, nikâh memuruna yirmi metre mesafede, göğsü beyaz payet ve boncuk işli, kabarık şifon gelinliğiyle duruyordu. Demek ki insanı gideceği yere götüren, ayakları değildi. Davul sesi beynini döverken, Meryem gelinliğinin altından uçları görünen beyaz pabuçlarına bakıp bunu düşündü. “Ne işe yararsınız siz?” Elindeki kınalara bakıp, elinden hiçbir şey gelmediğini düşündü sonra. Zurna, oyun havasına tizden girip düşüncelerini dağıttı; aklının parçaları arsadan düğün salonuna dönüştürülmüş olan boşluğun köşelerine savruldu. Artık Meryem’in aklında ayaklar-ayakkabılar yoktu, eller-kınalar da. Onları düşündüğünü bile unutmuştu.  </p>
			<p class="paragraf">“Gülsene kız biraz!”  </p>
			<p class="paragraf">Meryem koluna yapışan eli silkeledi. “Ne gülcem be!”  </p>
			<p class="paragraf">Annesi, mor bir tavuğa benzemesine yol açan parlak elbisesinin içinde gururla kıpırdandı, hayatında ilk defa kuaför yüzü görmüş saçlarını eliyle şöyle bir yokladı ve eksik iki ön dişini iyice ortaya çıkararak kızına doğru tısladı: “Gülüver işte, ne var?” Bundan on beş sene önce Fatma Meryem’i döverken, Meryem eline geçirdiği döküm tavayı annesinin ağzına yapıştırıp döküvermişti o iki dişi.  </p>
			<p class="paragraf">“Bak böyle somurtup duruyorsun, gelin halinden memnun değil diye konuşacaklar arkandan. Ölür müsün azıcık gülsen!” diye üsteledi Fatma, bir işe yaramayacağını bile bile.  </p>
			<p class="paragraf">“Hııı, ölürüm…” dedi Meryem, pervasızca omuz silkerken. Gözlerini biraz ileride kendini hoplayarak piste atan damattan kaçırdı ve kulaklarını annesinin sesine tıkadı. Hiç niyeti yoktu gülmeye. Zaten gülünecek bir şey de yoktu ortada. Köyün delisiyle evleniyordu ve herkes ondan hiçbir şey yokmuş gibi davranmasını bekliyordu. Muhtarın karısının söylediğine bakılırsa, erkek kısmının delisi de, akıllısı da birdi. Annesinin söylediğine bakılırsa da, Kâzım’ın mı, yoksa Meryem’in mi daha deli olduğunu ancak Allah bilirdi. Meryem ise kimsenin dediğine bakmazdı. Topu aptaldı bunların ona göre. Annesi alaycı bir ifadeyle, “Bir sen akıllısın yani şu koca Köy’de, öyle mi?” dediğinde, şaşmaz bir şekilde, hep aynı cevabı verirdi: “Evet ya, iyi bildin. Bir ben akıllıyım.”  </p>
			<p class="paragraf">Kâzım pistin ortasında mutluluktan içi içine sığmaz halde, coşkuyla dans ediyordu. Gerçi yaptığı uyumsuz ve dengesiz hareketleri dans olarak nitelemek biraz zordu ama sonuçta düğün onun düğünüydü. Ağzı sonuna kadar açık, yüzünde kolay kolay dinmeyecek bir heyecan fırtınası, gözleri yuvalarında sevinçli turlar atarken, Damat Kâzım Efendi televizyonda izlediği programlarda gördüğü ya da gördüğünü sandığı figürleri, o iri ve şekilsiz bedeniyle yapmaya çalışıyor, daha da kötüsü yapabildiğini sanarak gülümsüyordu. Keyfi yerindeydi besbelli. Gözünü, biraz ötesinde zoraki oynadığı her halinden belli olan Meryem’den ayırmıyordu. Müstakbel karısına bakarken yüzü mutlulukla parlıyordu. Meryem ise asla onunla ilgilenmiyor, gözlerini başka yerlerde oyalıyordu. O yüzden de Kâzım’ın pistte, sanki fişi çekilmiş gibi aniden durduğunu görmedi.  </p>
			<p class="paragraf">“Eve gitmek istiyom ben artık!” diye bağırdı Kâzım yanında dans eden genç erkeklerin arasında bulunan abisi Salih’e.  </p>
			<p class="paragraf">“Acelen ne len?” diye sordu Salih gülerek. O pistte bulunmasının sebebi eğlenmek değil, Kâzım’ın abuk sabuk hareketlerle kendini iyice rezil etmesinin önüne geçmekti. “Ne güzel oynuyorsun işte!”  </p>
			<p class="paragraf">Kâzım elini cebine soktu ve dergiden koparılmış bir sayfayı abisine gösterdi. “Eve gidicem. Eve gidip işte böyle yapıcam.”  </p>
			<p class="paragraf">Salih kâğıda baktı, gözleri büyüdü; atılıp Kâzım’ın elinden almak istedi ama kardeşi kendinden beklenmeyen bir çeviklikle abisinden kaçıp kâğıdı diğer gençlere gösterdi. “Böyle yapıcam eve gidip, aynı bunu yapıcam!” Gençler yaşadıkları ilk şaşkınlık dalgasını atlattıktan sonra, çil yavrusu gibi pistin ayrı köşelerine dağıldılar. Kahkahalarını bastırmak için kendilerini tutmaya çalışmaktan hepsinin gözlerini yaş basmıştı. Kulaktan kulağa yönteminin sağlıklı işleyişi sayesinde, iki dakika bile geçmeden, orada bulunan herkes Kâzım’ın gerdek gecesi için hayallerini süsleyen pozisyonu öğrenmişti.  </p>
			<p class="paragraf">Çakalağzı için Kâzım’ın seks hayatı, öteden beri bir eğlence kaynağıydı. Salih’in onu birkaç kez Görece kerhanesine götürdüğünü ama her defasında fahişelerin Kâzım’ı dışarıya attığını bilmeyen yoktu. Bütün arzusuna rağmen bir türlü amacına ulaşamamıştı Kâzım. Fahişelerin en gün görmüşü bile ona tahammül edemeyip, kapıyı göstermişti. Olayların en yakın tanığı olan Salih’in söylediğine göre, işin böyle olmasının tek bir sebebi vardı: fazla heves! Salih tüm iyi niyetine rağmen, kerhanenin eğlencesi olmaktan sıkılıp kardeşini oraya götürmekten vazgeçince, Kâzım kendini dergilere vermişti. Kısa sürede, ev erkek dergisinden geçilmez hale gelmişti ve bu durum en çok annesi Bedriye’nin zoruna gidiyordu. Zavallı kadıncağız kocasıyla güçbela kapattığı seks defterinin yıllar sonra, o pis dergiler yüzünden tekrar açılmasına fena halde içerliyordu. Bu yaştan sonra olacak şey miydi? Değildi elbette ama evin her yanında oğlunun dergilerine rastlayan Osman Efendi’nin de canı candı.  </p>
			<p class="paragraf">Öyle ya da böyle, o gece o düğünde bulunan herkesin bildiği gibi, Kâzım bacaklarının arasında yılların birikimini taşıyordu. Yine de kimse onun cebinden çıkardığı şeye hazırlıklı değildi. Pistin bir kenarında, her şeyden habersiz, her zamanki asık suratıyla, sadece âdet yerini bulsun diye bir o yana bir bu yana sallanan Meryem’e bakanlar, gözlerini kaçırıyor ama hayal güçlerinin zihinlerinde yarattığı canlandırmaları bir türlü kovamıyorlardı. Eğer o gün orada, biri kendini tutamayıp kahkahayı patlatsaydı, o kahkaha bir yangın gibi masadan masaya, oradan bütün arsaya, arsadan bütün Köy’e sıçrayacaktı.  </p>
			<p class="paragraf">Meryem kendisine dönmüş gözlerden, ortalıkta bir şeyler döndüğü gibi bir hisse kapıldıysa da üzerinde durmadı. Düğünlerde gelini baştan aşağı süzmek âdettendi ve Meryem ertesi sabah Köy’deki bütün kadınların kendisi hakkında konuşacağını biliyordu. Söylenecekleri tahmin etmek için kâhin olmaya gerek yoktu. Bir ara Salih’in Kâzım’ı koltuğunun altına sıkıştırıp ciddi, hatta öfkeli sayılabilecek bir ifadeyle bir şeyler tembihlediğini gördü.   </p>
			<p class="paragraf">Abisi nasıl sırım gibiyse, Kâzım o kadar şekilsizdi. Kısa bacaklı, koca göbekli, gömleğinin altından belli olacak kadar büyük memeleri olan bir ayıydı. Elleri, ayakları, kafası, her yeri normalden iriydi. Meryem kendini bildi bileli tanırdı Kâzım’ı ve hiçbir zaman özel bir düşmanlığı olmamıştı ona. Başkalarını sevmediği kadar sevmezdi onu da; daha fazla ya da daha az değil. Ama kendisini isteyeceğini duyduğu o sıcak haziran gününden bu yana, giderek daha çok tiksiniyordu Kâzım’dan. Hani neredeyse can düşmanı gibi hissediyordu. Bazen sakinleşip kendini durdurmaya çalışıyordu çalışmasına ama nefret midesinde şişip genişliyor, tüm içini kaplıyordu. Tıpkı kanser gibi, oradan oraya zıplıyordu. Tüm kalbiyle, beyniyle, kalın ve ince bağırsaklarıyla, kara ve ak ciğerleriyle, dalağıyla, böbrekleriyle, apandisiyle, vajinası, uterusu ve yumurtalıklarıyla nefret ediyordu bu adamdan. Onun varlığını kusup atmak istiyordu bünyesinden. Kâzım’ın, abisini dinleyen aptal suratına baktı ve tüyleri diken diken oldu. Köy’ün bu evliliği “pek uygun” bulduğunun farkındaydı ve bu durum öfkesine öfke katıyor, içindeki bulantıyı misliyle artırıyordu. Yılların hıncını alıyordu Köy ondan. Her ne kadar kendisi dışında dört yüz seksen üç kişi yaşasa da, Meryem için Köy tek bir kişiydi. Ona göre, kendisi bir can, kalan dört yüz seksen üç kişi ise başka bir candı. Bir boka yaramayan aptallar ve dedikoducular ordusu… Onun nasıl davranacağına, ne giyeceğine, ne konuşacağına, kiminle evleneceğine karar veren beyinsizler. Çoğu şimdi o arsada, beyaz plastik masalara kurulmuş, koca ağızlarını şapırdatarak keşkek-nohut-pilav yiyor ve alık alık etraflarına bakıyorlardı. Kötü Emine ile kocası piste en yakın masalardan birinde oturuyorlardı ki bu durum Meryem’in Emine’yle ilgili kuşkularını doğruluyordu. Kesin bu evlilikte o karının parmağı vardı. Günü geldiğinde, ondan bütün bunların hesabını soracaktı Meryem; ant içti oracıkta.  </p>
			<p class="paragraf">Annesi yeniden, kolları havada, müziğe uyumlu adımlarla karşısına geçince, Meryem arkasını döndü. Ama Fatma pes etmedi ve hemen yanından dolanarak kızıyla yüz yüze durdu. Kurtuluş yoktu bu kadından. Ana kız bir müddet sallandılar karşılıklı.  </p>
			<p class="paragraf">“Ne o? Yasin mi okuyon?” dedi Meryem, alaycı bir sesle.  </p>
			<p class="paragraf">Annesi cevap vermedi. Gözleri kızının göğsüne iğnelenmiş altınlarda, dudakları kıpır kıpırdı…  </p>
			<p class="paragraf">“On sekiz tane. İkisi tam, ikisi yarım, kalanı çeyrek…” dedi Fatma, sanki soran olmuş gibi. “Zülfikârlar takmadı mı?”  </p>
			<p class="paragraf">“Taktılar, takmazlar mı?”  </p>
			<p class="paragraf">“Ne taktılar?”  </p>
			<p class="paragraf">“Babayı taktılar.”  </p>
			<p class="paragraf">Fatma, Meryem’in kolunu çimdikleyecek gibi oldu ama kızın birkaç saat sonra gerdeğe gireceğini hatırlayınca vazgeçti ve biçimsiz, koca kalçasını sallaya sallaya uzaklaştı.  </p>
			<p class="paragraf">“Meryem!”  </p>
			<p class="paragraf">Meryem tam sağ yanından gelen sesi tanıdı ama daha başını çevirmeye bile fırsat bulamadan sesin sahibi onu sımsıkı kucaklayıp havaya kaldırdı. Meryem bir taraftan kendisini mengene gibi saran kollardan kurtulmaya çalışıyor, diğer taraftan da ayağından fırlayan ayakkabısına ulaşmaya çalışıyordu. Deli kuvveti denen şeyin gerçekten var olduğundan emindi artık. Ne kadar çırpınırsa çırpınsın bu geri zekâlı ayının kollarından kurtulması mümkün değildi. Adamın kolları zamk gibi yapışmıştı vücuduna. Kâzım’ın sol eli memesini avuçladığında Meryem’in gözleri az kalsın yuvalarından çıkacaktı. Köy’ün gözleri önünde kocası onu mıncıklıyordu. Köy şaşırdı, Köy’ün gözleri ve ağzı kocaman açıldı.  </p>
			<p class="paragraf">“Ne yapıyorsun be manyak herif?” diye bağırdı Meryem öfkeyle. Bir yandan Kâzım’ın ellerini memelerinden koparmaya çalışıyor, bir yandan da hâlâ ayağında olan sağ pabucunun topuğuyla Kâzım’ın ayağını delmeye uğraşıyordu.  </p>
			<p class="paragraf">Kâzım’ın cevabı, gelinliğin üzerinden Meryem’in memelerini öpmeye çalışmak oldu. Bunun üzerine, gelin hanım dişlerini var gücüyle damat beyin kafasına geçirdi ama bu hareketin damat bey üzerinde caydırıcı bir etkisi olmadı. Salih fişek gibi atılıp kardeşinin beline sarılmasa ve bütün gücüyle asılıp çekmese, Kâzım’ın Meryem’i bırakacağı yoktu. Zavallıcık heyecandan titremeye başlamıştı bile. Damat beyin tahrik olduğunu görmek için kimsenin gözlerini aşağıya indirmesi gerekmedi; kaymış gözlerinden ve pençe pençe kızarmış yanaklarından her şey okunuyordu. Abisi onu pistin ortasına çekmeye çalışırken, o güne dek hiçbir düğünde rastlanmamış bir olay gerçekleşti. Kâzım güçlü bir silkinmeyle Salih’in markajından kurtuldu ve en yakınındaki masaya zorlukla tutunup, sessiz olmaya dahi gayret etmeden boşaldı. Bu talihsiz olay yaşanırken, kadınlar ellerini güçlükle ağızlarına götürdüler; erkekler ise donup kaldılar ve bir fesuphanallah bile çekemediler. Herkes öyle şaşkına dönmüştü ki, kimsenin aklına çocukların gözlerini kapatmak gelmedi. Damadın, düğünün ortasında kendi kendine gerdeğe girmesi alışılmış bir durum olmadığından, kimse yerinden kıpırdayamadı. Kalkıp gitmek, az önce yaşanan şeyin gerçekliğini kabul etmek anlamına geleceğinden, herkes gözlerini cansız bir nesneye dikip –tabak, çatal, bardak, masa– diğerleriyle göz göze gelmemenin bir yolunu aradı. En arsızlar bile, mesela genç erkekler, arkadaşlarına bakmaya korkuyorlardı. Herkes birkaç masa ileride oturan anasını, babasını, kardeşini ya da sevdiğini düşünüyordu. Ailece porno seyretmek kadar mide bulandırıcıydı yaşananlar. Elbette mide bulandırıcı olan porno değildi, hepsi severdi pornoyu ama kimse annesiyle birlikte seyretmek istemezdi.  </p>
			<p class="paragraf">Meryem bu kötü rüyanın ortasında kalakaldı. Kaçamıyor, koşamıyor, bağıramıyor ve ölemiyordu. Köy susuyor, o susuyordu. Kötü Emine’nin elindeki kola dolu bardak hâlâ havada dururken, Nurdan oturduğu sandalyede yan dönmüş, kızının elbisesini düzeltiyor numarası yapıyordu. Ağır İhsan kıpkırmızı kesilmiş, yüzünü önüne indirmiş, büyük bir ciddiyetle tespih çekiyordu. Arsanın en dibindeki masada ise, çağanoz kılıklı arkadaşlarıyla oturan Aliço vardı. Meryem ondan tarafa baktı ama Aliço’nun da gözleri yerdeydi. Büyük ihtimalle, yerkabuğuyla ilgili bir sırrı çözmekle meşguldü ve bunu başaran yegâne ilkokul mezunu olması an meselesiydi. Derken karşısındaki arkadaşı Aliço’ya doğru eğilip bir şeyler fısıldadı ve Meryem’in sigortalarını iyiden iyiye attıran bir olay meydana geldi: Aliço güldü. Meryem’i başından ayağına ateşler bastı ve Aliço’dan tarafa, gayriihtiyari iki adım attı. “Bir de gülüyor deyyus” diye mırıldandı, ona duyurmak ister gibi. Gerçekten de gülüyordu deyyus, ağzının kenarı yukarı doğru kıvrılmıştı. Evet evet, basbayağı gülmekti bu, hadi gülmek demeyelim de, gülümsemekti. Meryem gelin oluyordu, Aliço gülüyordu. Meryem rezil oluyordu, Aliço gülüyordu. Meryem kederinden ölüyordu, Aliço gülüyordu. Meryem az sonra bir geri zekâlının, Köy’ün ahmağının altına yatacaktı, Aliço gülüyordu. Meryem şöyle sallandı olduğu yerde, öfkesini zapt etmesine yardım edecek bir fikir, bir düşünce aradı, bulamadı. Tam çağanozların masasına koşup, masayı yerle bir edecekti ki, Aliço’yla göz göze geldi. Kaşlarını kaldırdı adam, Meryem’in niyetini anlamışçasına. Sakin ol, diyordu bakışlarıyla, sakin ol Meryemim, hepsi geçecek. Belki de gülmüyordu, diye düşündü Meryem, belki de bana öyle geldi. Hem niye gülsündü ki? Gülünecek ne vardı? Meryem kolunu uzattı, kendisine en yakın rakı bardağını yakaladı ve kimin olduğuna bile bakmadan başına dikti. Köy’ün bakışları altında, gelin hanım tüm bardağı lıkır lıkır içip kırarcasına masaya bıraktı. Rakısını Meryem’e kaptıran muhtar şaşkınlık içindeydi. Herkes bunu bir işaret kabul edip sessizce önündeki keşkek-nohut-pilava dönerken, Meryem yalnız kendisinin duyabileceği bir sesle fısıldadı: “Allah hepinizin belasını versin!”  </p>
		</div>
	</body>
</html>