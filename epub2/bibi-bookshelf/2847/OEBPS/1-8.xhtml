<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-9" xml:lang="en-GB">Dokuz  </p>
			<p class="paragraf">Ağır İhsan, Fatma ve Meryem’den oluşan Karaçay ailesi, uzun bir aradan sonra ilk defa o akşam, yemeğe birlikte oturdular. Birbirlerini daha az görmenin bir yolu olarak, sofra düzenini yıllar önce bir kenara bırakmışlardı. Herkes canı ne zaman isterse o zaman yiyordu yemeğini. Sadece Ağır İhsan için masaya sofra kuruluyor, Fatma ve Meryem genelde kucaklarına koydukları bir tepside doyuruyorlardı karınlarını. Ama elbette o akşam diğer akşamlar gibi değildi. Osman Efendi’nin müstakbel dünürleri, tarhana çorbası, karnıyarık, pilav, cacık ve höşmerimden oluşan zengin mönülerinin tadını çıkarmaya hazırlanırken, Osman Efendi’nin müstakbel gelininin yüzünden düşen bin parçaydı.  </p>
			<p class="paragraf">“Baba!” dedi Meryem, çorbasından daha ilk kaşığı ağzına götüren Ağır İhsan’a.  </p>
			<p class="paragraf">“Hııı?” dedi İhsan ve sıcak çorbasını höpürdeterek içti.  </p>
			<p class="paragraf">“Ben Kâzım’la evlenmeyeceğim.”  </p>
			<p class="paragraf">“Evleneceksin” dedi İhsan, sakin bir sesle. “Tuzu uzat! Fatma, sen mi yaptın bu çorbayı?”  </p>
			<p class="paragraf">Fatma başını salladı.  </p>
			<p class="paragraf">“Belli senin yaptığın” dedi İhsan, hoşnutsuz bir tavırla çorbasına tuz serperken. “Meryem, evden gitmeden, adam gibi tarhana pişirmeyi öğret anana!”  </p>
			<p class="paragraf">“Öğretmeme gerek yok, istediğin zaman ben yaparım sana. Bir yere gittiğim yok.”  </p>
			<p class="paragraf">Ağır İhsan kaşını kaldırıp kızına baktı.  </p>
			<p class="paragraf">“Ölsem evlenmem Kâzım’la” dedi Meryem. Sesi bir meydan okuma değil, bir fısıltı gibi çıkmıştı.  </p>
			<p class="paragraf">“Şimdi beni iyi dinle, çünkü bir kere söyleyeceğim” dedi Ağır İhsan ve arkasına yaslanıp bir elini koca göbeğinin üzerine koydu, diğeriyle çopur suratını sıvazladı. “Bu Köy’de Osman Efendi birinin kızını isterse, kimse ona vermem demez. Hele benim adı uğursuza çıkmış, çoktan evde kalmış, çirkin kızımı isterse, köküyle alır. Duydun mu beni?”  </p>
			<p class="paragraf">“Duydum” dedi Meryem. “Duydum ama…”  </p>
			<p class="paragraf">“Aması yok. Bugün benim için bayramdır. Talih kuşunun kafama konduğu gündür, bozmayacaksın bunu. Kendine çekidüzen vereceksin, yüzün gülecek bundan sonra, ağlayacaksan içinden ağlayacaksın. Ve bir daha ağzından, ‘Evlenmeyeceğim’ diye bir laf çıkmayacak, çünkü evleneceksin. Hem de öyle bir evleneceksin ki, sen bile şaşıracaksın.”  </p>
			<p class="paragraf">Ağır İhsan, Çakalağzı’nın en dalkavuk, en tembel ve en fırsatçı kişisi olarak bilinirdi. Buna karşılık evdeki yüzünü Fatma ve Meryem dışında bilen yoktu. Aslına bakarsanız evde bir yüzü bile yoktu Ağır İhsan’ın. Konuşmaz, bakmaz, dinlemez, görmezdi. Tüm yaptığı, televizyonun karşısına geçip günebakan yemekti. Meryem bir keresinde üşenmemiş, babasının bir hafta boyunca ağzından çıkan kelimeleri saymıştı. Ağır İhsan o hafta tamı tamına kırk dört kelime etmişti evde. Önüne yemeğini koyup fazla ayakaltında dolaşmadıkları sürece karısı ve kızı yok hükmündeydi onun için. Meryem bir kez bile babasının onu kucağına aldığını ya da yanağını okşadığını hatırlamıyordu. Gerçi Fatma’yla da öyle sevgi dolu anıları yoktu ama en azından kavga etmek için bile olsa iki laf ediyorlardı birbirlerine.  </p>
			<p class="paragraf">Öte yandan, Ağır İhsan Köy’ün diğer erkekleri gibi aniden celallenmez, olduk olmadık her şeye bağırıp çağırmazdı. Meryem iki kez, Fatma ise üç kez dayak yemişti İhsan’dan. Normalde bu sayı İhsan’ı Çakalağzı’nın en az kadın döven erkeklerinden biri yapmaya yetebilirdi ama yetmiyordu, çünkü Ağır İhsan el kaldırdığında dövmeye değil öldürmeye kaldırıyordu. Meryem’i son kez dövüp bıraktığında, kız bahçenin ortasında yatan yaralı bir insana değil, nefes alan bir kan gölüne benziyordu.  </p>
			<p class="paragraf">“Fatma, sen de aç kulağını!”  </p>
			<p class="paragraf">“Buyur İhsan.”  </p>
			<p class="paragraf">“Bundan sonra bu evde üç öğün sofra kurulacak. Tencerede pişirir, kapağında yerlerdi dedirtmem kimseye. Ayrıyeten, siz ikiniz bütün evi, yarından tezi yok iç dış badanalayacaksınız. Öyle uydurmaca değil, mis gibi yapacaksınız. Bahçenin kenarındaki o mezbeleliği temizleyecek, pırıl pırıl edeceksiniz. Ha, bahçe duvarları da boyanacak.”  </p>
			<p class="paragraf">“Peki İhsan!” dedi Fatma ve kocasına karnıyarık koymak için ayağa kalktı.  </p>
			<p class="paragraf">“İhsan değil!” dedi İhsan, Fatma’nın kolunu tutup. “İhsan Efendi!”  </p>
		</div>
	</body>
</html>