<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-31</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-32" xml:lang="en-GB">Otuz iki  </p>
			<p class="paragraf">“Aliço geldiiiii, Meryem bak işte, Aliço geldiiiiii! Aliço, Aliço, Aliço, Aliço!”  </p>
			<p class="paragraf">Kâzım sevinçle yerinden fırladı ve masayı kurmakta olan Meryem’in kıpırdamasına bile fırsat vermeden kapıyı açtı.  </p>
			<p class="paragraf">“Selamünaleyküm” dedi Aliço. Üzerinde az önce Bedriye’y­le yaptığı konuşmanın gerginliği vardı.  </p>
			<p class="paragraf">“Selamünaleyküm!” diye bağırdı Kâzım. Mutluluk ve heyecandan ne yapacağını bilemiyor, olduğu yerde hafif hafif zıplıyordu. “Bak Aliço, Meryem ruj sürdü, çok güzel oldu” dedi.  </p>
			<p class="paragraf">“Kâzım, kaçıl da Aliço içeri girsin.”  </p>
			<p class="paragraf">Meryem, üzerine yeni mavi-yeşil çiçekli elbisesini giymiş, saçlarını sağ yanına doğru ayırıp parlayıncaya dek taramış ve gözüne rimelini, dudağına pembe rujunu sürmüştü. Yanaklarının Aliço’yu görür görmez kızaracağını bildiğinden, daha fazla boyanmamıştı.  </p>
			<p class="paragraf">Kâzım söyleneni yaptı ve iki adım geri çekildi. Aliço tereddütlü bir tavırla içeri girdi ve kaçamak bakışlarla etrafı inceledi. Kapının yanındaki masaya, karşısında duran yatağa, ceviz sandığın üzerindeki televizyona baktı ve oturacak başka bir yer olmadığını görünce kendisine bir iskemle çekti.  </p>
			<p class="paragraf">“Hoş geldin! Hiç ortada göründüğün yok ya kaç gündür?” dedi Meryem ve Aliço’nun karşısına oturdu.  </p>
			<p class="paragraf">“İşim vardı.”   </p>
			<p class="paragraf">“Ne işin vardı?”  </p>
			<p class="paragraf">“Vardı işte bir işim.”  </p>
			<p class="paragraf">“E ben de onu soruyorum. Ne işin vardı Aliço?”  </p>
			<p class="paragraf">Aliço ters ters Meryem’e baktı, sonra başını kaldırıp yanı başlarında duran Kâzım’a, “Eeee, ne haber Kâzım? Nasıl gidiyor işler? Her gün yürüyor musun hâlâ?” diye sordu.  </p>
			<p class="paragraf">“Yürüyorum tabii. Yürümez miyim!” Kâzım’ın ağzı kulaklarına varmıştı, hemen bir iskemle çekti kendine.  </p>
			<p class="paragraf">“Hayırdır Kâzım?” dedi Meryem. “Ne oturdun oğlum öyle başköşeye? Laf mı dinleyeceksin burada? Kalk bakayım oradan!”  </p>
			<p class="paragraf">Kâzım kıçı yanmış gibi fırladı iskemleden. Meryem eline bir tabak alıp içine zeytinyağlı barbunya, beyazpeynir, sigaraböreği ve İzmir köfte koyarken bir taraftan da söyleniyordu. “Bizim konuşacaklarımız var Aliço’yla. Çok önemli şeyler… Hem de gizli. Sen oturur, banyoda yersin yemeğini tamam mı? Rakı da koyarım ben sana. Ohhh, hem yersin, hem kafanı dinlersin güzel güzel. Oldu mu?”  </p>
			<p class="paragraf">Kâzım yüzünü astı. “Ama ben Aliço’yla oturacaktım. Arkadaşım ya o benim.”  </p>
			<p class="paragraf">Meryem tabağı Kâzım’ın eline tutuşturdu. “Tabii arkadaşın ama dedim ya önemli bir şey konuşacağız biz Aliço’yla. Hem dediğimi yaparsan, sonra kâğıt oynarız seninle.”  </p>
			<p class="paragraf">“Kâğıt oynamak istemiyorum ben.”  </p>
			<p class="paragraf">“Ne istiyorsun?”  </p>
			<p class="paragraf">“Ruj istiyorum.”  </p>
			<p class="paragraf">“Ne demek o?”  </p>
			<p class="paragraf">“Bana da ruj sür!”  </p>
			<p class="paragraf">“Ruj mu süreyim?”  </p>
			<p class="paragraf">“Evet!”  </p>
			<p class="paragraf">“Şimdi mi?”  </p>
			<p class="paragraf">Kâzım başını salladı, gözleri heyecandan ışıl ışıl parlıyordu. Meryem komodinin üstünde duran koyu pembe ruju aldı ve gözlerini yumup dudaklarını hevesle kendisine doğru uzatan Kâzım’ın dudaklarına özenle sürdü.  </p>
			<p class="paragraf">“Çok güzel oldun. Hadi, şimdi doğru banyoya. Aynaya da bakarsın orada. Sakın elini kolunu sürme, bulaşmasın. Bak ben rakı da koyuyorum şimdi sana.”  </p>
			<p class="paragraf">Kâzım, elinde tabağı, dudağında rujuyla banyoya koştu ve ince bir zincirle duvardaki çiviye asılı duran çerçevesiz aynada yüzünü inceledi. Gördüğü şey hoşuna gitmiş olmalı ki, attığı kahkaha, büyük evin girişine sinmiş bekleyen Bedri­ye’nin bile kulağına gitti. Oğlunun keyfinin yerinde olduğunu düşünüp, içi biraz olsun rahatlayan kadıncağız karanlıktaki endişeli nöbetine son verip evine girdi.  </p>
			<p class="paragraf">Kâzım aynadaki yansımasından gözlerini ayıramıyordu. Meryem ona rakısını uzatırken sıkı sıkı tembihlemeyi ihmal etmedi: “Şimdi sen burada otur, güzel güzel yemeğini ye! Ben sana çık demeden de sakın çıkma! Bak çok fena yaparım çıkarsan.”  </p>
			<p class="paragraf">“Tamam!” dedi Kâzım ve gözlerini Meryem’e çevirdi. “Çok güzel oldum değil mi?”  </p>
			<p class="paragraf">“Ya evet, kız olsan yakacakmışsın Çakalağzı’nı!” dedi Meryem gülerek ve banyodan çıkıp kapıyı sıkıca örttü.  </p>
			<p class="paragraf">Kâzım bir elinde rakı bardağı, diğer elinde tabağıyla kalakaldı. O sırada aklından neler geçtiğini bilmek mümkün değildi; aklından bir şey geçiyor muydu, onu da bilmek mümkün değildi. Tekrar aynaya dönüp aksine baktı ve pembe rujlu dudaklarının arasından bütün dişleri görünür oluncaya dek gülümsedi. İçerideki odada Meryem, Aliço’ya anlaşılamayacak kadar kısık bir sesle bir şeyler anlatıyordu. Kâzım aynada kendisine biraz daha gülümsedi.  </p>
			<p class="paragraf20">  </p>
			<p class="paragraf">“Daha fazla duramayacağım ben bu manyakla. Vallahi duramayacağım Aliço, atasım geliyor kendimi damlardan.” Meryem, Aliço’yla kendisine iki kadeh rakı hazırladı ve geçip yerine oturdu.  </p>
			<p class="paragraf">“Kızım, ne diye tıktın adamı içeri?” dedi Aliço. “Olacak şey mi şimdi bu?”  </p>
			<p class="paragraf">“Bir şey olmaz. Durur orada o.” Meryem omuz silkip rakısından bir yudum aldı. “Hadi sağlığına!”  </p>
			<p class="paragraf">“Nasıl durur yaaa, çıkar şunu! Bir duyan olsa ipe çekerler bizi. Yok valla, hayatta oturamam ben böyle.”  </p>
			<p class="paragraf">“Çıkarmayacağım Aliço, hiç boşuna uğraşma! Sen beni duydun mu? Ben artık burada duramayacağım. Canıma yetti. Çocuk eğler gibi uğraşıyorum bu koca manyakla.”  </p>
			<p class="paragraf">“Dur be kızım, acele etme, geçen konuştum İbrahim’le. Onlara yakın, çok güzel bir ev varmış Antalya’da. Bayağı da uyguna veriyormuş ev sahibi. Yeter ki iyi bakılsın diyormuş.”  </p>
			<p class="paragraf">“Sahiden mi? Ayy deme! Ne zaman konuştun be?” Meryem heyecanla yerinden fırladı. Aliço’nun boynuna sardı kollarını. Ağzını yüzünü öptü. Aliço güldü.  </p>
			<p class="paragraf">“Geçen dedim ya, olmuştur iki gün… Ama bir yıllık peşin para istiyormuş adam… Geç yerine otur, bir gelen olacak.”  </p>
			<p class="paragraf">“Gelmez kimse, hem kapı kilitli. Kaç para istiyormuş adam?”  </p>
			<p class="paragraf">“Daha bilmiyorum, yarın öğrenecek.”  </p>
			<p class="paragraf">“E niye öğrenmemiş şimdiye kadar? Sormamış mı?”  </p>
			<p class="paragraf">“Ne bileyim be Meryem, yeni buldu bu adamı herhalde. Sen ver işte parayı. Hem sorguya çekmek için mi çağırdın beni buraya?”  </p>
			<p class="paragraf">“Ayy, heyecanlandım işte yaaa.” Meryem mutlulukla kıkırdadı. Banyodan Kâzım’ın gülüşü duyulunca, ikisi de dönüp o tarafa baktılar.  </p>
			<p class="paragraf">“Ne yapıyor be bu içeride?” diye sordu Aliço, yüzünü buruşturarak.  </p>
			<p class="paragraf">Meryem onun sorusunu duymamış gibi pencereye doğru ilerledi ve sıkı sıkı kapatılmış perdenin kenarını aralayıp dışarıyı kolaçan ettikten sonra, “Sen onu boş ver şimdi” dedi ve çiçekli elbisesinin düğmelerini çözmeye başladı.  </p>
		</div>
	</body>
</html>