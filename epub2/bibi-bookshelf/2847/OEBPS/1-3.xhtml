<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-3</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-4" xml:lang="en-GB">Dört  </p>
			<p class="paragraf">Meryem o öğlen sıcağında saçını, eteğini ve kalçasını öfkeyle savurarak Çakalağzı Köyü’nün merkezinde belirdiğinde etrafta pek az insan vardı. Onlar da sıcağın rehavetiyle önlerine düşmüş kafalarını güçlükle kaldırdılar ve kızın sert adımlarla sokaklarından selamsız sabahsız akıp geçmesine hayret etmediler. Aksi olsa, yani Meryem gülücükler saçarak yürüse, yaşlıların ellerini öpüp çocuklardan makas alsa, görenler ya rüyada olduklarından şüphelenip kendilerini çimdikler ya da başlarına sıcak geçtiğinden endişe ederlerdi. Hepsi biliyordu Meryem’i bilmesine ama yine de o gün, Osman Efendi’ye gelin gideceğini duyduklarından olsa gerek, daha bir dikkatle süzdüler kızı. Bir güzellik gelmiş miydi Meryem’e? Gelmemişti. Hali tavrı değişmiş miydi? Değişmemişti. Sevinçli görünüyor muydu? Görünmüyordu? Kılığında kıyafetinde bir fevkaladelik var mıydı? Yoktu. Havaya girmiş miydi? Zaten her zaman, küçük dağları ben yarattım der gibi kasıla kasıla yürüdüğünden, bu soruya net bir cevap veremediler. Görünüşe göre Meryem, aynı Meryem’di. Köy burnunu kıvırdı.  </p>
			<p class="paragraf">Tam yirmi dokuz yıldır, yani Meryem’in dünyaya geldiği günden beri Köy’le kızın arasında açıkça dile getirilmemiş bir mesafe olmuştu. Daha Meryem gencecik bir kızken, hatta küçücük bir çocukken, söylemesi ayıp ama henüz Meryem minicik bir bebekken bile Çakalağzı’yla arası hep limoniydi. Köy’ün bir bebeği sevmemesinden daha tuhaf olan, bebeğin de Köy’den hazzetmemesiydi. Ne zaman annesinin kucağında, Köy’ün az dışındaki evlerinden çıkıp merkeze inecek olsa, soluksuz ağlamaktan katılır, mosmor kesilirdi. O kadar yırtınmanın sonucunda, ateşi havale geçirecek kadar yükseldiğinden, annesi Fatma ne işi varsa bırakıp geri dönmek zorunda kalırdı. Eve döndükleri anda Meryem ağlamayı keser, ateşi düşer, Fatma ise hırsından kudururdu. Durup durup, “Gün yüzü göstermedi bu kız bana!” diye yakınmasının sebeplerinden biri buydu ama bu söylemini kuvvetlendirecek daha güçlü nedenler de yok değildi.  </p>
			<p class="paragraf20">  </p>
			<p class="paragraf">Her şey yirmi dokuz sene önce, gökyüzünün yıldızlarla kaplı olduğu güzel bir nisan gecesi, saat tam sekizde, ilk çocuğuna hamile olan Fatma’nın doğum sancısının tutmasıyla başlamıştı. Köy’ün tek ebesi olan Kadriye, o gece Fatma ve kocası Ağır İhsan’ın fukara evinde, ebelik kariyerinin en güç doğumunu gerçekleştirdikten sonra, yorgun argın ve üstü başı kan içinde Köy’e döndüğünde, Fatma’nın –Allah affetsin– şeytana benzeyen bir kız doğurduğunu söylemişti. Ebe Kadriye’nin anlattığına göre, kız dünyaya gelmemek için annesinin rahmine tırnaklarını geçirmiş ve doğduğunda her bebek gibi ağlamak yerine, bir yılan gibi tıslamıştı. Anne de, bebek de Kadriye’nin hüneri sayesinde ölümden dönmüştü ama ebe kadın, bundan sonra Fatma’nın başka çocuğu olmayacağından emindi. Kapının önüne attıkları iskemlelerde sohbet eden komşularının yanına oturup beş dakika soluklanırken, “Parçaladı o kız anasını” demişti üstüne basa basa. “Kadının bütün içini paramparça etti.”  </p>
			<p class="paragraf">Meryem’in doğumuyla ilgili havadisler daha o akşam bütün Köy’e yayılırdı yayılmasına ama daha Ebe Kadriye komşularının yanından kalkıp evine adımını atmıştı ki, kuvvetli bir rüzgâr gökteki bütün yıldızları süpürüp attı ve ardından bastıran yağmur yüzünden Köy ahalisi evlerine kaçıştı.  </p>
			<p class="paragraf">O nisan gecesi, Çakalağzı Köyü’nün tarihinde görülmemiş bir yağmura ve fırtınaya sahne oldu. Ağaçlar kökünden devrildi, çatılar uçtu, tarlalar altüst oldu ve sabaha karşı dağlardan gelen sel, bütün mahsulleri önüne katıp götürdüğü gibi, Köy’ün çok sevilen iki ihtiyarının da canını aldı. Felaketler bununla da sınırlı kalmadı; yağmurun iyice azıttığı bir sırada tam evinin yanından geçen derenin taşacağından korkan Ebe Kadriye, çocuklarını dışarıya çıkarmaya çalışırken merdivenlerden yuvarlandı ve düşmenin şiddetiyle yerinden oynayan bir tahtanın çivileri kadının gözlerine girdi. Göz gözü görmeyen o gecede, kimse gözü görmeyen bir kadını o uçurumlu yoldan kasabadaki hastaneye götürmeye yanaşmayınca, yılların Ebe Kadriyesi, Kör Kadriye olup çıktı.  </p>
			<p class="paragraf">Ertesi sabah, yağmur dinmiş, fırtına bitmişti ama Çakalağzı şoktaydı. İnsanlar pek az konuşuyor, kendilerine söylenenleri pek az anlıyor, şaşkın bir şekilde zarar görmüş evlerine, bağlarına, tarlalarına bakıyor, giden ürünleri için dizlerini dövüyor, evlerinde boğulan yaşlı karıkoca için gözyaşı döküyorlardı. Doğanın gazabını tekrar üzerlerine çekmekten çekinircesine aheste hareket ediyor, kısık sesle konuşuyorlardı. Belki de hepsinin korkudan sesi kısılmıştı. O geceyi yaşayanlar selin dört bir taraftan aynı anda geldiğini, hatta Çakalağzı kayasının ağzından Köy’ün üzerine gürül gürül su aktığını söylüyorlardı. Gerçekten öyle miydi bilmek zor ama zaman içinde herkes öyle olduğuna inanacaktı.  </p>
			<p class="paragraf">Fırtınanın yarattığı hasar, birkaç hafta içinde onarıldı ama hemen ardından Çakalağzı’nın hiç alışık olmadığı bir kıtlık başladı. Tarım dışında hiçbir geçim kaynağı olmayan Köy’de, ürünsüz tarlalar işsizlik demekti, işsizlik ise sefalet… O güne kadar Köylerini hiç terk etmemiş gençler, eşyalarını topladılar, analarının babalarının elini öptüler, sevgililerine sadakat yeminleri edip, yaz boyunca başka şehirlere çalışmaya gittiler; böylece Çakalağzı hasreti öğrendi. Mevsimlik işçiliğin zorluklarını göğüsleyemeyecek kadar yaşlı olanlar ise Köy’de kalıp üzgün gözlerle mahsulsüz tarlalarını seyrettiler ve Çakalağzı yokluğu öğrendi. O günleri gören hiç kimse ama hiç kimse o fırtınalı geceyi ve ardından gelen kıtlık senesini unutmadı. Bu, Çakalağzı Köyü’nün en görkemli hikâyesiydi ve her defasında aynı cümleyle başlardı:  </p>
			<p class="paragraf">“Bütün gökyüzünün yıldızlarla dolu olduğu güzel bir nisan gecesi, Çakalağzı’nın hemen dışındaki bir fakirhanede, Allah’ın gücüne gitmesin, şeytana benzeyen bir kız çocuğu doğdu.”  </p>
		</div>
	</body>
</html>