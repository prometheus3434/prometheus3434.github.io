<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-23</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-24" xml:lang="en-GB">Yirmi dört  </p>
			<p class="paragraf">Salih, avludaki büyük dikdörtgen masanın bir köşesine oturmuş, sırtına kahverengi merserizeden bir hırka atmış, bir yandan çayını yudumluyor, bir yandan da büyük bir ciddiyetle gazete okuyordu. Sırtı sarı eve dönüktü ama kapının açıldığını duydu. Buna rağmen ne başını çevirip evden kimin çıktığına baktı, ne de kapı sesini işittiğini gösteren bir hareket yaptı. Sadece hırkasını omzuna doğru biraz daha çekip, önündeki gazetenin sayfasını değiştirdi.  </p>
			<p class="paragraf">“Günaydın!” dedi Meryem, soğuk bir sesle Salih’in sırtına doğru.  </p>
			<p class="paragraf">Salih kafasını kaldırmadan, isteksizce başını sallamakla yetindi.  </p>
			<p class="paragraf">“Ben bir annemleri dolaşıp geleceğim!” Meryem hızla bahçe kapısına doğru ilerledi. Ne diye kendisini Salih’e hesap vermek zorunda hissetmişti ki? Bir daha böyle aptallıklar yapmamaya söz vererek, ağır demir kapının sürgüsünü kaldırdı.  </p>
			<p class="paragraf">“Meryem!”  </p>
			<p class="paragraf">Salih’in sesi Meryem’i olduğu yere mıhladı.  </p>
			<p class="paragraf">“Buyur!”  </p>
			<p class="paragraf">“Ayağını denk al!” dedi Salih, başını gazeteden kaldırmadan.  </p>
			<p class="paragraf">Meryem sürgüdeki elini yavaşça indirdi, arkasını döndü ve gözlerini Salih’e, daha doğrusu Salih’in sırtına dikti.  </p>
			<p class="paragraf">“Salih Abi!” dedi sakince.  </p>
			<p class="paragraf">“Hı?”  </p>
			<p class="paragraf">“Sen de ayağını denk al!”  </p>
			<p class="paragraf">Meryem, Salih’in cevap vermesine fırsat tanımadan kapıyı vurup çıktı ve sokağa adımını atar atmaz koşmaya başladı. Neden koştuğunu kendisi de bilmiyordu. Bildiği tek şey duramadığıydı. Anayoldan ayrılıp daracık patikadan yokuş yukarı tırmanırken bile hız kesmedi. Sadece bacakları değil, bütün organları koşuyordu sanki. Delice Tepesi’ne varmasına taş çatlasın üç yüz metrelik yolu kalmıştı ki, elini karnına koyup iki büklüm oldu ve yol kenarındaki büyük bir kayaya yaslanıp soluklandı. Dalağı şişmişti. Nefesi normale dönünce yere çöktü ve bir sigara yaktı. Daha sigarası bitmeden, Aliço belirdi ufukta. Aheste beste adımlarla, elleri cebinde…  </p>
			<p class="paragraf">Meryem sigarasını fırlattı ve ayağa kalktı. “Bir de türkü tuttursaydın bari.”  </p>
			<p class="paragraf">“Ne oldu kız yine, ne bağırıyorsun deli deli?”  </p>
			<p class="paragraf">“Keyfin pek yerinde maşallah, bir de türkü tuttursaydın diyorum.”  </p>
			<p class="paragraf">Meryem ellerini kavuşturup, Aliço’nun yanına gelmesini bekledi. Aralarındaki mesafe iki metreye düştüğünde tekrar bağırmaya başladı:  </p>
			<p class="paragraf">“Gitmeyeceğim ben bir daha o eve, anladın mı Aliço Bey! Ölsem de gitmeyeceğim. Ölsem bile girmeyeceğim o manyağın koynuna bir daha.”  </p>
			<p class="paragraf">Aliço onu kucakladı, sardı, sarmaladı; ağzını, yüzünü, saçlarını, boynunu öptü. Sonra yüzünü ellerinin arasına alıp gözlerini gözlerine dikti.  </p>
			<p class="paragraf">“Anlat hele n’oldu?”  </p>
			<p class="paragraf">Meryem Aliço’yu itti, kendini onun kollarından kurtardı ve avazı çıktığı kadar bağırmaya devam etti. Sesi kontrolsüzce inip çıkıyor, bir ağlamaklı, bir öfkeli oluyordu. Sanki bir değil, birkaç kadın konuşuyordu.  </p>
			<p class="paragraf">“Ne olacak sanıyordun ki sen? Çıkardı bu kadar aletini, bindi üzerime. Böğüre böğüre attırdı bacağıma pislik. Keseyim dedim bacağımı, keseyim köpeklere atayım, öyle midem kalktı. Ama yapamadım.”  </p>
			<p class="paragraf">“Başka?”  </p>
			<p class="paragraf">“Başka ne olsun? Yetmedi mi?”  </p>
			<p class="paragraf">“E bir şey yapamamış işte. Ben demiştim sana, yapamaz o diye… Sen öyle kudurmuş köpek gibi üzerime gelince ben de sandım ki…”  </p>
			<p class="paragraf">“Ne sandın be? Ne sandın? Düzdü mü sandın beni? Ne fark edecek ki… Düzmüş kadar oldu işte.”  </p>
			<p class="paragraf">“Yol ortasında bağırıp durma Meryemim! Bir geçen olsa…” Aliço Meryem’in kolunu tuttu. “Hadi gel, içeriye girelim!”  </p>
			<p class="paragraf">Meryem öfkeyle Aliço’nun elini silkeledi ve sinirli adımlarla harabeye doğru yürüdü. Önüne gelen çalıları, otları tekmeliyor, bir taraftan da kendi kendine, mırıl mırıl bir şeyler söylenip duruyordu.  </p>
			<p class="paragraf">“Dur be kızım, hemen dellenme böyle… Meryemim, rüzgârım, fırtınam, kadınım, sevdiğim, kokusuna kurban olduğum…” Aliço Meryem’in peşinden harabeye doğru koştururken, kızın gönlünü almaya uğraşıyordu.  </p>
			<p class="paragraf">“Beni orada elin delisiyle evlendirirlerken, sen kalkmış Veysel’e türküler söyletiyordun. Tüh sana! Tüh senin erkekliğine!”   </p>
			<p class="paragraf">“Keyfimden mi yaptım sanıyorsun?” dedi Aliço, kırgın bir tavırla. “Milletin aklı başka yere kaysın diye çıkardım Veysel’i ortaya. Seni düşündüm ben. Dikkatleri dağılsın, Kâzım’ın yaptığını unutsunlar istedim.”  </p>
			<p class="paragraf">“Yok ya! Veysel iki türkü söyledi diye herkes unuttu olan biteni değil mi? Öyle bir şeyi kim unutur Aliço? Dün geceden beri bu Köy’de başka bir şey konuşuluyorsa yüzüme tükürsünler. Ömrü billah unutmazlar. Ben de unutmam. Senin gülüp eğlendiğini de unutmam elbet.”  </p>
			<p class="paragraf">“Bağırmak için mi geldin buraya? İyi o zaman ben gideyim artık, ne de olsa yeterince bağırdın, yeri göğü inlettin.”  </p>
			<p class="paragraf">“Gidiyorsun yani, öyle mi?”  </p>
			<p class="paragraf">“Evet, gidiyorum. Madem senin adam gibi oturup konuşmaya gönlün yok…”  </p>
			<p class="paragraf">Aliço kapıdan çıkmak için arkasını döndüğünde Meryem üzerinden çiçekli elbisesini fırlatıp attı ve “Aliço!” diye bağırdı.  </p>
			<p class="paragraf">“Ne?” dedi Aliço öfkeyle ve dönüp Meryem’e baktı.  </p>
			<p class="paragraf">“Bağırmak için gelmedim” dedi Meryem. Üzerinde Bedri­ye’nin aldığı beyaz dantelli gelinlik çamaşırları, kolları iki yanına sarkmış, dikiliyordu harabenin ortasında. “Gerdeğe girmeye geldim buraya.”  </p>
			<p class="paragraf">Aliço’nun çenesi aşağı düştü. Bir müddet söyleyecek söz bulamadı. Neden sonra Meryem’e yanaşırken, “Ne güzelmiş kız bunlar böyle!” diye fısıldadı.  </p>
			<p class="paragraf">Meryem Aliço’yu itip, yerdeki kartonların üzerine yatırdı ve aceleyle adamın pantolonunun düğmelerini çözdü. Bacaklarını açıp sevgilisinin üzerine çıkarken, “Aliço…” diye inledi, “seninle gerdeğe girmeye geldim ben!”  </p>
			<p class="paragraf20">  </p>
			<p class="paragraf">Yaklaşık yarım saat sonra, koli kartonlarının üzerinde birbirlerine sarılmış yatıyorlardı. Meryem çırılçıplaktı, az önce bembeyaz olan saten külot ve sutyeni yerin tozuna toprağına bulanmış halde ayrı köşelere fırlatılmıştı. Aliço’nun kıyafetleri ise hâlâ üzerindeydi. Meryem ona iyice sokuldu, saçlarını, yüzünü, boynunu, ellerini öptü.  </p>
			<p class="paragraf">“Hemen bugün gidelim buradan Aliço. Bir daha o eve dönmeyeyim, o yatağa girmeyeyim…”  </p>
			<p class="paragraf">“Nasıl olacak o iş?”  </p>
			<p class="paragraf">Meryem fırlayıp ayağa kalktı, biraz ötede yerde duran hırkasının cebinden altın torbasını çıkardı. “Bak getirdim ben altınları, paraları. Hepsi burada… Hadi ne olur, gidelim buradan, hemencecik gidelim.”  </p>
			<p class="paragraf">Aliço doğrulup kartonların üzerine oturdu, pantolonunun önünü kapattı ve Meryem’in uzattığı torbayı alıp içine baktı.  </p>
			<p class="paragraf">“Bu kadar mı kız hepsi?”  </p>
			<p class="paragraf">“Beğenemedin mi?”  </p>
			<p class="paragraf">“Daha biz Antalya’ya varmadan biter bunlar. Ev tutacağız, eşya konulacak, yiyip içeceğiz iyi kötü… Nasıl olacak bu işler buncacık şeyle Meryemim? Yetmez bu!”  </p>
			<p class="paragraf">“E iş bulacağız, çalışacağız” diye itiraz etti Meryem.  </p>
			<p class="paragraf">“Kolay mı hemen iş bulmak yabancı yerde? Belki aylarca elimizdekiyle geçinmek zorunda kalacağız.”  </p>
			<p class="paragraf">“Kâzım’a topu topu bir gece dayanacaksın demedin mi sen bana? Altınları alıp gideceğiz demedin mi? Söz vermedin mi? Hem de tam işte burada söz verdin. Şimdi niye kıvırıyorsun?”  </p>
			<p class="paragraf">“Daha çok takarlar diye umduydum ben… Yetmez yavrum bu kadar para, bir boka yetmez.”  </p>
			<p class="paragraf">“Eee, ne olacak peki? Ömrü billah o deliyle mi kalacağım ben? İstersen Osman Efendi’ye gidip, bana tekrar düğün yapın, bu altınlar yetmedi diyeyim.”  </p>
			<p class="paragraf">“Yok be güzelim. Biraz daha para yapacağız, öyle gideceğiz. Ne de olsa herif bir halt yapamıyor sana. Yapıyor olsa zaten ben bırakmam seni o evde.”  </p>
			<p class="paragraf">“Ben durdurdum da ondan yapamadı, yoksa öyle de güzel yapardı ki” dedi Meryem. Gözleri geceye dönmüştü yine. Hırsla yerden kıyafetlerini toplayıp giyinmeye başladı. “Görmemişsindir onunki kadar büyüğünü. Keser sapı gibi valla. Her gece onunla mı uğraşacağım ben. Ayı gibi herif, kafası kızsa dakikada alır beni altına.”  </p>
			<p class="paragraf">“Kızım, düzgün konuş, ne biçim laflar bunlar” diyecek oldu Aliço ama Meryem’in kulağı duymadı bile. Aliço’ya doğru iki adım attı, adamın elindeki keseyi çekip aldı, hırkasının cebine koydu ve harabeden çıkıp, eve doğru yürümeye başladı. Toprak yolda tozlar kaldırarak ilerlerken arkasına bakmadan, harabenin kapısında dikilmiş kendisini izleyen Aliço’ya seslendi.  </p>
			<p class="paragraf">“Hem söylesene sen, nasıl daha fazla para yapacağız ki?”  </p>
			<p class="paragraf">Aliço cevap vermedi. Kuşlar verdi. Cik cik cik.  </p>
		</div>
	</body>
</html>