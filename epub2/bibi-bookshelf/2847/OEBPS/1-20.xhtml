<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-20</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-21" xml:lang="en-GB">Yirmi bir  </p>
			<p class="paragraf">Gecenin sabaha dönmesine dakikalar kalmışken, sarı evin uykusuzu, Kâzım’dı. Topu topu yarım saat kestirebilmişti yattığından beri, onun dışında kalan saatleri yanında ağzı açık uyuyan Meryem’i seyrederek geçirmişti. Daha da seyrederdi, değil sabaha kadar, ertesi sabaha kadar bile seyrederdi ama ah o pike! O pike sıyrılıp da Meryem’in süt gibi bacakları görününce, yani tastamam beş dakika önce, Kâzım Kâzım olmaktan çıkmıştı. Meryem rüyasında Aliço’yu ararken, Kâzım titreyen elini uzatıp Meryem’in bedeninin bir kısmını hâlâ kapatmakta olan örtüyü az daha sıyırdı. Artık karısının kasıklarını görebiliyordu. Gözleri yuvalarında kaydı; bayılacak gibi oldu. Sanki damarlarında kan değil, sıcak sular devridaim ediyordu. Yatakta dizlerinin üzerine oturdu ve Meryem’in bacaklarının arasına doğru eğilip değmemeye özen göstererek, sadece birkaç santim uzağından kızın apış arasının kokusunu içine çekti. Bir kere. İki kere. Üç kere. Her defasında biraz daha derine, daha derine. Nihayet, ta ciğerlerinin dibine kadar ulaştı Meryem’in kokusu ve Kâzım’ın fenalığı biraz daha arttı. Bir taraftan karısını uyandırmaktan korkuyor, diğer taraftan bir türlü duramıyordu. Koku onu kendinden geçirdikçe, koklamak giderek yetmez oldu.  </p>
			<p class="paragraf">Soluğunu kontrol etmeye çalışarak eğildi, bu kez pikenin üst kısmını sıyırdı ve kolları iki yana açık uyuyan Meryem’in geceliğinin yakasını hafifçe kaldırıp içeriye, kızın memelerine baktı. Bembeyaz, iki iri top. Aklında ne korku, ne de başka bir şey kaldı onları görünce. Aklı da kalmadı. Önce donunu dizlerine indirdi, sonra nefesinin kontrolünü kaybetti, en sonunda da iki eliyle iki memeyi avuçladığı gibi tüm gövdesiyle Meryem’in üzerine abandı. Çırpınıyor, inliyor, uluyor, neredeyse yatağı kıracak kadar kendinden geçmiş bir halde ağırlığını Meryem’in üzerine bindiriyordu.  </p>
			<p class="paragraf">“N’apıyon be manyak! Kalk üstümden, kalk üstümden dedim sana ayı!” diye bağırdı Meryem. Bir taraftan olanca gücüyle Kâzım’ı itmeye çalışıyor, bir yandan da sesini Osman Efendi ve Bedriye’nin duyamayacağı düzeyde tutmaya uğraşıyordu. Oysa bıraksalar, İstanbullardan duyulacak gibi bağırmak, çığlık atmak isterdi. “Bırak ulan beni, hayvan oğlu hayvan! Allah’ın geri zekâlı öküzü!” diye defalarca fısıldadı, bütün nefretiyle. Kâzım’ın kafasını, sırtını yumrukladı, saçlarını çekti, son bir umutla omzuna dişlerini geçirdi ve adamın etini koparasıya ısırdı. Ancak Kâzım kendine hâkim olabilecek noktayı çoktan geçtiğinden, değil etini, kafasını koparsalar duramazdı o saniyede. Çırpındı, çırpındı, çırpındı ve ancak Meryem’in bacağına, yabani bir hayvanınkini andıran sesler çıkararak boşaldıktan sonra sakinledi. Meryem onu üzerinden itti; Kâzım yana devrilip, yatağa sırtüstü düştü. Kalbi gümbür gümbür atarken, gözlerini kapattı ve dünyayı unuttu.  </p>
			<p class="paragraf">Meryem dehşet içinde doğruldu ve bacağına, daha doğrusu bacağından süzülen beyaz, saydam sıvıya baktı. O an, kesebilse keserdi bacağını. Kökünden keser, köpeklere atardı. Kemikleriyle birlikte yesinler, geriye hiçbir şey bırakmasınlar isterdi. Kâzım’ın spermleri bacağından akıp çarşafa damladığı anda midesi ağzına geldi ve öğürerek banyoya koştu. Kırmızı çiçekli naylon perdeyi öyle bir çekti ki, perde elinde kaldı. Geceliğini bir tarafa, perdeyi başka tarafa fırlatıp, şofbeni bile yakmadan kendini buz gibi suyun altına attığında, aklının başından uçup gitmesine ramak kalmıştı. Hiç delirmeyeceğini sanan insanların, akıllarını kaybetmenin eşiğine gelince yaşadıkları o şaşkınlıkla dünya ayaklarının altından kayıp gitti. O beyaz sıvı, bok çukurundan çıkmış bir yılan gibi bacaklarından süzülürken, geçtiği yerleri sonsuza dek kirletmişti. Meryem, annesinin örüp çeyizine koyduğu çirkin pembe lifi alıp aceleyle sabunladı. Bacağını kanatacak kadar kuvvetle bastırarak ovmaya başladığında, kendi üzerine, karnına, omuzlarının üzerinden göğüslerine doğru sarkan upuzun saçlarına kustuğunu fark etmiyordu bile. Gördüğü tek şey, bacağıydı. Az önce üzerinden Kâzım’ın ılık spermleri akan, bembeyaz sağ bacağı. Kopasıca sağ bacağı.  </p>
			<p class="paragraf">Yıkandı, sabunlandı, durulandı, ovalandı, tekrar sabunlandı, kustu, yine ovalandı, sabunlandı, durulandı, yıkandı, durulandı. Bir daha, bir daha, bir daha… Nihayet, civciv sarısı çeyizlik havlu takımına sarınmış halde banyodan çıktığında, hava iyice aydınlanmıştı. Suda kalmaktan büzüşmüş elleri, ayakları; beyaza kesmiş yüzü ve çökmüş omuzlarıyla bir gelinden çok, taze bir cesedi andırıyordu. Feri sönmüş gözleriyle oyuncak bir bebeğin donukluğunda bakıyor, yüzünde can çekişmeye benzeyen bir ifade taşıyordu. Öte yandan, bütün hayatiyeti az önce köpüklerle birlikte banyo deliğinden akıp gitmiş gibi sakindi.  </p>
			<p class="paragraf">Kâzım ise Meryem’in bıraktığı gibi yatıyordu yatakta. Sırtüstü, gözleri kapalı… Ama banyo kapısının açıldığını duyduğundan beri boşalmanın sersemliğinin yerini, korku kaplamıştı. Meryem’in her adımında Kâzım’ın yüreği hop ediyordu. Korku gözkapaklarını birbirine zamk gibi yapıştırmıştı, açmayı düşünüyor ama başaramıyordu. Meryem’in ayak sesleri durdu, onunla birlikte dünya da durdu. Kâzım, kadının tepesinde dikildiğini hissediyordu, sonunda çekine çekine gözlerini açtı ve yatağın kenarında saydam bir varlık gibi duran Meryem’i gördü. Güçbela, dirseklerinden destek alarak hafifçe doğruldu ve suçlu gözlerle ona baktı. Meryem ise kuş gibi hafif hareketlerle, Kâzım’a bakmadan, Kâzım’ı görmeden, yatağın kenarına oturdu ve usul usul uzun siyah saçlarını taramaya başladı. Kâzım nefesini tuttu ve Meryem’i, Meryem’in elindeki büyük siyah tarağın dişlerini, o dişlerin karısının saçlarında bıraktığı uzun yolları izledi, o yollarda yürüdü, denizlere, kumsallara gitti ve yolun bir yerinde korkusunu unuttu. Yatağın içinde oturup ayak parmaklarıyla oynamaya başladığında, az önce yaşananlar aklından uçup gitmişti bile.  </p>
			<p class="paragraf">Meryem taranmasını bitirdi, saçlarını son bir kez daha kuruladı, sonra baş havlusunu kucağına koyup, “Kâzım…” dedi. Sesi çocuğunu uyutan bir anneninki kadar yumuşaktı.  </p>
			<p class="paragraf">“Hı?”  </p>
			<p class="paragraf">“Bak şimdi…”  </p>
			<p class="paragraf">Kâzım baktı.  </p>
			<p class="paragraf">“Dinle beni!”  </p>
			<p class="paragraf">Kâzım dinledi.  </p>
			<p class="paragraf">“Ama iyi dinle!”  </p>
			<p class="paragraf">Kâzım kulaklarını dikti, boynunu Meryem’e doğru uzattı.  </p>
			<p class="paragraf">“Eğer ki sen… Eğer ki sen, bir daha bana dokunacak olursan… Elinle olsun, kolunla olsun, nerenle olursa olsun, eğer bana değecek olursan… Uykunda öldürürüm seni.”  </p>
			<p class="paragraf">Kâzım’ın gözleri büyüdü, aldığı nefes ciğerinde katılaşıp kaldı. Meryem dönüp ona baktı, tam gözlerinin içine, hatta gözlerinden bile içeriye baktı ve konuşmasını aynı sükûnetle sürdürdü:  </p>
			<p class="paragraf">“Bıçağı alır, kalbine sokar, tam yedi kere çeviririm. Böyle kanırta kanırta çeviririm hem de.”  </p>
			<p class="paragraf">Kâzım dehşetle yüzünü buruşturdu ve elini gayriihtiyari göğsüne götürdü. Meryem, eliyle Kâzım’ın kalbini işaret etti.  </p>
			<p class="paragraf">“Orada değil kalbin, öteki tarafta… Nah burada. Neyse, ben biliyorum nerede olduğunu… Sokuveririm yani bıçağı, bakmam gözünün yaşına…”  </p>
			<p class="paragraf">Kâzım elini bu kez doğru yere, kalbinin üzerine götürdü. Dudakları bembeyaz oldu, rengi soldu.  </p>
			<p class="paragraf">“Anladın mı?” diye sordu Meryem.  </p>
			<p class="paragraf">Kâzım dudaklarını büktü ve tekrar ayaklarıyla oynamaya başladı. Bunun üzerine Meryem ona doğru eğildi ve sesini daha da yumuşatarak sorusunu yineledi:  </p>
			<p class="paragraf">“Bak bana Kâzım! Gözüme bak da cevap ver! Anladın mı, anlamadın mı?”  </p>
			<p class="paragraf">Kâzım kısacık, kaçamak, küskün bir bakış attı ve zorlukla duyulan bir sesle, “Anladım” dedi. “Anladım.”  </p>
			<p class="paragraf">Bunun üzerine Meryem yataktan kalktı, başucunda duran komodinin üst çekmecesinden bir tükenmezkalem çıkardı.  </p>
			<p class="paragraf">“Kalk şimdi o yataktan!” dedi Kâzım’a bakmadan.  </p>
			<p class="paragraf">Kâzım şüpheci bir tavırla söyleneni yaptı ve odanın ortasında dikilip bekledi. Heyecandan elleriyle oynuyor, yine yerinde duramıyordu. Meryem saten çarşafı eliyle şöyle bir düzledikten sonra yatağa çıktı ve çarşafın tam ortasına tepeden aşağıya, boydan boya bir çizgi çekti.  </p>
			<p class="paragraf">“Şimdi, yatağın bu tarafı senin, bu tarafı benim. Sen benim tarafıma hiç geçmeyeceksin. Elin, ayağın, bacağın, kolun, başın… Hatta saçın bile geçmeyecek… Yani etin bir daha benim etime değmeyecek.”  </p>
			<p class="paragraf">“Hiç mi?”  </p>
			<p class="paragraf">“Hiç!”  </p>
			<p class="paragraf">Duydukları Kâzım’ın hiç hoşuna gitmemişti ama itiraz etmeye de çekiniyordu. Yine de cesaretini toplamayı başarıp, “Ama abim dedi ki…” diyerek lafa girdi ki, işte bu büyük bir hataydı. Meryem panter gibi atıldı ve Kâzım’ın boynuna öyle bir yapıştı ki, zavallı adam soluksuz kaldı. “Başlarım lan abine! Söyle bakayım, ben senin abinin Filiz’le ne bok yediğine karışıyor muyum?”  </p>
			<p class="paragraf">Kâzım ezilip büzüldü ve başını iki yana salladı.  </p>
			<p class="paragraf">“I-ıh!”  </p>
			<p class="paragraf">“Peki abin olacak o hıyar hiç sana sordu mu, Filiz’le yatakta ne yapacağını?”  </p>
			<p class="paragraf">“I-ıh!”  </p>
			<p class="paragraf">“Madem öyle, o bize niye karışıyor? Sen adam değil misin?”  </p>
			<p class="paragraf">“Adamım.” Kâzım kaşlarını çattı.  </p>
			<p class="paragraf">“Adamsan kimseyi işine karıştırmayacaksın. Bildiğini okuyacaksın. Anladın mı?”  </p>
			<p class="paragraf">Kâzım başını salladı. Anlamıştı.  </p>
			<p class="paragraf">“Ayrıyeten, bu evde olup bitenlerden kimseciklere bahsetmeyeceksin. Abini, ananı, babanı, yengeni, konu komşuyu, ebeni falan ilgilendirmez bizim düzüşüp düzüşmediğimiz. Erkek adamlar böyle mevzuları konuşmaz; sen de konuşmayacaksın. Ağzını açıp kimseye tek bir laf etmeyeceksin. Şimdi bak bana, yüzüme bak. Hah, evet böyle. Yemin ediyor musun bana? Gebereceğini bilsen bile kimseyle konuşmayacaksın bu konuları. Valla, de!”  </p>
			<p class="paragraf">“Valla!”  </p>
			<p class="paragraf">“Aferin, hadi yat şimdi.”  </p>
			<p class="paragraf">“Yok!”  </p>
			<p class="paragraf">“Ne yok?”  </p>
			<p class="paragraf">“Yatmayacam.”  </p>
			<p class="paragraf">“Yatmayacaksın da ne bok yiyeceksin?”  </p>
			<p class="paragraf">“İşe gitçem.”  </p>
			<p class="paragraf">“Ne işi be?”  </p>
			<p class="paragraf">“İşim var benim.”  </p>
			<p class="paragraf">“Ne işiymiş o?”  </p>
			<p class="paragraf">“Köy’e gidip gelecem.”  </p>
			<p class="paragraf">“Haaaa!” dedi Meryem. “O iş… Ama bugün izinlisin sen. Damat iznindesin.”  </p>
			<p class="paragraf">“Nasıl?”  </p>
			<p class="paragraf">“Basbayağı. Damatlar işe gitmez düğünden sonraki gün.”  </p>
			<p class="paragraf">“Yaaa…” Kâzım şaşırmıştı bu işe.  </p>
			<p class="paragraf">“Yaaa, ne sandın? Hadi uyu şimdi. Yarın işbaşı yaparsın yine.”  </p>
			<p class="paragraf">“Neden?” diye sordu Kâzım. “Neden damatlar düğün sabahı işe gitmez?”  </p>
			<p class="paragraf">“Çünkü sen işe gidersen, kocasını düğün sabahı yatakta tutamadı derler benim için. Desinler mi?”  </p>
			<p class="paragraf">“Demesinler.”  </p>
			<p class="paragraf">“Hadi zıbar şimdi.”  </p>
			<p class="paragraf">“Tamam!” dedi Kâzım ve gözlerini yumdu.  </p>
		</div>
	</body>
</html>