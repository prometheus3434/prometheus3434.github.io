<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-7</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-8" xml:lang="en-GB">Sekiz  </p>
			<p class="paragraf">Salih, avluda bir müddet dikilip babasının evine baktı. Osman Efendi’nin yüksek avlu duvarlarının ardına gizlenmiş olan evi, yazı uzanarak geçirebileceğiniz ferah “hayat” bölümü, düşey sürme pencereleri, payandalarla desteklenmiş cumbası, üst kattaki dış sofasıyla çok güzel bir Türk eviydi ve Köy’de bir eşi daha yoktu. Alt katı taştan, üst katı ise Bağdadi tekniğiyle ahşaptan inşa edilmişti. Salih bu eve bakmayı hep sevmişti. Köy’deki diğer yapılarda olmayan bir güzellik vardı onda. Ama o akşam orada dikilmiş evi seyretmesinin bu hayranlıkla bir ilgisi yoktu. Cesaretini toplamaya çalışıyordu. Gözlerini evin kapısına çevirip, içeri girmeye hazır olup olmadığını tarttı. Hazır değildi, kesinlikle hazır değildi ve ertesi yıla kadar orada dikilse bile hazır olmayacaktı; o yüzden, “Bismillah” dedi, ayakkabılarını kapının önünde çıkarıp eve girdi. Üst katın sofasındaki televizyondan spor spikerinin kulak tırmalayan sesi geliyor, annesi Bedriye ise alt kattaki geniş mutfakta tıkırdıyordu. Kokuya bakılırsa biber dolması vardı akşam yemeğinde.  </p>
			<p class="paragraf">Bedriye, televizyonun gürültüsünden oğlunun gelişini işitmedi. Osman Efendi her maç olduğunda yaptığı gibi, televizyonun sesini sonuna kadar açmıştı. Bedriye kocasının neden böyle gürültülü maç izlediğini hiç anlamazdı ama bir günden bir güne ağzını açıp sesi kısmasını istememişti. Madem kocasının canı öyle istiyordu, varsın yüksek sesle izlesindi televizyonu. Gereksiz yere kocasına takaza edecek kadın değildi.  </p>
			<p class="paragraf">Salih mutfağın kapısından başını uzattı.  </p>
			<p class="paragraf">“Kolay gelsin Bedriye Sultan!”  </p>
			<p class="paragraf">Düşüncelere dalmış, tezgâhı silen Bedriye, oğlunun sesiyle sıçradı, önce damağını kaldırdı, sonra oğluna gülümsedi.  </p>
			<p class="paragraf">“Anasının kuzusuuuu… Hayırdır bu saatte?”  </p>
			<p class="paragraf">Salih başını salladı. Yalanı hazırdı.  </p>
			<p class="paragraf">“Önemli maç var bugün, babamla seyredeyim dedim.”  </p>
			<p class="paragraf">“Sen maç seyretmezsin ki.”  </p>
			<p class="paragraf">“E bu maç önemli ama…” dedi Salih. “Filiz nerede? Neden sana yardım etmiyor?”  </p>
			<p class="paragraf">“Bulantısı varmış, yatıyor yukarıda.”  </p>
			<p class="paragraf">“Bitmedi bunun da bulantısı. Kız yok mu?”  </p>
			<p class="paragraf">“Erken yolladım onu da evine. Çekemiyorum artık kimseyi ayakaltında.”  </p>
			<p class="paragraf">“Yoruyorsun ama kendini anacım…”  </p>
			<p class="paragraf">“Yorulmam ben, sen kendi işine bak!” dedi Bedriye gülerek. “Hadi işim var, lafa tutma beni!”  </p>
			<p class="paragraf">Salih mutfaktan çıktı, merdivenlere doğru seğirtti. Annesi haklıydı, evvel ezel çok düşkün olmamıştı futbola. Ara sıra Galatasaray’ın maçlarını, bazen de derbileri izlerdi ama izlemese de dert değildi hani. Salih için tek spor at yarışıydı. Bakkal Ekrem’le sabahtan akşama atları, ahırları, yarışları konuşurlar, yine de bıkmazlardı.  </p>
			<p class="paragraf">Babası sedirde oturmuş, bir ayağını altına almış, maçın başlamasını bekliyordu. Salih çocukluğundan beri babasını kim bilir kaç kez aynı yerde, aynı şekilde otururken bulmuştu.  </p>
			<p class="paragraf">“Selamünaleyküm!” dedi Salih.  </p>
			<p class="paragraf">Osman Efendi gözlerini televizyondan ayırma zahmetine girmeden, ağzının içinden dışarıya pek az taşan bir sesle, “Aleykümselam” diye mırıldandı. Yüzünde beliren ifadeden o gün oğlunun eve erken gelmesinden çok hoşlanmadığı açıkça anlaşılıyordu. Maç saatlerinde Osman Efendi için dünyanın alanı küçülür, altmış sekiz metreye yüz beş metre kalır, dünya nüfusu ise yirmi iki kişiye düşerdi. O çok kıymetli oğullarının, Kâzım’la Salih’in bile etrafında gezinmesinden rahatsız olurdu. Oysa Osman Efendi’nin evlatlarına düşkünlüğü bütün Köy’de bilinirdi. Onun gibi baba görülmemişti, görülmezdi de. Belki evliliğinin ilk yıllarında doğan iki kızı, yaşlarına varmadan öldüğünden, belki de sırf tabiatı itibariyle, iki oğlunun da üzerine titrerdi. Buna rağmen, maç izlerken yalnız olmaktan hoşlanır, etrafında insanların bulunmasından rahatsız olurdu. İşin ilginç yanı, futbola bu kadar düşkün olmasına rağmen, hangi takımı tuttuğunu bilen yoktu. Ne karısı, ne çocukları, ne de Köy’de ömrünü birlikte geçirdiği arkadaşları… Soran olduğunda gülümser ve “Siz kendi işinize bakın!” derdi.  </p>
			<p class="paragraf">Salih geçip babasının yanına oturmak yerine, olduğu yerde –ki olduğu yer merdivenden dört, babasından iki adım uzaklıktaydı– dikilmeyi tercih etti.  </p>
			<p class="paragraf">“Bir diyeceğim vardı.”  </p>
			<p class="paragraf">Osman Efendi sigarasından derin bir nefes çekip, dumanını usul usul havaya saldı. “Neymiş bakalım?”  </p>
			<p class="paragraf">Salih gözünün önünde, havada yüzen şekillerin dağılmasını izlerken, boğazını temizledi ve lafa girdi: “Şu Meryem meselesi baba…”  </p>
			<p class="paragraf">“Ne olmuş Meryem’e?”  </p>
			<p class="paragraf">“Dün Filiz dedi ki, Meryem’i isteme konusunda ciddiymişsiniz. Ona da annem söylemiş…”  </p>
			<p class="paragraf">“Eeeee?” Osman Efendi divanda bir iki kıpırdandı, ayağını altına aldı ve gözünü başlamak üzere olan maçtan inatla ayırmadı. Bu tartışmanın zamanlaması hoşuna gitmemişti.  </p>
			<p class="paragraf">“Doğru mu? Yani gerçekten isteyecek miyiz o kızı Kâzım’a?”  </p>
			<p class="paragraf">“Anan karına söylediğine göre yalan olacak değil ya” dedi Osman Efendi ters ters.  </p>
			<p class="paragraf">“O kız Kâzım’a yaramaz baba. O kız kimseye yaramaz. Dedim size. Hem de kaç kere dedim. Ben abi değil miyim? Sözümün bir kıymeti harbiyesi yok mu? O kız Kâzım’a yaramaz!”  </p>
			<p class="paragraf">Osman Efendi’nin tek kaşı havaya kalktı ama gözbebekleri büyük oğlundan yana dönmedi ve zahmete girip “neden” diye sormadı. Takımlar sahaya çıkmış ısınıyor, spiker sanki dünyanın en önemli konusundan bahseder gibi bir ciddiyetle yırtınıyordu.  </p>
			<p class="paragraf">“Hadi adının uğursuza çıkmış olmasını geçtim, sen öyle şeylere itibar etmezsin… Ama baba, biliyorsun, genci yaşlısı kimse sevmez o kızı buralarda. İnatçıdır, terstir, sözü acıdır, yüzü asıktır, derler. Büyüğüne saygısı, küçüğüne sevgisi yok, derler. Kendi anası babası bile ondan yaka silkermiş, öyle derler. Ailesi dersen, Ağır İhsan’ın kızı işte… Buraların en cibilliyetsiz adamı. Anası dersen…”  </p>
			<p class="paragraf">“Başka bir diyeceğin var mı?” diyerek oğlunun sözünü kesti Osman Efendi.  </p>
			<p class="paragraf">“Var. Baba, bu kız Kötü Emine’yi dövdü yahu sokak ortasında; herkes gördü. Koca kadını yere çaldı, Allah yarattı demeden, yaşına hürmet etmeden. Şimdi biz böyle bir insanı mı alacağız kardeşime karı diye? Böyle bir insanı mı sokacağız içimize? Koskoca Osman Efendi, Ağır İhsan’a dünür mü olacak? Benim anam, dişsiz Fatma’yı gelinimin anası diye koluna takıp ev gezmesine mi gidecek?”  </p>
			<p class="paragraf">“Kâzım onu istedi!” diye kestirip atmaya kalktı Osman Efendi ama Salih bu kez pes etmedi. O güne dek babasıyla tartışmalarını uzattığı olmamıştı; haklı olduğundan emin bile olsa, babasının sözünün üzerine söz koymazdı. Ama bu defa durum farklıydı. Bu defa Salih sonuna kadar direnmeye gelmişti.  </p>
			<p class="paragraf">“Kâzım’ın aklına mı uyacağız?” derken, babasına doğru eğilerek gözlerini yakalamaya uğraştı.  </p>
			<p class="paragraf">Osman Efendi, derin bir iç çekip, o akşam ilk kez Salih’e baktı ve sakince sözünü yineledi: “Kâzım onu istedi.”  </p>
			<p class="paragraf">“Kâzım’ın aklı yok. Maazallah o kadın ona işkence yapsa bile haberimiz olmaz” dedi Salih.  </p>
			<p class="paragraf">“Saçma sapan konuşma!” dedi Osman Efendi. “Yok işkence yaparmış, daha neler…”  </p>
			<p class="paragraf">“Öyle deme baba, Emine’yi ortalıkta döven, gizlide neler yapar? Biliyorsun doğduğunda şeytana benziyormuş, öyle derler. Kadriye gözleriyle görmüş, sabahına da kör olmuş…”  </p>
			<p class="paragraf">“Eh be Salih, kocakarılara döndün. Bırak bu ipe sapa gelmez lafları. Sen Kâzım’ı merak etme! Ben evladımı ateşe atacak değilim.”  </p>
			<p class="paragraf">“Nasıl merak etmeyeyim baba?”  </p>
			<p class="paragraf">“Burada oturacaklar…”  </p>
			<p class="paragraf">“Nereye sığdıracağız onları?”  </p>
			<p class="paragraf">“Sarı evi açacağız. Gözümüzün önünde olacaklar. Nefeslerini bile duyacağız.”  </p>
			<p class="paragraf">“Ama…”  </p>
			<p class="paragraf">“Aması maması yok. Evlenecekler dedim, o kadar. Sen sarı evi adam et o zamana kadar.”  </p>
			<p class="paragraf">Osman Efendi’nin sarı ev dediği, büyük evle aynı bahçe içinde, yıllardır ardiye olarak kullanılan tek katlı, miniminnacık bir evdi. Zamanında Osman Efendi’nin babası orayı hasta amcası için yaptırmıştı. Amca öldükten sonra ise evi depoya dönüştürmüşlerdi. Büyük ev gibi onun da çatısı kiremit, biçimi kareydi ama sarı ev diğerinden çok daha ufak ve gösterişsizdi. Yine de bir karıkocaya yeter de artardı bile.  </p>
			<p class="paragraf">“Çok büyük hata yaparsın baba. O kadını bu eve sokarsan çok büyük hata yaparsın.” Salih’in sesi titriyordu.  </p>
			<p class="paragraf">Osman Efendi ayaklarını yere indirdi, ellerini divanın iki yanına bastırıp Salih’e doğru uzandı ve “Bugüne kadar Kâzım benden ne istedi?” diye sordu.  </p>
			<p class="paragraf">“Hı?” Salih şaşkın şaşkın babasına baktı.  </p>
			<p class="paragraf">“Düşün bakalım, kardeşin ne istedi benden?”  </p>
			<p class="paragraf">“Anlamadım ki baba?”  </p>
			<p class="paragraf">“Oyuncak mı istedi? Pantolon mu istedi? Telefon mu istedi? Ayakkabı mı istedi? Araba mı istedi?”  </p>
			<p class="paragraf">Salih omuz silkti. “Bilmem ki…”  </p>
			<p class="paragraf">“Düşün iyice!”  </p>
			<p class="paragraf">“Böyle aniden sorunca aklıma gelmedi valla!” dedi Salih sıkıntıyla.  </p>
			<p class="paragraf">“Hiçbir şey istemedi de ondan aklına gelmedi! Hiçbir şey istemedi. Benim evladım bugüne kadar benden hiçbir şey istemedi. Babacım, bana şunu al, demedi. Kendime gömlek beğendim, demedi.” Osman Efendi acısını yutar gibi yutkundu. “Şimdi Kâzım benden o suratsız karıyı istiyorsa, ben de gider alırım. Şeytanı istese onu da gider alırım. İşte o kadar!”  </p>
			<p class="paragraf">Osman Efendi konuşmanın bittiğini anlatmak ister gibi tekrar divana yerleşti, bir sigara yaktı ve gözünü maça dikti. “İşte o kadar!”  </p>
			<p class="paragraf">“O kadar değil baba. O kadar değil. Söylemeyeyim diyorum, evimize böyle sözler sokmayayım diyorum ama başka çare bulamıyorum. Buralarda üstünden geçmeyen kalmadı o karının.”  </p>
			<p class="paragraf">“Hadi canım sen de!” diye bağırdı Osman Efendi ve canı yanmış gibi ayağa fırladı; şaşkınlıktan, henüz iki nefes çektiği sigarasını söndürüp yeni bir tane yaktı. “Bak Salih, derdin miras mı senin? Kâzım’ın çocuğu olur, senin paralar gider diye mi korkuyorsun? Nedir bütün bu ısrarın, nedir bu inadın?”  </p>
			<p class="paragraf">Salih öyle kırgın baktı ki babasına, Osman Efendi bir an için söylediğinden pişmanlık duydu.  </p>
			<p class="paragraf">“Öyle insan mıyım ben?” dedi Salih. “Kimi alırsan al diyorum Kâzım’a, yeter ki Meryem’i alma!”  </p>
			<p class="paragraf">O sırada Bedriye’nin ayak sesleri duyuldu merdivenlerde; baba oğul sustular. Bedriye yukarıya vardığında korkuyla, “Ne oldu?” diye sordu, eli kalbinin üzerinde. “Osman Efendi, niye bağırdın öyle?” Kocası sesini öyle ender yükseltirdi ki, kadıncağızın korkudan rengi uçup gitmiş, yüzü kül rengine dönmüştü.  </p>
			<p class="paragraf">“Yok bir şey Bedriye, telaş etme sen. Hadi git, işine bak!” dedi Osman Efendi yumuşak bir sesle.  </p>
			<p class="paragraf">“Bırak duysun baba. Onun da gelini olacak, o da bilsin yani.”  </p>
			<p class="paragraf">“Neyi bilecekmişim?”  </p>
			<p class="paragraf">“Yok bir şey, hadi sen dışarı!” dedi Osman Efendi.  </p>
			<p class="paragraf">“Neyi bilecekmişim, söyleyin Allahınızı severseniz” diye ısrar etti Bedriye.  </p>
			<p class="paragraf">“Dışarı çık dedim Bedriye!” Osman Efendi’nin sesi sertleşmişti. Bedriye bir kez daha itiraz etmeyi aklından bile geçirmedi ve az önce çıktığı merdivenlerden tıpış tıpış geri indi.  </p>
			<p class="paragraf">Salih, boğazını temizleyip lafa girecek oldu: “Baba…”  </p>
			<p class="paragraf">“Yeter! Anneni bu işe karıştırmayacaksın, yoksa fena bozuşuruz. Zaten Kâzım’ın evlenmesini istemiyor, bir de bu laflarla kadının aklını bulandırma.” Osman Efendi ayaklanmış, deli dana gibi dönüyordu sofanın içinde. Bir o yana, bir bu yana yürüyor ama hiçbir yere sığamıyordu. “Anladın mı beni Salih?”  </p>
			<p class="paragraf">“Anladım baba, anladım. Ama yemin ederim, o karı…”  </p>
			<p class="paragraf">Osman Efendi eliyle susturdu oğlunu. “El âlemin lafıyla, dedikodusuyla yemin etme bana! Hadi git artık, daha fazla asabımı bozma benim. Öyle bir durum olsa ben duyardım.”  </p>
			<p class="paragraf">Salih gitmedi.  </p>
			<p class="paragraf">“Oğlum, dikilip durma yahu tepemde. Kırk yılın başı bir maç keyfim var…”  </p>
			<p class="paragraf">Salih arkasını dönüp merdivenlerden indi, annesine görünmeden evden çıktı. Evin yan tarafındaki açıklığa park ettiği beyaz Renault’ya doğru yürürken birdenbire tüm sükûnetini kaybetti ve önüne çıkan taşı, ağacı hınçla tekmelemeye başladı. Söyleyeceğini söyleyememişti.  </p>
		</div>
	</body>
</html>