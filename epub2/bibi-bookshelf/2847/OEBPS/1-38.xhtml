<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-38</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-39" xml:lang="en-GB">Otuz dokuz  </p>
			<p class="paragraf">Bedriye bütün sabahı kendisine elbise dikmekle geçirdi. Küçüklüğünden beri en sevdiği iş buydu; kocası nasıl maç seyrederken rahatsız edilmek istemezse, Bedriye de dikiş diktiği vakit kimse ona ilişmesin isterdi. Kendince hayatının muhasebesini çıkarır, alır, verir, toplar, çıkarır, siler, yazar, bozar, helalleşirdi. Kafasının içini derleyip toparlar; atılması gereken uğursuz düşünceleri, beyhude korkuları, çıkmayacak sokakları, hayra alamet olmayan umutları, yüreğe yük kırgınlıkları ayıklardı. Böyle yapmayı, daha küçücük bir kızken, annesinden öğrenmişti. “İşine yaramayan şeyi hanende, kalbine yaramayan şeyi aklında tutma; ağırlık yapar” derdi annesi.  </p>
			<p class="paragraf">“Anacım, ben çıkıyorum. Hadi eyvallah!” diyerek odanın kapısından başını uzattı Salih.  </p>
			<p class="paragraf">“Salih!” dedi Bedriye kısık sesle. “Gir içeri, kapıyı da ört!”  </p>
			<p class="paragraf">“Ama dikiş dikiyorsun…” dedi Salih şaşkınlıkla.  </p>
			<p class="paragraf">“Olsun, gel sen! Gel de otur yamacıma.”  </p>
			<p class="paragraf">“Ne oldu?” dedi Salih, annesinin yanına otururken.  </p>
			<p class="paragraf">“Şu taşınma işi…” diye söze girdi Bedriye.  </p>
			<p class="paragraf">“Evet?”  </p>
			<p class="paragraf">“Bana doğruyu söyle, sen mi taşınmak istiyorsun, baban mı gitmenizi istiyor?”  </p>
			<p class="paragraf">Salih bir sağa baktı, bir sola.  </p>
			<p class="paragraf">“Salih, bak doğruyu söyle, analık hakkımı helal etmem yoksa.”  </p>
			<p class="paragraf">“Babam istiyor” dedi Salih sıkıntıyla.  </p>
			<p class="paragraf">“Niye?”  </p>
			<p class="paragraf">“Söyleyemem. Sen de sorma!”  </p>
			<p class="paragraf">“Nedenmiş o?”  </p>
			<p class="paragraf">“Yemin verdim babama.”  </p>
			<p class="paragraf">“Anneden gizli saklı olmaz. Günahı benim boynuma…” dedi Bedriye ve dimdik Salih’in gözlerinin içine baktı. Salih mahcup, küçük bir çocuk gibi bakışlarını annesinden kaçırdı.  </p>
			<p class="paragraf">“Ben hissediyordum zaten ortalıkta bir şeyler döndüğünü. Şuracığımda, tam kalbimde bir ağırlık var ne zamandır. Geceleri uyku uyuyamaz, gündüzleri nefes alamaz oldum. Söyle bana Salih, ne kadar kötü olsa da söyle, söyle, çünkü en fenası bilmemek… Bu bilmemeler öldürecek beni sonunda. Söyle, neden baban bu evden gitmenizi istiyor?”  </p>
			<p class="paragraf">“Söyleyemem” dedi Salih sıkıntıyla.  </p>
			<p class="paragraf">“Analık hakkımı helal etmem dedim sana.”  </p>
			<p class="paragraf">“Öyle deme be anacım!”  </p>
			<p class="paragraf">“Vallahi etmem!”   </p>
			<p class="paragraf">Salih gözlerini yumdu ve bir müddet öyle durduktan sonra, “Çünkü çok eskiden, bizim onunla aramızda bir şeyler olmuştu” diye fısıldadı.  </p>
			<p class="paragraf">“Kiminle?”  </p>
			<p class="paragraf">“Meryem’le.”  </p>
			<p class="paragraf">“Ne olmuştu?”  </p>
			<p class="paragraf">“İşte… Kadın erkek mevzuları…” derken, Salih’in yüzü kırmızının her tonunu gördü.  </p>
			<p class="paragraf">İşte o an, duvarlar üzerine üzerine geldi Bedriye’nin, dünya küçüldü, o koca oda daraldı, daraldı, anasının rahmi kadar kaldı. Uzanıp Salih’in koluna tutundu. Oğluna bakıyordu ama onu görmüyordu. Daha ziyade, kendi düşüncelerine bakıyordu. Sonra ayağa kalktı.  </p>
			<p class="paragraf">“Baban nereden biliyor bunu?”  </p>
			<p class="paragraf">“Ben söyledim. Sana yemin ederim, çok uğraştım bu evlilik olmasın diye” dedi Salih. “Meryem’i istemekte ciddi olduğunuzu duyar duymaz babama gittim. Hani yukarıda babamla bağrıştığımız gün, maç vardı…”  </p>
			<p class="paragraf">“Bildim” dedi Bedriye. Hafızasında pırıl pırıldı o gün. Biber dolması pişirdiğini, Salih’in mutfağa uğradıktan sonra babasının yanına çıktığını, Osman Efendi’nin bağırdığını, kendisinin yukarıya koşturduğunu, kocasının onu aşağıya gönderdiğini gayet iyi hatırlıyordu. Aşağıdan kulak kesilmiş ama konuşmaları tam olarak anlayamamıştı; sadece sık sık, “Kâzım” dediklerini duyabilmişti. Bunun üzerine Kâzım’ın yine Köy’de bir saçmalık yaptığını, babasının da ona kızdığını düşünüp, konunun üzerinde fazla durmamıştı. Üzülmesin diye, Kâzım’ın olaylarını Bedriye’ye söylemezlerdi. Zaten büyütülecek bir şey yaptığı da yoktu garibin. Bazen birinin kümesini açıp tavukları salıverir, bazen oynayan çocukları korkuturdu. Evlere teklifsizce dalıverdiği ve birkaç kez de uygunsuz yerlerde çişini yaptığı olmuştu. Üç sene kadar önce, avluda yıkanan bir kızı dikizlediği konuşulduğunda, Osman Efendi’den öyle sıkı bir dayak yemişti ki, bir daha öyle bir şey yaptığını duyan olmamıştı.  </p>
			<p class="paragraf">“İlk o gün babama gittim, yalvardım o kızı almayalım diye ama beni dinlemedi. Ben de bir türlü söyleyemedim… Utandım. Sonra, hani Ekrem’in beni körkütük getirdiği akşam, babamla avluda otururken cesaretimi topladım, açık açık anlattım olan biteni, böyle böyle dedim. Ben o kızla beraber oldum dedim.”  </p>
			<p class="paragraf">“Baban bunu bildiği halde, Meryem’i istemekten vazgeçmedi mi?” Bedriye bir çığlığı tutar gibi eliyle ağzını kapattı.  </p>
			<p class="paragraf">“Aslında vazgeçti, sizi Görece’ye yollayıp, ben de yanındayken Kâzım’ı çağırdı ve ‘Sana kasabadan başka kız bulacağız, Meryem’i almayacağız’ dedi. ‘O kız iyi değilmiş’ dedi. ‘Sana daha iyisini bulacağız, daha güzelini’ dedi. Kâzım hiçbir şey söylemeden dinledi durdu ama yüzü çok değişti, bir görsen bambaşka biri oldu sanki. Arkasını döndü, tam odadan çıkacaktı, babam, ‘Nereye Kâzım, daha lafım bitmedi’ dedi. Kâzım da babama dönüp, ‘Gidip karnıma bıçak sokacağım’ demesin mi?”  </p>
			<p class="paragraf">Bedriye avuçlarını açıp, “Sen koru yarabbim!” dedi. “Sen evlatlarımı koru! Sen ocağımızı koru!”  </p>
			<p class="paragraf">“Ama anne, Kâzım’ın yüzünü bir görseydin… Kaç yıllık kardeşim, ben hiç böyle görmemiştim onu. Babam nereye diye sormasa, sana yemin ediyorum, Kâzım o gün sokmuştu o bıçağı karnına. ‘Şaka yaptık’ dedi sonra babam, ben de öyle dedim. Kâzım rahatlayıncaya kadar bırakmadık onu dışarıya.”  </p>
			<p class="paragraf">“Peki sonra?”  </p>
			<p class="paragraf">“Sonrası yok. Babam bir daha o konuyu konuşmak istemedi. Ben de üzerine varamadım, Kâzım kendine bir şey yaparsa, vebali bana olur diye korktum. Gidip istedik kızı.”  </p>
			<p class="paragraf">Bedriye’nin omuzları tonlarca yükün altında kalmış gibi çökmüştü. Annesinden kalan emektar Singer dikiş makinesine tutunup kalkmayı denedi ama başaramadı.  </p>
			<p class="paragraf">“Şimdi babam evden gitmemizi istiyor. Olan olmuş, gitsek kime ne faydası var?” diye sızlandı Salih. “Anne, iyi misin? Anne?”  </p>
			<p class="paragraf">“İyiyim” dedi Bedriye ve bunu ispat etmek istercesine birden ayağa kalktı. Ama bu kez dimdik, zıpkın gibiydi. Az önce bütün dermanını yitirmiş gibi görünen yaşlı kadından eser kalmamıştı. Kararlı adımlarla odadan çıktı, merdivenlerden indi, avluya çıktı, sarı eve doğru yürüdü ve Meryem’in ev havalansın diye ardına kadar açtığı kapının ağzında zebella gibi dikildi.  </p>
			<p class="paragraf">“Ne işi vardı Aliço’nun akşam bu evde?”  </p>
			<p class="paragraf">Yatak çarşaflarını değiştirme telaşında olan Meryem, omzunun üzerinden kaynanasına şöyle bir baktı ve tekrar işine döndü.  </p>
			<p class="paragraf">“Ne bileyim, Kâzım çağırmış.”  </p>
			<p class="paragraf">“Kâzım bunca yıldır eve kimseyi çağırmadı da, şimdi kendine yeni âdet mi yaptı?” Bedriye’nin sesi giderek yükseliyor, sanki durduğu yerde kadının kalıbı büyüyordu. “Hem o aylak Aliço arkadaşı mı onun? O serseriden arkadaş mı olurmuş Kâzım’a?”  </p>
			<p class="paragraf">Başka biri olsa Bedriye’nin bu halinden korkuya kapılırdı ama Meryem sermeye hazırlandığı çarşafı buruşturup tortop etti ve sertçe yatağın üzerine fırlattı. Gerisingeri dönüp öyle bir bakış attı ki, gözleri Bedriye’ye birer diken gibi battı. Meryem çenesini yukarıya kaldırdı, göğsünü ileriye doğru çıkardı ve kayınvalidesine doğru iki adım attı.  </p>
			<p class="paragraf">“Çağırmış işte, ne bileyim ben. Deli değil mi?”  </p>
			<p class="paragraf">“Gelmeyecek o adam bir daha bu eve. Duydun mu beni?”  </p>
			<p class="paragraf">Meryem cevap vermek yerine, kapıyı kaynanasının yüzüne var gücüyle çarparak kapattı. Bedriye iki santim daha ileride duruyor olsa, kapı olduğu gibi suratına inecek, ağzı burnu dağılacaktı. Ama Meryem, hayatta iki santimin hesabını yapmadığı için Meryem’di.  </p>
			<p class="paragraf">“Hele bir daha gelsin, ben de seni saçlarından tutup sokaklarda sürüklemez miyim!” diye bağırıyordu Bedriye dışarıdan. Bir taraftan da kapıyı yumrukluyordu.  </p>
			<p class="paragraf">Salih koşup annesini omuzlarından yakalamasa, tansiyonu fırlayan Bedriye’nin soğuk taşlara yığılmasına ramak kalmıştı. Kadın sinirden yay gibi gerilmiş, tir tir titriyordu.   </p>
			<p class="paragraf">“Anne, sen sakin ol Allahını seversen! Ne dedi o karı sana? Bir terbiyesizlik mi yaptı? Söyle geberteyim onu şuracıkta. Ama gözünü seveyim sen sakin ol!” dedi Salih, Bedriye’yi sarı evin önündeki basamağa oturturken. Sesini mahsus yüksek tutuyordu ki, içeriden layıkıyla duyulsun.  </p>
			<p class="paragraf">“Demedi bir şey…” dedi Bedriye soluk soluğa. “Ben dedim, o bir şey demedi.”  </p>
			<p class="paragraf">Ana oğul yan yana oturdular, sustular, beklediler, yatıştılar. Tam karşılarında, Meryem’in bir gün önce yıkayıp astığı çamaşırlar, hafif hafif esen rüzgârın kollarında salınıyordu. Bedriye’nin aklı o sırada başında olsa, tam ortasına tükenmezkalemle bir çizgi çizilmiş olan çarşafın kendisiyle dalga geçer gibi salındığını fark edebilirdi. Salih, annesinin rengi yerine gelip soluğu düzene girene kadar, ağzını açıp tek kelime etmedi. Ne zamanki Bedriye’nin toparlandığına ikna oldu, ancak o zaman, “Ne dedi o kadın sana?” diye sordu tekrar.  </p>
			<p class="paragraf">“Bir şey demedi, ben ona bağırıp çağırdım” diye karşılık verdi Bedriye.  </p>
			<p class="paragraf">Salih annesinin doğruyu söylediğinden emin değildi ama kadının sapsarı kesilmiş, bitkin yüzüne bakınca konuyu uzatmamaya karar verdi.  </p>
			<p class="paragraf">“Hadi anne, içeri girelim” diye fısıldadı. Bedriye itiraz etmedi ve ikisi kol kola, ağır ağır, büyük eve doğru ilerlediler.  </p>
			<p class="paragraf">Tam eve girecekleri sırada Bedriye Salih’e dönüp, “Onun da suçu değil be Salih!” dedi.  </p>
			<p class="paragraf">“Kimin?”  </p>
			<p class="paragraf">“Meryem’in… O, Kâzım’la evlenmek istemedi ki… Biz aldık kızı, istemediğini bile bile aldık. Hem de her şeyi bile bile aldık.”  </p>
			<p class="paragraf">“Sen bilmiyordun” dedi Salih.  </p>
			<p class="paragraf">“Ama baban biliyordu” diye içini çekti Bedriye. “Sen de biliyordun…”  </p>
		</div>
	</body>
</html>