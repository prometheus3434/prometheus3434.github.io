<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-27</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-28" xml:lang="en-GB">Yirmi sekiz  </p>
			<p class="paragraf">Tak tak tak.  </p>
			<p class="paragraf">Veysel kapıyı açtı, ilk anda karanlıkta karşısında duranın kim olduğunu çıkaramadı.  </p>
			<p class="paragraf">“Aliço Abi?”  </p>
			<p class="paragraf">“Benim tabii, tanıyamadın mı?”  </p>
			<p class="paragraf">“Seçemedim abi karanlıkta.”  </p>
			<p class="paragraf">“Almayacak mısın oğlum abini içeri, kapıda mı durayım?”  </p>
			<p class="paragraf">Veysel hızla kapının ağzından çekilip Aliço’ya yol verdi.  </p>
			<p class="paragraf">“Olur mu abi, buyur!”  </p>
			<p class="paragraf">Aliço ayakkabılarını çıkardı ve Veysel’in uzattığı terlikleri giydi.  </p>
			<p class="paragraf">Oturma odasına girdiklerinde Kör Kadriye çıtır çıtır yanan sobanın yanına oturmuş, bir taraftan kestane yiyor, bir taraftan televizyona bakıyordu.  </p>
			<p class="paragraf">“Oooo Kör Kadriye, televizyon mu seyrediyorsun?”  </p>
			<p class="paragraf">“Hııı…” dedi Kadriye. “Kadının entarisini çok beğendim de ona bakıyom.”  </p>
			<p class="paragraf">“Oğlum, ananın gözü açılmış, hiç söylemiyorsun” dedi Aliço, Veysel’e dönüp.  </p>
			<p class="paragraf">“Dalga geçme abi ya kadınla” dedi Veysel.  </p>
			<p class="paragraf">“Geçsin geçsin, hoşuma gidiyor benim” dedi Kadriye.  </p>
			<p class="paragraf">Aliço, Kadriye’nin önce elini, sonra iki yanağını öptü. Sarıldılar, birbirlerinin sırtına pıt pıt vurdular.  </p>
			<p class="paragraf">“Bu kadar çocuk doğurttum bu Köy’de, hepsini de iyi kötü severim ama bu Aliço’nun yeri başkadır. Kemiği tatlıdır bu oğlanın” dedi Kadriye. “Haytadır, hayırsızdır o ayrı… Ama dediğim gibi, kemiği tatlıdır hınzırın.”  </p>
			<p class="paragraf">“Hayırsız mı? Ben mi hayırsızım? Hadi oradan Kadriye!” dedi Aliço gülerek. “Oğlunu şarkıcı yapmak için uğraşıp duruyorum. Sırf bu iş için sabahın köründe kasabaya gittim, ancak şimdi geldim.”  </p>
			<p class="paragraf">“Koydun mu abi internete?” diye sordu Veysel heyecanla.  </p>
			<p class="paragraf">“Koydum tabii. Hem de altı şarkının altısını da koydum.”  </p>
			<p class="paragraf">“Ne diyorsunuz siz öyle, onu koydum, bunu koydum?” diye lafa karıştı Kör Kadriye.  </p>
			<p class="paragraf">“Oğlunu meşhur edeceğim Kadriye, onu anlatıyorum.”  </p>
			<p class="paragraf">“Hadi canım sen de!” dedi yaşlı kadın ve Aliço’yla Veysel’e sırtını dönüp yeniden televizyondaki diziyi dinlemeye koyuldu.  </p>
			<p class="paragraf">“Göstersene abi!” derken Veysel heyecandan yerinde duramıyordu.  </p>
			<p class="paragraf">Aliço, koyu sarı çekyata oturdu, bir cebinden yepyeni akıllı telefonunu, diğer cebinden de dörde katlanmış bir kâğıt çıkardı. Veysel de tam tepesinde dikilip durdu.  </p>
			<p class="paragraf">“Sağ olsun çocuklar yazdılar nasıl bakacağımızı. Ben de hiç anlamıyorum bu işlerden ama bundan sonra senin hatırın için anlayacağız artık” dedi Aliço ve pür dikkat kâğıdı okuyup, telefonu açtı, bir birine bir diğerine baktı ve epeyce uğraştıktan sonra yüzü aydınlandı. “Hah, bak işte bu senin sayfan. Âşık Veysel yaptım adını” dedi.  </p>
			<p class="paragraf">“Yaşa be Aliço Abi!” Veysel boynunu iyice uzatıp ekranı dikkatle inceledi. “Başlatsana abi, hadi seyredelim!”  </p>
			<p class="paragraf">“Dur oğlum, başlatacağım. Ulan nasıl oluyordu bu?”  </p>
			<p class="paragraf">Birkaç dakika sonra Veysel’in sıtma görmemiş sesi evi kapladı ve Aliço derin bir nefes aldı. En sonunda başarmıştı. Veysel ekrandaki görüntüsüne büyülenmiş gibi bakarken, Aliço onun ağlayacağını sandı. Zavallının sevinci görülmeye değerdi ama ne yazık ki kısa sürdü.  </p>
			<p class="paragraf">“Abi, ne oldu, bozuldu mu? Niye durdu bu şimdi?” Veysel panik içinde ekrandaki donmuş görüntüsüne bakıyordu.  </p>
			<p class="paragraf">“Yok bozulmadı, âdeti böyleymiş bu meretin. On beş saniyeden uzun vidyo koyamıyorsun.”  </p>
			<p class="paragraf">“Kimse bir şey anlamaz ki on beş saniyede.” Veysel hayal kırıklığına uğramıştı. “Yani o şarkının patladığı yeri bile dinleyemediler.”  </p>
			<p class="paragraf">“Veysel, o senin sesin miydi? Ne güzel okumuşsun öyle” dedi Kör Kadriye, sobanın yanından kafasını uzatıp.  </p>
			<p class="paragraf">“Bendim anne!”  </p>
			<p class="paragraf">“Bak anlaşılıyormuş demek…” dedi Aliço. “O akşam düğünde altı şarkı okumuştun, altısını da koyduk. Ama hepsi on beşer saniye.”  </p>
			<p class="paragraf">Veysel altı videonun altısını da teker teker seyretti. Bir kez daha. Sonra bir kez daha. Her izleyişinde heyecanı yatışacağına artıyor, kalbi hızlanıyordu.  </p>
			<p class="paragraf">“E yeter ama oğlum!” dedi Aliço ve telefonu Veysel’in elinden alıp cebine koydu. “Bıraksam, sabaha kadar ağzı açık ayran budalası gibi kendini seyredeceksin.”  </p>
			<p class="paragraf">“Peki şimdi ne yapacağız abi?” diye sordu Veysel ve ayağa fırlayıp küçücük odayı arşınlamaya başladı.  </p>
			<p class="paragraf">“Bekleyeceğiz” dedi Aliço, arkasına yaslanıp.  </p>
			<p class="paragraf">“Neyi bekleyeceğiz?”  </p>
			<p class="paragraf">“Birilerinin bunu görmesini.”  </p>
			<p class="paragraf">“Ne kadar bekleyeceğiz?”  </p>
			<p class="paragraf">“Ben ne bileyim be Veysel! Bekleyeceğiz işte.”  </p>
			<p class="paragraf">“Tamam abi, kızma, merakımdan soruyorum.”  </p>
			<p class="paragraf">“Beklerken de boş durmayacağız tabii, sürekli seni türkü söylerken çekeceğiz. Kahvede, evde, sokakta, bağda, kayanın orada, Karaköprü’de… Sonra onları da koyacağız buraya.”  </p>
			<p class="paragraf">“Nasıl koyacağız?”  </p>
			<p class="paragraf">“Yazdı çocuklar hepsini, gösterdiler de. Hallederim ben, sen merak etme.”  </p>
			<p class="paragraf20">  </p>
			<p class="paragraf">O gece Aliço gittikten epey sonra, Veysel yatağına girdi, yorganı başının üzerine çekti ve gözlerini yumdu. Sibel Can’ın kahvehaneye girişini tekrar tekrar canlandırdı gözünde. Aliço’yla Mercedes’e atlayıp İstanbul’a gidişlerini, oradaki evlerini, jilet gibi takım elbiseler içinde kendisini, çıkacağı televizyon programlarını, yolunu kesip imza isteyenleri, tıpkı Aliço’nun anlattığı gibi düşünüp durdu. Kendisine ait ilk hayalini kurduğunda ise uykuya dalmasına ramak kalmıştı. O hayalde, Ayşegül Veysel’i televizyonda görüyordu. Evde annesi ve babasıyla yemek yerken bir anda ekrana bakakalıyordu. Şarkıyı söyleyen gerçekten Veysel mi diye anlamak için yerinden kalkıp televizyonun yanına yaklaşıyordu. O sırada Ayşegül’ün babası, “Ne güzel söylüyor çocuk” diyordu. Annesi de onaylıyordu. Ayşegül ağlamaya başlıyordu, “Ben Veysel’i seviyorum” diyordu.  </p>
			<p class="paragraf">İşte tam o sırada Veysel uykuya daldı ve rüyasında Ayşe­gül’ü görmeye devam etti.  </p>
		</div>
	</body>
</html>