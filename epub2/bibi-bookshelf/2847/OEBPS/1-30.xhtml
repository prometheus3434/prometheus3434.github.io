<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-30</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-31" xml:lang="en-GB">Otuz bir  </p>
			<p class="paragraf">Karanlık çoktan inmiş, inceden yağmur çiselemeye başlamıştı. Dalgın dalgın, ocaktaki tarhana çorbasını karıştıran Bedriye’nin aklına öğleden sonra astığı çamaşırlar gelmese, o saatte katiyen dışarıya çıkmaz ve avluya sessizce süzülen Aliço’yla burun buruna gelmezdi. Gözlerini kıstı ve karşısındaki kara yağız adama dikkatle baktı, sonra iki adım yaklaşıp bir daha baktı. Gerçekten de Aliço’ydu gelen.  </p>
			<p class="paragraf">“Hayırlı akşamlar olsun Bedriye Anne!” dedi Aliço, böyle zamanlarda kullandığı iyi aile çocuğu sesiyle. Onun şu mahcup ve saygılı halini gören, arkasından konuşanların bu genç adama düpedüz haksızlık ettiğine inanırdı.  </p>
			<p class="paragraf">“Hayır olsun Aliço?” diye karşılık verdi Bedriye. Sağ kaşı, neredeyse saçlarının başlangıç çizgisine kadar kalkmıştı ve Aliço’nun bu efendiden tutumuna kanacak gibi görünmüyordu.   </p>
			<p class="paragraf">“Kâzım çağırdı da yemeğe…” dedi Aliço, önüne bakarak.  </p>
			<p class="paragraf">“Allah Allah…” dedi Bedriye ve ellerini beline koydu. “Bak hele sen bizim Kâzım’a…”  </p>
			<p class="paragraf">“Valla ne yalan söyleyeyim, ben de şaşırdım Bedriye Annecim” dedi Aliço. Bir taraftan ezilip büzülüyor, ne diyeceğini bilemediğinden, hiç âdeti olmadığı halde kekeliyordu. “Şey oldu Bedriye Annecim, yani şöyle oldu… Ben kahvedeydim, orada yakaladı beni. ‘Akşam rakıya gelicen’ diye tutturdu. Eh ben de ne diyeyim? Hayır mı diyeyim, denmez ki. Sonra severim ben Kâzım’ı. Kaç yılın hatırı var aramızda, değil mi ama? Aynı Köy’ün çocuklarıyız şunun şurasında. Gideyim de, yeni damadın gönlü olsun madem dedim.”  </p>
			<p class="paragraf">Bedriye bir sarı eve, bir Aliço’ya baktı. Kalkmış kaşı hâlâ saçlarının dibinde duruyordu. Memnuniyetsizliğini gizleme gereği duymadan, “Olsun madem gönlü… Geç bakalım!” dedi.  </p>
			<p class="paragraf">Aliço sarı eve doğru seğirtirken, Bedriye’nin aklı olduk olmadık sorularla, yüreği karanlık endişelerle doldu. Akşamüzeri Kâzım mutfağa dalıp, “Biz bu gece Meryem’le kendi evimizde yiyeceğiz” dediğinde, oğlunun normal evlilere özendiğini düşünüp üzerinde durmamıştı. Karısıyla karşılıklı oturup yemek yemek elbette onun da hakkıydı. Öte yandan, evine arkadaş çağırmak da hakkıydı. Yıllar boyunca Bedriye, oğlu arkadaş edinsin diye az çırpınmamıştı. Kâzım küçükken, Köy’ün bütün çocuklarını eve toplar, sırf Kâzım’la oynasınlar diye önlerine kurabiyeler, börekler, meyve suları, gofretler, kolalar koyar, ortaya çeşit çeşit oyuncak dökerdi. Çocuklar iştahla yemekleri yer, karınları şişene kadar kolaları içer, Kâzım’ın yüzüne bile bakmadan birbirleriyle oynadıktan sonra çekip giderlerdi. Sonraki hafta yine aynı şey olurdu. Bedriye ise azimle kurabiye yapıp, börek açmaya devam ederdi; tek istediği, Kâzım’ın bir tane olsun arkadaş edinebilmesiydi. Bunun için yıllarca çabalamış ama başaramamıştı. Oğlu diğer çocuklar için daima Köy’ün delisi olarak kalmıştı. Doğrusu bu ya, başka zaman olsa, Kâzım eve birini davet etti diye havalara uçardı Bedriye. Şimdi ise, oğlu yemeğe birini çağırıyordu ama Bedriye memnun olmuyordu, çünkü şimdi ortada Meryem vardı ve o kız söz konusu olduğunda, Bedriye’nin içi asla rahat etmiyordu. Her tür fenalık ense köklerinde pusuya yatmış, bekliyor gibi hissediyordu ve hiç dinmeyen bir huzursuzluk kalbinde fokur fokur kaynıyordu.  </p>
			<p class="paragraf">Bedriye çocukluğundan beri bilirdi Meryem’i. İpe sapa gelmez babasını, görgüsüz anasını, pejmürde aile yaşantılarını, birlikte sofraya bile oturmadıklarını, bayram sabahları adam gibi giyinip bayramlaşmadıklarını, özellikle ana kızın birbirlerine ağza alınmayacak sözler söylediğini, Fatma’nın babasından kalan maaşı alabilmek için İhsan’ın karısını yıllar önce boşadığını, o günden beri nikâhsız oturduklarını ve daha birçok şeyi, hepsini bilirdi… Yaşadıkları yer avuç içi kadar bir Köy’ken, bütün bunları duymamasına imkân mı vardı? Eskiden biri karşısına geçip de, “Bir gün Meryem gelinin olacak” dese, bunu söyleyenin kafasını kırardı. Ama ah şu kader denilen oyunbaz meret… Kader ya da Osman Efendi’nin bok yemesi diye düzeltti içinden… Dertleri azmış gibi, şimdi bir de Aliço çıkmıştı başlarına. Bedriye’ye sorsanız, o da meymenetsizin tekiydi. Ne kendine, ne başkasına hayrı olan cinsten bir tembel, bir tufeyli… Sessiz sakin anasıyla, herkesin saydığı rahmetli babasının aksine, ele avuca sığmaz bir serseri… Ama evladının hatırı söz konusu olduğunda, insan dilini katlayıp ağzına koyuyor ve susuyordu.  </p>
			<p class="paragraf">Çamaşırları toplamak için ilk mandala uzandığı sırada, kulağının arkasıyla, Aliço’nun sarı evin kapısını tıklattığını duydu. Birkaç saniye sonra evin içinden Kâzım’ın çok sevinçli sesi yükseldi. Bu öyle bir sevinçti ki, Bedriye karanlık avlunun ortasında hıçkırmaya başladı.  </p>
		</div>
	</body>
</html>