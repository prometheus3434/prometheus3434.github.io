<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-40</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-41" xml:lang="en-GB">Kırk bir  </p>
			<p class="paragraf">O zamana kadar Çakalağzı’nda, Osman Efendi’nin evinden bangır bangır müzik sesi yükseldiğini duyan olmamıştı. Ara sıra radyo veya televizyonda bir şeyler tıngırdar, bazen de Bedriye ancak kendisinin işitebileceği bir sesle inceden türkü mırıldanırdı. Ama o akşam, Meryem bir yandan radyoda çalan Serdar Ortaç şarkısına bağıra bağıra eşlik ediyor, bir yandan da pür neşe sofra hazırlıyordu. Evlendiği günden beri, yemekleri büyük evde yememek için bin takla atan, sırf sofraya Kocabey ailesiyle oturmamak için Kâzım’la sarı eve tıkılmaya razı olan kız, masanın etrafında dört dönüyor, bir aşağı bir yukarı koşturuyor, tabakları bardakları taşıyor, pirinçleri kavuruyor, sütlacı fırına veriyor, özene bezene salata hazırlıyor, bardaklara su dolduruyor, ekmek kesiyor ve Bedriye ile Filiz’i bir köşeye oturtmuş, katiyen ellerini bir şeye sürmelerine izin vermiyordu.  </p>
			<p class="paragraf">“İçimden öyle geldi, bugün her şeyi ben yapacağım. Siz oturup televizyon seyredin” demişti ama bu gürültüde televizyonun sesini duyabilmek ne mümkündü! Bedriye ile Filiz sedirde yan yana oturmuş, Meryem’i izliyorlardı. Bedriye, gelininin istediği zaman bu kadar becerikli olabilmesine şaşırmıştı. Sanki bir değil de beş kişi gibiydi Meryem ve beşi de güler yüzlü, beşi de hamarattı. Kâzım, sedirin hemen kenarına çektiği iskemleye çökmüş, hayran hayran karısına bakıyordu. Meryem odadan çıktığında gözlerini kapıya dikiyor ve o tekrar geri gelinceye kadar da ayırmıyordu. Bütün öğleden sonrayı mutfakta koşuşturarak geçirmesine rağmen, Meryem’de hiç yorgunluk emaresi yoktu.  </p>
			<p class="paragraf">“Ne bakıyon öyle aval aval Kaşalot?” dedi Meryem, bardaklara su doldururken.  </p>
			<p class="paragraf">“Hiiiiç” dedi Kâzım ve yanakları kızardı.  </p>
			<p class="paragraf">“Gel len seveyim seni! Bakma öyle, gel buraya dedim sana!”  </p>
			<p class="paragraf">Kâzım sevinç içinde yerinden kalktı ve Meryem’in yanına gitti. Meryem iki eliyle Kâzım’ın suratını avuçladı ve güzelce sıkıştırdıktan sonra, “Hadi bakalım Kaşalot, şimdi git otur yerine!” dedi.  </p>
			<p class="paragraf">Kâzım mutluluktan öldü ölecek, yerinden kıpırdayamadı.  </p>
			<p class="paragraf">“Öyle ‘Kaşalot’ denmez kocaya” buyurdu Bedriye oturduğu yerden. Sesi müziği bastırsın diye bağırmak zorunda kalmıştı.  </p>
			<p class="paragraf">Meryem su şişesini masaya bıraktı, ellerini beline koydu, yüzüne bir küçümseme ifadesi yerleştirdi ve kaynanasına döndü.  </p>
			<p class="paragraf">“Neden?”  </p>
			<p class="paragraf">“Denmez işte” dedi Bedriye, kaşlarını çatarak.  </p>
			<p class="paragraf">“Ben de neden diye soruyorum işte? Neden denmiyormuş? ‘Kocaya Kaşalot denmez’ diye kanun mu çıkarmış kaynanalar yoksa? Hem Kâzım seviyor öyle dememi! Di mi Kaşalot?”  </p>
			<p class="paragraf">Kâzım’ın yüzünde güller açtı, kendisini biraz önce sevmiş olan ve şimdi de gülümseyerek bakan Meryem’den gözlerini ayırmadan, “Evet anne, ben çok seviyom. Bırak, desin!” dedi.  </p>
			<p class="paragraf">“Afferim kız sana!” dedi Meryem ve Kâzım’ın yanağından bir makas aldıktan sonra radyoda çalan şarkıya eşlik ederek odadan çıktı.  </p>
			<p class="paragraf">Bedriye bir hiddet, yerinden kalktı ve gözü karısının arkasından kapıda takılı kalmış olan Kâzım’a doğru yürüyüp karşısına dikildi. Kâzım başını kaldırıp, annesinin öfke dolu bakışlarına gülümsemeyle karşılık verince, Bedriye’nin içi bir tuhaf oldu, hiddeti uçup gitti ve elini uzatıp oğlunun başını okşadı. Kâzım bakışlarını tekrar kapıya çevirdi ve yüzünü asıp, “Çok özledim ben Meryem’i” dedi.  </p>
			<p class="paragraf">“Aaaa, ne özlemesi, daha şimdi çıktı!” dedi Filiz.  </p>
			<p class="paragraf">“Yok, çok oldu!”  </p>
			<p class="paragraf">Tam o sırada kapı açıldı, Meryem’in geri geldiğini sanan Kâzım’ın gözleri parladı ama içeriye abisiyle babasının girdiğini görünce yüzü tekrar asıldı.  </p>
			<p class="paragraf">Kocasını aniden karşısında bulan Bedriye radyoyu kapatmak için ayağa fırladı ama Osman Efendi onu durdurdu. “Azıcık kıssan yeter Bedriye, hoşuma gitti akşam akşam evin böyle canlı olması.”  </p>
			<p class="paragraf">Herkes masaya oturdu, yemekler tabaklara kondu ve uzun yıllardan sonra ilk defa Osman Efendi ve ailesi neşeli bir yemek yedi. Onları ilk kez gören biri basbayağı mutlu olduklarını düşünebilirdi. Ama elbette bu durum çok uzun sürmedi ve gecenin ilk haberi Bedriye’den geldi. Köy için haber demek, kötü haber demekti. Birinin oğlunun şehirde iş bulması, kızının doğum yapması, babasının iyileşmesi gibi iyi haberler uygun bir zamanı bekleyebilirdi ama kötü haberler mutlaka sıcağı sıcağına yetiştirilmeli ve herkes o üzüntüden payına düşene ivedilikle kavuşmalıydı.  </p>
			<p class="paragraf">“Saadet’in annesi düşmüş dün. Kalçası kırılmış” dedi Bedriye üzüntüyle.  </p>
			<p class="paragraf">Osman Efendi ağzına götürdüğü kaşığını tekrar tabağına bıraktı ve kaşlarını kaldırdı. “Yapma ya!”  </p>
			<p class="paragraf">“Yaaaaa sorma! Kalkamaz diyorlar artık. Nasıl düştü kim bilir kadıncağız. Tuzla buz olmuş kalçası.”  </p>
			<p class="paragraf">“Vah vah!” dedi Osman Efendi ve masaya bir sessizlik hâkim oldu. Herkes Saadet’in annesi için ne kadar üzüldüğünü gösteren bir ifade takındı. Tam o sırada Meryem’in neşeyle çınlayan sesi, masadaki yarı matem havasının ortasına bomba gibi düştü.  </p>
			<p class="paragraf">“Ben de salıncaktan düştüydüm küçükken. Altı yedi yaşında vardım, yoktum…”  </p>
			<p class="paragraf">Osman Efendi, Bedriye, Salih ve Filiz başlarını tabaklarından kaldırıp, uzaylıymış gibi Meryem’e baktılar.  </p>
			<p class="paragraf">“Yazııık!” dedi Kâzım, ağlamaklı bir sesle. “Bir yerin acıdı mı?”  </p>
			<p class="paragraf">“Her yerim acıdı valla Kâzım. Bir de üstüne anamdan sopa yedim, niye düştüm diye.”  </p>
			<p class="paragraf">“Öpeyim de geçsin mi?”  </p>
			<p class="paragraf">Meryem bir kahkaha patlattı.  </p>
			<p class="paragraf">“Amma yaptın be oğlum, kaç sene oldu ben düşeli. O kadar zamana acı mı kalır?”  </p>
			<p class="paragraf">Kâzım üzüntüyle önüne baktı.  </p>
			<p class="paragraf">“Ne astın be suratını Kaşalot?” dedi Meryem.  </p>
			<p class="paragraf">“Acımış diye üzüldüm.”  </p>
			<p class="paragraf">“Ama artık acımıyor dedim ya, komik bir şey anlatıyoruz şurada.”  </p>
			<p class="paragraf">Kâzım, anlatılanın “komik” olduğunu duyunca güldü. Ağzı kulaklarına kadar açıldı, eğri büğrü dişleri ortaya çıktı. Meryem masaya dönüp, hevesle hikâyesini anlatmaya koyuldu. O evde yaşayan herkes ilk kez Meryem’i böyle konuşkan ve neşeli görüyordu. Bu açıdan Meryem’in ailesinden bir adım ileride sayılırlardı, çünkü Ağır İhsan ile Fatma kızlarını hiç böyle görmemişlerdi.  </p>
			<p class="paragraf">“Mahallenin kadınlarıyla piknik yapıyorduk, büyükler bir yerde toplanmışlar, az ileride çocuklar için salıncak kurmuşlardı; bildiğin çingene salıncağı işte. Maksat çocukların gürültüsü onlardan uzak olsun, kafaları şişmesin… Neyse, kadınlar kendi aralarında konuşmaya dalmış, öbür veletler kendi aralarında oyun oynuyorlar, ben de salıncağı ele geçirmişim, sallandıkça sallanıyorum ama ne sallanmak… Ciğerlerim çıkacak gibi oluyor gidip geldikçe… Sonra bir uçtum, gittim patladım karşıdaki kayalara. Ben hatırlamıyorum tabii, üç gün sonra açmışım gözümü. Beynim falan sarsılmış. Annem, ‘İyi ki ölmedin o gün’ der hep. Ha tabii, ‘Keşke ölseydin’ dediği de çok olmuştur. Hatta herhalde daha bile çok olmuştur. Neyse, böyle işte… Sonra bir korku geldi bana, bir daha salıncağa hiç binemedim. İçimden sallandım hep.”  </p>
			<p class="paragraf">“Nasıl sallandın içinden?” diye sordu Kâzım.  </p>
			<p class="paragraf">“Böyle!” Meryem elleriyle hayali bir salıncağın iplerini tuttu, gözlerini kapattı ve kendi kendine ileri geri sallanmaya başladı.  </p>
			<p class="paragraf">Kâzım’a sorsalar, o an Meryem’in saçlarının rüzgârda uçuştuğunu söylerdi. Hatta hiç tereddüt etmeden yemin bile ederdi. Bununla da kalmaz, aynı rüzgârın kendi yüzünü yaladığından da bahsederdi. Bedriye ile Osman Efendi yüzlerini başka tarafa çevirirken, Kâzım uzanıp kendi hayali salıncağının iplerini tuttu, gözlerini yumdu ve Meryem’le birlikte sallanmaya başladı. Rüzgâr usul usul ikisinin de saçlarını okşadı.  </p>
		</div>
	</body>
</html>