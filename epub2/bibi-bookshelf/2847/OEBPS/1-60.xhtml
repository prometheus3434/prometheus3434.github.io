<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-60</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-61" xml:lang="en-GB">Altmış bir  </p>
			<p class="paragraf">“Salih!”  </p>
			<p class="paragraf">Salih, düşünceli düşünceli, başını kaldırıp sesin geldiği tarafa baktı. Bakkal Ekrem dükkânın önünde, elleri belinde, ağzında sigarasıyla dikiliyordu. Cinayetten bu yana geçen on gün içinde, süzülmüş, yaşlanmış, neredeyse başka biri olup çıkmıştı. O heybetli omuzları bile daralmış, düşmüş gibiydi.  </p>
			<p class="paragraf">“Selamünaleyküm” dedi Salih.  </p>
			<p class="paragraf">“Aleykümselam. Selamsız geçeceksin sandım. Hiç bakmadın bu tarafa” diye sitem etti Ekrem.  </p>
			<p class="paragraf">“Dalmışım…” dedi Salih. “İyi olmuş, toparlamışsın ortalığı… Açmışsın dükkânı da… Ne zaman açtın?”  </p>
			<p class="paragraf">“Üç gün oldu. Açmayacağız da ne yapacağız, açtık işte.” Ekrem sigarasını duvarda söndürüp, izmaritini işaretparmağının ucuyla iterek sokağa fırlattı. “Pazartesi kasabadan adam geldi, benim camı takmaya… ‘Osman Efendilere gideceğim buradan’ dedi. Hayırdır?”  </p>
			<p class="paragraf">“Kâzımların evin camı indi de aşağıya…” dedi Salih.  </p>
			<p class="paragraf">“Kendiliğinden mi indi?”  </p>
			<p class="paragraf">“Yok, babam dellenip indirdi” dedi Salih sıkıntıyla. “Bugünlerde camı çerçeveyi indiren indirene…”  </p>
			<p class="paragraf">“Karı hâlâ sizin evdeymiş ha?” diye sordu Ekrem.  </p>
			<p class="paragraf">“Evde.”  </p>
			<p class="paragraf">“Nasıl oluyor o iş?”  </p>
			<p class="paragraf">“Kâzım salağının yüzünden…” dedi Salih. Elleri cebinde bakkal dükkânına yaklaştı, sesini alçalttı. “Deli sikine tutunur gibi tutundu derler ya, tam o hesap işte… Bırakmıyor karıyı. Anam da beni bırakmıyor, bir güzel kırayım ikisinin de ağzını burnunu. Dedim hatta taktırma camı, soğukta kalsınlar da akılları başlarına gelsin. Bedriye Hanım ona bile kıyamadı. Oğlunu soğukta bırakamazmış. Hadi ondan geçtim, kapılarına tepsiyle yemek bırakıyor her gün üç öğün. Değil sokağa atmak, orospuyu elimizle besliyoruz anlayacağın. Bir şey söylemeye kalksan, ben oğlumu besliyorum diyor anam. Bilirsin ya, öteden beri hep kayırır o geri zekâlıyı. Kâzım dedin mi akan sular durur.”  </p>
			<p class="paragraf">“E Osman Efendi ne diyor?”  </p>
			<p class="paragraf">“Ben de ona hayret ediyorum işte, hiçbir şey demiyor. Ağzını bile açmıyor. İlk başta o da, ‘Tutalım kolundan, atalım’ diyordu ama Kâzım kafasını duvarlara vurup korkuttu bunları. Koskoca Osman Efendi bile sindi, aklın alıyor mu? Ödleri patlıyor ikisinin de Kâzım’a bir şey olacak diye. Bırakın gebersin yahu geberecekse. Orospu bir karının uğruna düştüğümüz hale bak!”  </p>
			<p class="paragraf">“Bana mı diyorsun?” dedi Ekrem ve bir sigara daha kondurdu dudaklarına. “Bu kahpeler yaktı hepimizi. Hadi geç içeri, bir çay söyleyeyim sana. Veysel, oğlum, iki çay kap gel! Hooop Veysel, Âşık Veysel, duymuyor musun len?”  </p>
			<p class="paragraf">Kahvehanenin kapısının dibinde çömelmiş, gazetede günlük burcunu okuyan Veysel irkilip ayağa fırladı ve karşı tarafa, “Hemen Ekrem Abim, derhal!” diye seslendikten sonra, Merkür gibi geri geri giderek kahvehaneye girdi.  </p>
			<p class="paragraf">Salih bakkal dükkânından içeriye adımını attığı anda içi bir tuhaf oldu, bütün vücudundan bir ürperti gelip geçti. Daha on gün önce Aliço can vermişti burada. Çocukluğundan beri bildiği Aliço. Defalarca karşılıklı rakı içtiği, tavla attığı, sohbet edip güldüğü Aliço. Etrafa bakınıp, cinayeti hatırlatacak bir iz aradı ama bulamadı; her şey normal görünüyordu. Sanki Aliço burada bıçaklanmamış, can çekişmemiş, Nurdan kucağında bir cesetle sabahı sabah etmemişti.  </p>
			<p class="paragraf">Ekrem kasanın arkasındaki yerine otururken, “Çay söylerken bile utanıyorum be Salih, elimde olsa hiç çıkmayacağım sokağa… Kimsenin yüzüne bakacak durumum yok ama dükkânı açmak zorundayım. Ekmek parası… İçeri giren herkesin aklından Nurdan’la Aliço’nun geçtiğini biliyorum. Benimle konuşurken onları düşünüyorlar. Boynuzlu diyorlar içlerinden. Biri çıkıp yüzüme karşı bir şey diyecek, katil olacağım diye korkuyorum. İki evladım sahipsiz kalacak diye ödüm patlıyor.”  </p>
			<p class="paragraf">“Yahu senin karı hapiste. Tamam, o da kolay değil ama bizimki gibi bir durumda değilsin en azından. Karısı orospuymuş derler, geçerler. Ama bizi her gün konuşuyorlar, sakız olduk dillere.” Salih tabureyi kasanın önüne çekip oturdu. “Bir de bu Meryem, geçenlerde şey dedi anamlara… Daha bu olaylar olmadan önce…”  </p>
			<p class="paragraf">“Ne dedi?” diye sordu Ekrem.  </p>
			<p class="paragraf">“İyice moralini bozma da…” dedi Salih.  </p>
			<p class="paragraf">“Ne dedi oğlum?”  </p>
			<p class="paragraf">“ ‘Ekrem’i Salih’in üzerinde gördüm ben’ dedi…”  </p>
			<p class="paragraf">Ekrem’in soluk yüzü birdenbire kıpkırmızı oldu. “Ne?”  </p>
			<p class="paragraf">“Duydun işte… Babam o yüzden kalp krizi geçirdi zaten. Yüreğine indi adamın. Anam da duydu, Filiz de duydu… Hepsi oradaydı. Kâzım da duydu ama onun duymasından ne olacak.”  </p>
			<p class="paragraf">“Eeee?”  </p>
			<p class="paragraf">“E’si o işte” dedi Salih.  </p>
			<p class="paragraf">“Sen ne dedin?”  </p>
			<p class="paragraf">“Konuşmadık sonra hiç, babamın durumu falan girdi araya. Sonra bu cinayet derken unutulduk biz.”  </p>
			<p class="paragraf">“Filiz?”  </p>
			<p class="paragraf">“O da bir şey sormuyor. Sadece… Zaten ruh gibiydi kız, hepten ruh gibi oldu.”  </p>
			<p class="paragraf">Ekrem’in bir şey söylemesine fırsat kalmadan, boncuklu perde şıkırdadı ve Veysel elinde iki çayla içeriye daldı. “İşte geldi çaylarınız. Salih Abim, hoş geldin! Başka bir emriniz var mı?”  </p>
			<p class="paragraf">“Yok aslanım, sağ ol!” dedi Salih.  </p>
			<p class="paragraf">Veysel tam çıkacakken, Ekrem kolundan tutup durdurdu. “Veysel, bak buraya!”  </p>
			<p class="paragraf">“Buyur Ekrem Abim!”  </p>
			<p class="paragraf">“Otur bakayım şöyle, bir şey soracağım sana.”  </p>
			<p class="paragraf">“Sor abim!”  </p>
			<p class="paragraf">“Otursana len!”  </p>
			<p class="paragraf">“Yok abim, iyiyim böyle ben!”  </p>
			<p class="paragraf">Ekrem kaşınmayan çenesini kaşıdı, yüzünü ekşitti ve “Söyle bakalım, çok konuşuyorlar mı bizi kahvede?” diye sordu.  </p>
			<p class="paragraf">Veysel’in yüzü pençe pençe kızardı. “Bilmem ki… Yani… Konuşuyorlar mı?”  </p>
			<p class="paragraf">“Oğlum, lafı geveleme ağzında! Konuşuyorlar tabii, onu biliyoruz da… Ne kadar konuşuyorlar, ne diyorlar, onu söyle sen!”  </p>
			<p class="paragraf">“Hıdır Ustam kızar ama bana. Ben ne diyeyim şimdi Ekrem Abi? Laf mı taşıyayım? Sonra boşboğaz diyorsunuz.”  </p>
			<p class="paragraf">“Bak Veysel, ağzına sıçarım şimdi senin. Kim konuşuyor demiyorum sana, ne diyorlar diyorum.”  </p>
			<p class="paragraf">Veysel, ağzını sıkı tutacağına dair Hıdır’a verdiği sözleri, ettiği yeminleri hatırladı. “Kahvecilikle dedikoduculuk aynı anda olmaz” derdi Hıdır.  </p>
			<p class="paragraf">“Abi, bak, ben valla…”  </p>
			<p class="paragraf">“Ulan ne puştmuşsun sen be. Zor zamanımızda yanımızda olmayana dost demeyiz biz.”  </p>
			<p class="paragraf">Veysel’in gözleri doldu. “Öyle deme Ekrem Abim ya, kahvecilikle dedikoduculuk bir arada olmaz ki. Hem seni artık pek konuşmuyorlar, geçen haftanın konusuydun sen. Artık herkesin konuştuğu Salih Abiler, yani Osman Efendiler… Aslında seni de pek konuşmuyorlar Salih Abi, Osman Efendi’yi konuşuyorlar daha çok. Ama Hıdır Ustam her defasında kızıp susturuyor onları. O yokken ya da duymazken konuşuyorlar daha çok…”  </p>
			<p class="paragraf">“Ne diyorlar Osman Efendi için?” diye sordu Ekrem.  </p>
			<p class="paragraf">“Meryem’i diyorlar işte…”  </p>
			<p class="paragraf">“Nesini diyorlar?”  </p>
			<p class="paragraf">“Abi ya, tamam artık. Diyeceğimi dedim ben.” Veysel’in alnında boncuk boncuk terler birikmişti.  </p>
			<p class="paragraf">“Ne diyorlar len, uzatma da söyle!” dedi Salih sertçe.  </p>
			<p class="paragraf">“Osman Efendi yerine Gavat Efendi diyorlar” dedi Veysel. O kelimelerin dudaklarından nasıl olup da döküldüğüne inanamıyordu. Bir an bayılacak gibi oldu, dizleri titredi ve Salih’in yüzüne bakmaya cesaret edemeden kendini dışarıya attı. Serin hava yüzüne çarparken, son hız kahvehaneye doğru koşturdu. “Ne dedim ben! Dilim kopsun, kopsun inşallah!”  </p>
		</div>
	</body>
</html>