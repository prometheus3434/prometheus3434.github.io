<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-26</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-27" xml:lang="en-GB">Yirmi yedi  </p>
			<p class="paragraf">Üst katın sofasında Salih sedire oturmuş, babasının hazırlanmasını bekliyordu. Bakkal Ekrem’in bir tanıdığı, henüz iki ay önce aldığı traktörünü satılığa çıkarmıştı; baba oğul birlikte kasabaya gidip ona bakacaklardı. Kendi üç traktörlerinden en eskisi miadını dolduralı çok olmuştu. Diğer ikisi de pek yeni sayılmazlardı ama Salih babasını eski olanı değiştirmeye ikna edebilse kendini şanslı sayacaktı. Osman Efendi cimri adam değildi ama malının kıymetini bilirdi; sırf gösteriş olsun diye sokağa tek kuruş saçtığını gören olmamıştı. Salih’e kalsa, babası o traktörü on sene önce değiştirmeliydi ama bu konularda Osman Efendi’yle didişmemeyi öğrenmişti; iş gören her şey sonuna kadar kullanılmalıydı babasına göre. Tıpkı hâlâ ayağını yerden kesen, şu külüstür Renault otomobil gibi… Gün gelip çalışmaz olursa, gidip Mercedes almayı da bilirdi, öyle diyordu Osman Efendi ama önce o günün gelmesi gerekiyordu.  </p>
			<p class="paragraf">Salih’in tam içi geçiyordu ki, Osman Efendi odasından çıktı. Saçları özenle taranıp sağ yana doğru yatırılmıştı ve son yirmi senedir kasabaya her gidişinde giydiği kıyafet yine üzerindeydi. Kahverengi yelek-ceketli takım, Salih’e göre babasının kente uyum sağlama çabasının simgesiydi. Gerçi gittikleri yer bir kent değil, orta büyüklükte bir Anadolu kasabasıydı ve kimsenin babasının yelek-ceketini takdir ettiği yoktu ama Osman Efendi, bir beyefendi gibi giyinme ilkesinden asla taviz vermezdi. Hiç konuşmadan aşağıya indiler, mutfakta tavuk yolan Bedriye’yle vedalaştılar ve külüstür Renault otomobillerine atlayıp yola düzüldüler. Otomobilin içi, Osman Efendi’nin sadece Görece’ye indikleri günler sürdüğü Rebul parfümünün kokusuyla dolmuştu. Salih, bu kokuyu ne kadar çok sevdiğini düşündü. Çocukken ne zaman bu kokuyu duysa, babasıyla kasabaya gitme zamanının geldiğini anlardı. Osman Efendi yan koltukta, gözünü dışarıya dikmiş, sanki doğduğundan beri geçtiği yollarda değilmiş gibi, pür dikkat etrafı inceliyordu. Salih elini uzatıp radyoyu açmaya yeltenene kadar, Osman Efendi tek kelime etmedi.  </p>
			<p class="paragraf">“Açma!”  </p>
			<p class="paragraf">“Peki” dedi Salih ve elini geri çekti. “Başın mı ağrıyor?”  </p>
			<p class="paragraf">“Hayır, bir diyeceğim var.”  </p>
			<p class="paragraf">“Hayırdır?”  </p>
			<p class="paragraf">Osman Efendi bir müddet yolu seyretti, sonra ağzından baklayı çıkardı:  </p>
			<p class="paragraf">“Siz ayrı eve çıkın Filiz’le.”  </p>
			<p class="paragraf">“Ayrı eve mi çıkalım, neden?”  </p>
			<p class="paragraf">“Öyle gerek…”  </p>
			<p class="paragraf">“Neden öyle gerekmiş? İyiyiz biz böyle, bir şikâyetimiz yok” diye huysuzlandı Salih.  </p>
			<p class="paragraf">“Olmaz dedim.”  </p>
			<p class="paragraf">“Meryem yüzünden değil mi?”  </p>
			<p class="paragraf">Osman Efendi cevap vermedi.  </p>
			<p class="paragraf">“Meryem’le ikimizi aynı yerde tutmak istemiyorsun. Ama baştan düşünecektin bunu. Meryem’i gelin diye almadan önce.”  </p>
			<p class="paragraf">“Ben çok mu meraklıydım almaya?” dedi Osman Efendi, sakin bir sesle. “Sana başka kız bulalım dediğimizde görmedin mi Kâzım’ın halini? Sen yanımda değil miydin? Bıraksaydım da kendini mi öldürseydi? Ne yapsaydım?”  </p>
			<p class="paragraf">Salih sustu; biliyordu babasının Kâzım’a olan zaafını. Onu mutlu etmek için yapmayacağı şey yoktu. Büyük oğlunu da seviyordu elbette ama Kâzım için dünyayı yerinden oynat deseler, en azından kalkar denerdi Osman Efendi. Salih bunun sebebinin Kâzım’ın hastalığı olduğunu bildiği için hiç kıskanmamıştı kardeşini; hem nesini kıskanacaktı ki? Birkaç saniye sessiz kaldıktan sonra, “Ama baba, herkes durup dururken neden ayrı eve çıktığımı soracak, dedikodular alıp yürüyecek, zaten başlamışlar konuşmaya…” dedi.  </p>
			<p class="paragraf">“Başlamışlar mı? Kim başlamış?”  </p>
			<p class="paragraf">“Bilmiyorum ama konuşanlar varmış…”  </p>
			<p class="paragraf">“Ne diyorlarmış?”  </p>
			<p class="paragraf">“Benimle Meryem’i diyorlarmış işte…” Salih bunu söylerken kıpkırmızı kesildi.  </p>
			<p class="paragraf">Osman Efendi efsanevi sakinliğini yitirdi ve bağırmaya başladı. “Köy meydanında mı yaptınız o işi? Nereden duymuşlar? Kim konuşuyormuş? Bunca zaman susmuşlar da niye şimdi başlamışlar konuşmaya?”  </p>
			<p class="paragraf">“Ben kimseye söylemedim. Ne bileyim, belki Meryem birilerine anlatmıştır. Bilirsin, çenesi durmaz bu karı milletinin, öterler her yerde” dedi Salih.  </p>
			<p class="paragraf">Osman Efendi kravatını gevşetti, gömleğinin en üst düğmesini açtı. Bu kadarı fazlaydı onun için. En başta, Kâzım mutlu olsun, bir yuva kursun, Bedriye’yle ikisinin gözü arkada kalmasın istemişti. Kendileri öldükten sonra oğullarına bir sahip çıkan olsun diye kalkışmıştı bu işe. Tamam, abisi vardı ama bir kadının bakımına benzemez diye düşünmüştü. Gel gör ki, işler sarpa sarmış, Osman Efendi bu yola çıktığına fena halde pişman olmuştu ama yapacak bir şey yoktu. Aşağı tükürsen sakal, yukarı tükürsen bıyık… Ne zaman Bedriye’yi dinlemeden bir iş yapsa böyle olurdu. Salih endişeyle, babasının alnında biriken boncuk boncuk terlere baktı.  </p>
			<p class="paragraf">“Nurdan karısından başka arkadaşı var mı ki Meryem’in?” diye sordu Osman Efendi. Salih direksiyon başında irkildi; babasının daha önce ağzını bozduğunu hiç duymamıştı. “Karı” türü kelimeler Osman Efendi’nin lügatinde bulunmazdı.  </p>
			<p class="paragraf">“Benim bildiğim yok” dedi Salih.  </p>
			<p class="paragraf">“Sana bu işin konuşulduğunu kim söyledi?”  </p>
			<p class="paragraf">“Duydum işte.”  </p>
			<p class="paragraf">“Kimden?”  </p>
			<p class="paragraf">“Ekrem’den…”  </p>
			<p class="paragraf">“Al işte! Nurdan karısından çıkmıştır laf!” Osman Efendi camı araladı, cebinden mendilini çıkarıp alnını sildi. “Bu memlekette rezil olacağımız varmış. Dillere düşeceğimiz varmış. Ah benim aptal kafam…”  </p>
			<p class="paragraf">Görece’nin girişine kadar çıt çıkmadı otomobilde. Ne bir müzik tıngırdadı, ne de Salih’le Osman Efendi’nin sesleri duyuldu. Eski, beyaz steyşın Renault’nun içinde eski pişmanlıklar yenilerine karıştı, hava ağırlaştı.  </p>
			<p class="paragraf">“Anam biliyor mu?” diye sordu Salih, tam devlet hastanesinin önünden geçerlerken.  </p>
			<p class="paragraf">Osman Efendi kaşını kaldırıp oğluna baktı. “Neyi?”  </p>
			<p class="paragraf">“Bizim başka eve çıkacağımızı anam biliyor mu?” diye tekrarladı Salih.  </p>
		</div>
	</body>
</html>