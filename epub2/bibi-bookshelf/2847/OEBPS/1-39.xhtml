<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-39</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-40" xml:lang="en-GB">Kırk  </p>
			<p class="paragraf">O gün Aliço, sevgili olduklarından beri ilk defa, Delice Tepesi’nde Meryem’i bekledi. Hem de on dakika, yirmi dakika, yarım saat değil, tamı tamına bir saat on iki dakika tek başına dolandı açık havada, ayazda. Ne zaman ki sabrı başından taştı, siniri tepesini aştı, o zaman göründü Meryem yolun ucunda. Üstelik hiç acelesi yokmuş gibi, salına salına, ağırdan geliyordu. Aliço uzaklardan seslendi: “Neredesin be kızım? Dondurdun beni bu soğukta!”  </p>
			<p class="paragraf">Meryem cevap vermek için de acele etmedi. Uzaktan bağırarak sesini yormak yerine Aliço’nun yanına varıncaya kadar sabretti.  </p>
			<p class="paragraf">“Ben senin gibi elimi kolumu sallaya sallaya çıkamıyorum evden. Hem zamanında ben senin çok yolunu gözledim, azıcık da sen bekleyiver.” Meryem uzlaşmacı gününde değildi, zaten öyle bir gününe denk gelen olmamıştı yirmi dokuz senelik ömründe. Aliço onunla dalaşmak yerine, konuya girdi hemen.  </p>
			<p class="paragraf">“Anlamış mı seninki bir şey?”  </p>
			<p class="paragraf">“Kâzım mı? Yok be, ne anlayacak o? İçti rakıyı devrildi zaten. Sabahın köründe Nurdan Abla gelmese, öğlene kadar ayacağı yoktu.”  </p>
			<p class="paragraf">“Ne diye gelmiş Nurdan?” Aliço kaşlarını çattı.  </p>
			<p class="paragraf">Meryem kıkırdadı.  </p>
			<p class="paragraf">“Uğramış işte…”  </p>
			<p class="paragraf">“Sabahın köründe niye uğramış?”  </p>
			<p class="paragraf">“Bak söylerim ama kimseye demeyeceksin. Hele bir laf çıksın görürsün sen!”  </p>
			<p class="paragraf">“Söyle ne söyleyeceksen, hasta etme adamı!”  </p>
			<p class="paragraf">“Ben demiştim buna, Kâzım’a açıyorum, o da kendi kendine şey yapıyor diye.”  </p>
			<p class="paragraf">Aliço iğrenmiş gibi yüzünü buruşturdu ve ters bir tavırla, “Eeee?” dedi.  </p>
			<p class="paragraf">“Bu da meraklanmış zahir, sabahın köründe çıktı geldi. ‘Ben de açacağım’ dedi.”  </p>
			<p class="paragraf">“Palavra sıkma!”  </p>
			<p class="paragraf">“İki gözüm önüme aksın yalanım varsa. Kâzım yerde oynuyordu, Nurdan Abla oturdu masaya, açtı bacaklarını… Peki bizimki ne yapsa beğenirsin? Döndü Nurdan Abla’ya kıçını, astı suratını, hiç oralı olmadı. ‘Bak oğlum’ diyorum, hiç duymamış gibi yapıyor. ‘Kâzım’ diyorum, tınmıyor bile. Nurdan Abla dedi ki, beni seviyormuş o geri zekâlı, o yüzden de başkasına bakmıyormuş.”  </p>
			<p class="paragraf">“Manyak manyak konuşma karşımda. Yiyeceksin şimdi yumruğu suratının ortasına.”  </p>
			<p class="paragraf">“Aman ne var be, bilmiyorsun sanki ne yaptığımızı… Nasıl tuttum adamı ben onca zaman?”  </p>
			<p class="paragraf">Aliço eliyle vuracak gibi yaptı.  </p>
			<p class="paragraf">“Sus dedim yeminle…”  </p>
			<p class="paragraf">“Elin delisinden mi kıskanıyorsun beni Aliçom? Eee, vermeseydin o zaman. Ben bayıldım sanki onunla evlenmeye.”  </p>
			<p class="paragraf">Aliço başka tarafa baktı. Bir sigara yakıp derin bir nefes çekti.  </p>
			<p class="paragraf">“Söyledin mi Nurdan’a akşam benim geldiğimi?”  </p>
			<p class="paragraf">“O duymuş zaten.”  </p>
			<p class="paragraf">“Ne yaptığımızı söyledin mi?”  </p>
			<p class="paragraf">Meryem omuz silkti.  </p>
			<p class="paragraf">“Söyledin mi dedim?”  </p>
			<p class="paragraf">“Evet, söyledim, ne var? Her şeyi içimde tuta tuta patlayacağım zaten. Merak etme, söylemez o kimseye. Ölse söylemez.”  </p>
			<p class="paragraf">Aliço öldürecek gibi baktı Meryem’e.  </p>
			<p class="paragraf">“Ne kızıyorsun be bu kadar! Baştan beri biliyor zaten ne bok yediğimizi” dedi Meryem.  </p>
			<p class="paragraf">“Ama başta evli değildin. Ölür müsün o çeneni tutsan?”  </p>
			<p class="paragraf">Meryem, devrilmiş bir ağacın gövdesine oturdu, hırkasının cebinden çıkardığı keseyi de kucağına koydu.  </p>
			<p class="paragraf">“Aliço, ben gitmek istiyorum artık, uzamasın daha. Geceleri uyanıyorum, ölecek gibi oluyorum o evde. Bütün duvarlar, bütün dünya üzerime üzerime geliyor. Kalkıp, başımı o duvarlara vurmak istiyorum. Camları, pencereleri kırıp dökmek, asılıp perdeleri koparmak, ne eşya varsa yere çalmak istiyorum. Yana dönüp de o kaşalotu dibimde uyurken görmeye dayanamıyorum artık. Bilirsin ya, benim öfkemin ayarı yoktur, bazen çığırımdan çıkarım, kendime mâni olamam. Bu iş biraz daha uzarsa, elimden bir kaza çıkar, hapislere düşerim diye ödüm patlıyor.”  </p>
			<p class="paragraf">“Uzamayacak merak etme!”  </p>
			<p class="paragraf">“Ne zaman?”  </p>
			<p class="paragraf">“Salı sabaha karşı gideceğiz buradan.”  </p>
			<p class="paragraf">Meryem büyük bir şaşkınlıkla Aliço’ya baktı. Üç gün sonraydı salı.  </p>
			<p class="paragraf">“Bu salı mı?”  </p>
			<p class="paragraf">“Bu salı!”  </p>
			<p class="paragraf">“Sahi mi diyorsun?”  </p>
			<p class="paragraf">“Sahi diyorum.”  </p>
			<p class="paragraf">Meryem etrafına baktı ve cennette olduğunu sandı. O mu cennete gitmişti, cennet mi ona gelmişti bilemedi. Kalkıp Aliço’ya sarıldı.  </p>
			<p class="paragraf">“Sakın kimseye söyleyeyim deme” dedi Aliço. “Bir duyulursa…”  </p>
			<p class="paragraf">“Söylemem kimseye” diye onun sözünü kesti Meryem. “Ölsem söylemem.”  </p>
			<p class="paragraf">Kollarını daha sıkı doladı Aliço’ya, nefesleri bir oldu. Aliço da kollarını ona sardı. Sonra Meryem, hiçbir şey demeden sevgilisinin kollarından sıyrıldı ve az önce geldiği yoldan geri yürümeye başladı. Aliço başka bir şey söyler de her şey bozulur diye korkuyordu. Bir müddet kulağını geride bıraktı, Aliço seslenip şaka yaptığını söyleyecek mi diye ama Aliço seslenmedi.  </p>
			<p class="paragraf">Aliço’yu duyamayacağı kadar uzaklaştığında, Meryem’in adımları hafifledi, uçar gibi yürümeye başladı. Sevinci salya gibi akıyordu yüzünden. Dosdoğru eve gitse, heyecanını zapt edemez, önüne geleni sarılıp öperdi. Kâzım’ı, Bedriye’yi, Filiz’i, Salih’i, hatta Osman Efendi’yi bile kucaklayabilirdi. Gerçek mutluluk böyleydi işte; insanın içindeki her tür nefreti yıkar, temizlerdi. Önceden sizi üzenler, üzemez olur; çıkmaz sandığınız lekelerin izi bile kalmazdı. Kin ve nefret yükü kalkınca, yüreğiniz kuş gibi hafiflerdi. Mutluluktan uçabilmenin sırrı da buydu: hafif bir kalp!  </p>
			<p class="paragraf">Meydandan geçtiği sırada yüzünde sonsuz bir gülümseme taşıdığının farkında değildi. Ona bakanların, dönüp bir kez daha baktığını ve onların içinin de sevinçle dolduğunu görmüyordu. Sanki gözleri içine çevrilmişti ve hayranlıkla kendi neşesini seyrediyordu. Bir saniyesini bile kaçırmaya niyeti yoktu bu hazzın. Hayatta kaç kez bu kadar mutlu olurdu ki insan, ya da hayat kaç kez bu kadar güzel olurdu? Kim bilir, belki on sene sonra, kocasına sevgisini tümüyle yitirmiş kadınlardan olacak, hatta Aliço’nun ona dokunmasına bile tahammül edemeyecekti. Belki o zaman, şimdiki sevincini hatırlayıp, “Ne aptalmışım” diyecekti. Ama şu an yaşadığı bu mutluluk hali, şimdiye dek gördüklerinin –büyük ihtimalle göreceklerinin de– en iyisiydi ve dünyaya bir de bu gözle bakmak istiyordu. Köy’ü, insanları, sokakları, çöp tenekelerini, kepenkleri, halıları, ekmek dolaplarını, kahvehaneyi, iskemleleri, masaları, tenteleri, traktörleri, arabaları, kuşları, kedileri, köpekleri, leğenleri, bahçeleri, avluları, elektrik direklerini, antenleri, kiremitleri, kapıları, pencereleri, inekleri, koyunları, öküzleri, bulutları, yağmuru, karı, güneşi, ayı, yıldızları, ağaçları, yaprakları, istiflenmiş odunları, karıncaları, süleymancıkları, karasinekleri, sivrisinekleri, annesini, babasını, Emine’yi, Kâzım’ı, Nurdan’ı, Bakkal Ekrem’i, Hıdır’ı, Kör Kadriye’yi, Karagöl’ü, Tozluyol’u, Tahtaköprü’yü bir de şimdi görmek istiyordu. Gökyüzü daha mavi, ağaçlar daha yeşil, güneş daha parlak ve dünya daha güzelken bir kez daha bakmak istiyordu her şeye. İleride, hissettiği mutluluk bittiğinde bile onun nasıl bir şey, nasıl bir yer olduğunu hatırlamak, beynine kazımak ve bir daha da asla unutmamak istiyordu.  </p>
			<p class="paragraf">Köy’ü boydan boya geçti, ayaklarına kara sular ininceye kadar tarlaların, bahçelerin arasında gezindi. “Hayat bu kadar güzel olabiliyormuş meğer” diye defalarca tekrarladı kendi kendine. Belki de bir yerlerde hep böyle yaşayan insanlar vardı. Ne haksızlık! Ama bu haksızlık bile onu kızdırmıyordu. Taşları tekmeleye tekmeleye, üzgün, kırgın, bezgin hallerde yüzlerce defa geçtiği bozuk yol bile bir mucize gibi görünüyordu gözüne. Bağların arasından, nasıl da ip gibi uzayıp gidiyordu. Doğayla ahenk içinde, sakin ve huzurlu… Aliço’yla ikisini buralardan götürecek olan yol, bu yoldu. Eğilip yeri öpmek geldi içinden. Yola teşekkür etmek, ona sarılmak istedi ve yaptı da. Önce dizlerinin üzerine çöktü, sonra namaz kılar gibi ellerini ve başını yere koydu, dudaklarını asfalt görmemiş zemine değdirdi. “Sana şükürler olsun!” diye mırıldandı. “Sana şükürler olsun!”  </p>
			<p class="paragraf">Yaklaşan bir motosiklet sesi duyduysa da oralı olmadı, üzerinden geçecek değillerdi ya. Motosiklet giderek yavaşladı ve tam yanı başında durdu. Meryem başını kaldırdığında, ön siperlikten hayretle kendisine bakan Veysel’le göz göze geldi.  </p>
			<p class="paragraf">“Meryem?” dedi Veysel. “Neyin var?”  </p>
			<p class="paragraf">Meryem gülümsedi. “Yok bir şeyim Veysel, merak etme. Hadi bak sen işine!”  </p>
			<p class="paragraf">“İyi ama ne yapıyorsun yerde?”  </p>
			<p class="paragraf">“Hiiç!”  </p>
			<p class="paragraf">“Nasıl hiç?”  </p>
			<p class="paragraf">“Hiç işte.”  </p>
			<p class="paragraf">“Buralarda âdet oldu galiba yollara yatmak” diye kendi kendine söylendi Veysel, başını iki yana sallarken.  </p>
			<p class="paragraf">Meryem ayağa kalktı, üstünü başını silkeledi ve “Ne güzelmiş motorun” dedi.  </p>
			<p class="paragraf">“Bu mu?” Veysel şaşkın şaşkın eski püskü, kırmızı motosikletine baktı.  </p>
			<p class="paragraf">“Evet!”  </p>
			<p class="paragraf">“El insaf be Meryem, on senedir bunu kullanıyorum. Yeni mi gördün?”  </p>
			<p class="paragraf">“Yeni gördüm valla! Hiç dikkat etmemişim” dedi Meryem sırıtarak.  </p>
			<p class="paragraf">“Bırakayım mı?”  </p>
			<p class="paragraf">“Yok, ben giderim. Hadi kal selametle!”  </p>
			<p class="paragraf">Meryem alıp başını yürümeye başladı. Veysel bir müddet kızın arkasından baktı, sonra dayanamayıp seslendi:  </p>
			<p class="paragraf">“Meryem!”  </p>
			<p class="paragraf">“Ne?” dedi Meryem, arkasına bakmadan.  </p>
			<p class="paragraf">“Neden gülüyorsun öyle?”  </p>
			<p class="paragraf">“Hiiiiç, öylesine gülüyorum. İçimden geldi.”  </p>
			<p class="paragraf">Veysel ağzı açık arkasından bakarken, Meryem kahkahalara boğulup, iki büklüm oldu. Gülmek ne güzeldi!  </p>
		</div>
	</body>
</html>