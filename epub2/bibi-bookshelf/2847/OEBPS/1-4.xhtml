<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-4</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-5" xml:lang="en-GB">Beş  </p>
			<p class="paragraf">Nurdan, bakkal dükkânının kapı ağzında, pervaza dayanmış, sigara içiyordu. Üzerinde tiril tiril penyeden, uzun kırmızı bir etek ile sıkı kalçasının altına kadar inen beyaz, yarım kollu bir bluz, aklında da kopuk kopuk düşünceler vardı. İki parmak topuklu, mantar tabanlı beyaz ayakkabıları, zaten uzun olan boyuna fazla bir etki etmiyor ama yürüyüşüne ve duruşuna bir albeni katıyordu. Köy’de Nurdan’ı düz bir pabuçla gören olmamıştı. Karda kışta, yağmurda çamurda bile ayağına topuklularını takmadan şuradan şuraya gitmezdi. Fakat bu durum onun süslenmekten başka şey düşünmeyen bir koket olduğu anlamına gelmiyordu. Nurdan, kocasının sahibi olduğu bakkal dükkânının –burası aynı zamanda Çakalağzı Köyü’nün tek bakkal dükkânıydı– belkemiğiydi. Her sabah erkenden dükkânı açar ve öğlen yemeğinden sonra yerini kocası Ekrem’e bırakana kadar hiç durmadan çalışırdı. Kocası geldikten sonra üst kattaki evine koşar, topuklu ayakkabılarını çıkarıp topuklu terliklerini giyer, işe girişir, alelacele yemeğini, temizliğini yaptıktan sonra sigarasını yakar, mevsim kışsa camın önüne oturup ilkokul çağındaki iki kızının okuldan dönüşünü bekler, mevsim yazsa kızlarıyla oyuna dalar ya da el işi yapardı. Köy’ün diğer kadınları gibi çaya, kahveye gittiği pek nadirdi.  </p>
			<p class="paragraf">Nurdan gözlerini kapattı ve Köy’ün o kısmında ender rastlanan sessizliğin tadına vardı. O gün ortalıkta ne bağırıp çağırarak oynayan haylaz çocuklar vardı, ne de sökülmüş egzozlarıyla insanın kafasını şişiren motosikletler. Dükkânda çalışan klimanın serinliği sayesinde sıcakla da bir derdi yoktu Nurdan’ın. O gün belki yüzüncü kez, geçen sene taktırdıkları klima için Allah’a şükretti ve sigarasından keyifle bir nefes daha çekti. İki kızı üst kattaki evlerinde öğle uykusundaydılar, kocası Ekrem ise söylene söylene kasabaya mal almaya gitmişti. Tembel adam değildi Ekrem, işten kaçtığı görülmemişti ama iki gündür yaşadıkları aşırı sıcak, herkes gibi onun da iflahını kesmişti.  </p>
			<p class="paragraf">Nurdan sigarasını kapının yanında çöp kutusu vazifesi gören yağ tenekesinin kenarında söndürdü ve tam içeriye girecekken kahvehanenin köşesini dönen Meryem’i gördü. Meryem, pancar rengi bir surat ve öfkeli bir boğanınkini andıran adımlarla ona doğru geliyordu. Nurdan kollarını göğsünde kavuşturup bekledi. Meryem sanki Nurdan orada değilmiş gibi, ona hiç bakmadan yanından geçti, boncuklu perdeyi iki elinin tersiyle araladı ve hışımla bakkala girdi. Nurdan da onu takip etti.  </p>
			<p class="paragraf">“Kız Meryem, ne bu hiddet, bu celal?”  </p>
			<p class="paragraf">“Yandım ben Nurdan Abla!”  </p>
			<p class="paragraf">“Kâzım olayı mı?”  </p>
			<p class="paragraf">“Sen nereden biliyorsun?”  </p>
			<p class="paragraf">“Bütün Köy biliyor. Kötü Emine sağ olsun, kapı kapı dolaştı. Üşenmiyor da bu güneşin alnında…”  </p>
			<p class="paragraf">Kötü Emine, Köy’ün kulaklarıydı. Olup biten her şeyi önce o duyardı. Hatta olayları henüz olmadan duyduğunu söyleyenler bile vardı. Elli beş yaşında, koca gerdanlı, koca dudaklı, koca memeli, kara saçlı, kara kaşlı, etli butlu bu kadın, lafını en olmayacak yerlerde, hiç sakınmadan, pat diye söylediğinden adı “Kötü”ye çıkmıştı. Gerçekten kötü olup olmadığı tartışılsa bile Emine’nin açık sözlülüğü su götürmezdi. Bazıları buna “densizlik” dese de, kimse Emine kadar densiz olmadığından, bunu yüzüne söyleyen yoktu.  </p>
			<p class="paragraf">Dedikoduculuk ve patavatsızlık gibi bazı hoş olmayan özelliklerine rağmen Emine’nin kendine özgü bir ahlakı vardı. Örneğin dedikodu konusunda asla ayrımcılık yapmazdı. İster yan komşusu olun, ister yedi kat el, hakkınızda söylenecek bir söz varsa, Emine için eşittiniz. Bunun yanı sıra kimse Emine’nin yalancı olduğunu da iddia edemezdi. Bir haberi duyduğu anda, onun doğru olup olmadığını anlamasını sağlayan, şaşmaz bir içgüdüye sahipti. Bu yüzden de, ne zaman Köy’de üzerinde konuşulmaya değer bir hadise meydana gelse, bütün gözler Kötü Emine’yi arardı. Öyle çalkantılı dönemler Emine’nin altın çağıydı. Elli beş yaşını ziyadesiyle gösteren kendi halindeki o kadın değişir, serpilir, pırıl pırıl parlamaya başlardı. Yüzü aydınlanır, omuzları dikleşir, sesine bir eda yerleşirdi. Ahali, ağzının içine bakarken Kötü Emine yıldızlaşırdı. Meryem de en çok öyle zamanlarda nefret ederdi ondan.  </p>
			<p class="paragraf">“Allah’ın belası dedikoducu orospu, kesin bu işte onun parmağı vardır” diye söylendi. Zamanında Kötü Emine’yi bir sebepten ötürü, Köy’ün orta yerinde güzelce benzetmişliği vardı. Meryem’in adını edepsize çıkaran ve Köy’le arasına biraz daha mesafe koyan bir olaydı bu. O sıralarda on sekiz yaşında olan Meryem’in elinden, kırk beşini iki hafta önce aşmış olan Emine’yi zor almışlardı. O günden sonra, kadın bir daha Meryem hakkında ağzını hiç açmamıştı ama araları daima morg ısısında kalmıştı. Bu olay Çakalağzı’nda yıllar yılı konuşulmuş, hatta Köy’ün unutulmazları arasına girmişti. Çoğunluk, annesi yaşında birine el kaldırdığı için Meryem’i ayıplasa bile, bıyık altından gülerek şöyle diyenler de olmuştu: “Eeee, dinsizin hakkından imansız gelir.”  </p>
			<p class="paragraf">“Emine ayarlamıştır bu Kâzım işini, nah şuraya yazıyorum” dedi Meryem. “Ne zamandır punduna getirmeyi bekliyordu. Yediği dayaktan sonra bir şey yapamadı ya, içinde kaldı.” Meryem bir yandan tırnaklarını yiyor, bir yandan da durmadan söyleniyordu. “Ah Emine, yakmaz mıyım ben seni! Fitil fitil burnundan getirmez miyim bu şerefsizliğini!”  </p>
			<p class="paragraf">“Yok!” dedi Nurdan. “Öyle peşin hükümlü olma! Bak ben sana diyeyim, Emine’nin işi değil bu. Kâzım zaten seni istiyormuş. Babası şaka yollu sana Mer­yem’i alalım deyince sevinçten havalara uçmuş. Meğer onlar da bilmiyorlarmış oğullarının seni sevdiğini. Osman Efendi kahvede anlatmış.”  </p>
			<p class="paragraf">Meryem yüzünü buruşturdu. “Allah Allah… Gözü mü varmış o salağın bende? E ben hiç anlamadım ya!”  </p>
			<p class="paragraf">“Dediydim hani ben sana… Bu ne zaman seni görse, ağzı açık ayran budalası gibi bakıyor diye…”  </p>
			<p class="paragraf">“Ha dediydin galiba bir kere… Aman ne bileyim, onun normal bakışı da öyle. Geri zekâlı, ne olacak!”  </p>
			<p class="paragraf">“Deme kız öyle, yazık!”  </p>
			<p class="paragraf">“Ne var, yalan mı söylediğim? Geri zekâlı değil mi?”  </p>
			<p class="paragraf">“Tamam, geri zekâlı da… Yazık, günah…”  </p>
			<p class="paragraf">“E madem yazık, sen var Köy’ün delisine Nurdan Abla. Sen alıver o dingili koynuna.”  </p>
			<p class="paragraf">“Ne yapalım, seni istiyor adam. Hem ben evliyim” diyerek bir kahkaha koyuverdi Nurdan ama hemen toparlanıp ciddileşti. Gülmenin sırası değildi, zaten Meryem de gülmemişti. “Kâzım biraz küçüktür senden değil mi?”  </p>
			<p class="paragraf">“En az beş altı yaş… Söylesene, ne yapacağım ben Nurdan Abla? Hayatım kaydı benim. Önceden de kayıktı ama şimdi toptan kaydı. Bir deliyle ömür mü geçireceğim? Bu mu benim kaderim?”  </p>
			<p class="paragraf">“Dur bakalım, hemen karalar bağlama. Kesin verir mi baban? İstemiyorum falan desen?”  </p>
			<p class="paragraf">“Vermez olur mu ya? Osman Efendi beni deli oğluna değil, topal eşeğine istese, yine verir babam. Zaten kim istese verir de, Osman Efendilere yollarken kalkıp bir de göbek atar. Öküz herif zaten evden gideyim diye gözümün içine bakıyor.”  </p>
			<p class="paragraf">“Deme öyle!”  </p>
			<p class="paragraf">“Aman be Nurdan Abla sen de… Öyle deme, böyle deme… Doğruyu söylüyorum ben. Geri zekâlıya geri zekâlı, öküze öküz diyorum.”  </p>
			<p class="paragraf">“Kızım, insanı babası evden atmak ister mi?”  </p>
			<p class="paragraf">“Benimki ister. Aman sen sanki bilmiyorsun Ağır İhsan’ın ne mal olduğunu.”  </p>
			<p class="paragraf">“E canım, her ana baba evladının mürüvvetini görmek ister. Yuvanı kur istiyorlardır” diye mırıldandı Nurdan, bir şey söylemiş olmak için. Meryem tamı tamına yirmi dokuz yaşındaydı ve evde kaldığından Çakalağzı’nda yaşayan kimsenin şüphesi yoktu. Nurdan’ın da yoktu.  </p>
			<p class="paragraf">“Ne yuvası kuracakmışım Kâzım’la? Hava çok soğuk oldu mu sümükleri donuyor o salağın ama farkına bile varmıyor. Kaç kere gördüm ben. Bak buraya kadar, tam çenesine kadar sümük buzları sarkıyor burnundan. Öyle kutup ayısı gibi geziyor ortada. Yuva kuracakmışım bir de onunla, yuvası batsın! Sümüklü ayı!”  </p>
			<p class="paragraf">“Ay tamam, midem bulandı.”  </p>
			<p class="paragraf">Meryem sustu. Nurdan da sustu. Kasanın durduğu masaya dayanıp bir müddet karşılarındaki raflara, dizi dizi arapsabunlarına, çamaşır sularına, deterjanlara, ispirtolara baktılar. Klima serin serin üfledi.  </p>
			<p class="paragraf">“Abla be, telefonunu versene…” Sessizliği bozan Meryem oldu.  </p>
			<p class="paragraf">“Aliço’yu arayacaksın değil mi?” dedi Nurdan ters ters. “Yok valla, veremem kusura bakma!”  </p>
			<p class="paragraf">“Ne olur abla, ölümü öp!” diye yalvardı Meryem.  </p>
			<p class="paragraf">Nurdan isteksiz adımlarla kasanın arkasına geçti, çekmeceden telefonunu çıkarıp Meryem’e uzattı. “Sende hiç akıl yok, biliyorsun değil mi?”  </p>
			<p class="paragraf">“Yaşa be! Yemin ederim senin gibi insan yok. Aslan Nurdan Ablam benim.”  </p>
			<p class="paragraf">“Hadi tamam, uzun etme ama.”  </p>
			<p class="paragraf">Meryem telefonu kaptığı gibi kapının önüne fırladı. Birkaç dakika sonra boncuklu perdeyi tekrar şıkırdatarak geri döndüğünde, Nurdan çamaşır suyu şişelerini koliden çıkarmış, raflara diziyordu. Dönüp Meryem’in asık suratına baktı.  </p>
			<p class="paragraf">“Eeee, söyle bakalım, ne dedi Aliço? Beyaz atına atlayıp kurtaracak mıymış seni?”  </p>
			<p class="paragraf">“Haaa kurtaracakmış, ne demezsin! Kapalı telefonu. Zaten lazım olduğunda asla bulunmaz” dedi Meryem. Ardından yüzünü ekşiterek kapıya baktı ve “Bu çirkin boncuklar nereden çıktı?” diye sordu.  </p>
			<p class="paragraf">“Aman ne bileyim, Ekrem almış kasabadan geçen gün. Kasap mı burası dedim ama dinlemedi, astı” dedi Nurdan. “Bak Meryem, ne diyeceğim sana… Kızmadan aç kulağını, bir dinle beni.”  </p>
			<p class="paragraf">“Sen aç kulağını Nurdan Abla! Bilirsin seni severim, çok da iyiliğini gördüm. Bana ne söyleyeceğini biliyorum ama bugün nasihat dinleyecek halde değilim. Aslında hiçbir gün nasihat dinlemek istemiyorum ben. Herkes kendi aklını kullansın, sokma akıldan kimseye fayda gelmez derler. Oradan sokarsın, buradan çıkar.”  </p>
			<p class="paragraf">“Aman hemen de kızar… Ben seni düşünüyorum. Evlenirsen o evden kurtulursun, rahat edersin azıcık, biraz gün yüzü görürsün. İnsan gibi yaşarsın…”  </p>
			<p class="paragraf">“İnsan gibi yaşamak denmez be ona Nurdan Abla. İnsan gibi ölmek denir ancak. Ama ben insan gibi öleceğime hayvan gibi yaşamak istiyorum. Hayvan gibi sevmek istiyorum.”  </p>
			<p class="paragraf">“Ama…”  </p>
			<p class="paragraf">“Aması falan yok. Sağ salim ölmeye mi geldik be bu dünyaya? Hasarsızlık indirimi mi verecekler öteki tarafta? Canımızın çektiğini bile sevemeyeceksek ne bok yemeye doğduk biz? Rahat edecekmişim… Köyün delisiyle evlenip nasıl rahat edilir, bir anlatsana sen bana! Ömrümü onunla geçireyim istiyorsunuz. Neden? Bana çamaşır makinesi alacak diye mi? İstemiyorum ben çamaşır makinesi! Kâzım’ın gömleklerini otomatikte yıkayacağıma, Aliço’nunkileri koklaya koklaya elimde yıkarım. Bulaşık makinesi de istemiyorum, televizyon da… Bir tek Aliço’yu istiyorum, tamam mı? Sabah akşam, aslan gibi sevgilimi koynuma almak istiyorum.”  </p>
			<p class="paragraf">“O zaman o alsın seni. Ne duruyor? Bunca zamandır niye gelip istememiş seni, sordun mu?”  </p>
			<p class="paragraf">“Parası yok da ondan.”  </p>
			<p class="paragraf">“Seni sevseydi çalıştığı yerlerde sebat ederdi, parası da olurdu. Bahane bunlar, hep bahane…” dedi Nurdan ve son çamaşır suyunu da koliden çıkarıp rafa koydu. “Öyle seviyorum demekle olmaz bu işler, adam olsun o önce.”  </p>
			<p class="paragraf">“İki aydır çalışıyor ya Nurdan Abla. Ondan önce şansı yaver gitmedi adamın, ne yapsın yani?”  </p>
			<p class="paragraf">“Hadi oradan!” dedi Nurdan öfkeyle. “Şansı yaver gitmemişmiş… Aç gözünü kızım, kullandırma kendini! Bırak o hayırsızı artık!”  </p>
			<p class="paragraf">“Seviyorum ben o hayırsızı, tamam mı? Hayırlısı sizin olsun!” diye bağırdı Meryem ve bakkaldan dışarı fırladı.  </p>
			<p class="paragraf">Boncuklu perde arkasından uzun uzun şıngırdadı. Nurdan üst üste birkaç kez içini çekti.  </p>
		</div>
	</body>
</html>