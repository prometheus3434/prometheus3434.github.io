<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-18</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-19" xml:lang="en-GB">On dokuz  </p>
			<p class="paragraf">Meryem ona baktı, o da Meryem’e baktı. Meryem huzursuzca kıpırdandı, o da huzursuzca kıpırdandı. Meryem tetikteydi, o da tetikteydi. Meryem kaşlarını çattı, sanki o da kaşlarını çattı.  </p>
			<p class="paragraf">“Amma da büyük!” dedi Meryem sonunda ve elindeki altın torbasını masanın üzerine bırakıp tedbirli adımlarla duvara yaklaştı. Ama ne olur ne olmaz diyerek, öyle çok fazla da yaklaşmadı. Aralarında makul bir emniyet mesafesi bırakıp kocaman kahverengi böceği dikkatle ve şüpheyle inceledi. Çıyan desen çıyan değil, kırkayak desen kırkayak değil, ot böceği desen hiç değildi. Müjdeci böceğini biraz andırmakla beraber, müjdeci böceği de değildi. Neredeyse Meryem’in elinin ayası kadar vardı ve tüm vücudu kızıla çalan kahverengi kısa tüylerle kaplıydı. Akrep miydi? Yok değildi. Ama akrebi akla getiren uzunca, kıvrık bir kuyruğu vardı. Meryem, o güne kadar hiç görmediği türdeki bu meymenetsiz yaratıktan gözünü ayırmadan, gelinlik ayakkabısının sol tekini ayağından çıkarıp eline aldı ve Yaradan’a sığınıp hayvanı duvara yapıştırmaya hazırlandı. Tam o sırada bedeninin yanında başka bir beden, kafasının yanında başka bir kafa, nefesinin yanında başka bir nefes hissetti.  </p>
			<p class="paragraf">“Ben öldürcem. Ben damadım” dedi Kâzım.  </p>
			<p class="paragraf">“İyi!” dedi Meryem, tam yanında dikilmiş, öfkeyle böceğe bakan Kâzım’a dönüp. “Buyur öldür!”  </p>
			<p class="paragraf">Bunu söylerken elbette Kâzım’ın böceğe ve dolayısıyla duvara kafa atmasını beklemiyordu ama olay tamı tamına bu şekilde gelişti. Kâzım gerildi, gerildi ve aniden ileri atılıp koca kafasını koca böceğin üzerine “dan!” diye vurdu.  </p>
			<p class="paragraf">“Öldürdüm di mi?” diye sordu Kâzım, ağzı açık kendisine bakan Meryem’e dönüp. Gözleri gururla parlıyordu. “Koca böceği öldürdüm di mi?”  </p>
			<p class="paragraf">Meryem böceğin bir duvardaki yarısına, bir Kâzım’ın kafasındaki yarısına baktı ve “Öldürdün öldürdün, aferin!” dedi yüzünü buruşturarak. “Hadi banyoya git de alnını yıka, hâlâ oranda duruyor hayvan. Bacakları kımıldıyor vallahi.”  </p>
			<p class="paragraf">Kâzım emir almış er gibi banyoya koşarken, Meryem arkasından seslendi: “Bana bak, sabunla yıka!”  </p>
			<p class="paragraf">“Tamam!”  </p>
			<p class="paragraf">Birkaç dakika sonra, Kâzım üstü başı sırılsıklam bir halde banyodan çıktığında, Meryem hâlâ duvara, zavallı böcekten kalan ize bakıyor ve kendisinin de, kurumakta olan kanın içinde şimdiden bir fosil gibi duran o hayvancık kadar talihsiz olduğunu düşünüyordu. Başını geriye çevirince, bir hayli şişmiş alnına aldırmadan, hevesle kendisini inceleyen Kâzım’la göz göze geldi. İki metre gerisinde, kolları yanına sarkmış bekleyen bu geri zekâlı da talihsizdi. Anası babası istediği kadar o mutlu olsun diye kıçlarını yırtsınlar, kızlardan kız, evlerden ev beğensinler, yediğini önüne, yemediğini arkasına koysunlar, oğullarının kadersizliğini değiştiremezlerdi.  </p>
			<p class="paragraf">Meryem tekrar duvardaki böcek kalıntısına döndü ve gözlerini ondan ayırmadan gelinliğinin fermuarını açtı, omuzlarından sıyırdı ve kalçasından kaydırıp yere bıraktı. Siyah, kalın kenarlı penye donu ve yıkanmaktan sünmüş beyaz sutyeniyle kaldı. Annesi gelinliğin içine bu çamaşırları giydiğini görünce bas bas bağırıp, ortalığı ayağa kaldırmıştı. Olacak şey miydi bu? Düğün bohçasında Kâzım’ın ailesinin getirdiği beyaz dantelden çamaşır takımı dururken bunları giymek de neyin nesiydi? “Çabuk çıkar onları!” diye bağırmıştı Fatma kara suratı iyice kararırken. Meryem ise bir el işareti yapıp, “Nah giyerim onları” diyerek anasını dışarı kovalamıştı. Aliço’ya giyecekti o beyaz dantel takımları zamanı geldiğinde. Aklı Aliço’ya, harabeye, harabedeki sevişmelerine kaymıştı ki, Kâzım’ın inleyen sesi Meryem’i o ana, gerdek gecesine ve sarı eve geri getirdi.  </p>
			<p class="paragraf">İnlemeden ziyade yavru bir köpeğin ağlamasını andırıyordu Kâzım’ın çıkardığı ses. Bir erkekten çok, ne idüğü belirsiz bir mahlukun çağrısıydı. Meryem’in midesi yerinden oynadı, tüyleri diken diken oldu. Az sonra olacaklara kalbi dayanacak mıydı acaba? Yoksa patlayıp parça parça ortalığa mı saçılacaktı? Ne olursa olsun artık, diye geçirdi içinden. Ne alacaksa alsın Kâzım. Korkunun ecele faydası yoktu ama ecel korkunun ilacıydı. O sırada, bir gün öleceğini bilmek fevkalade rahatlatıcı geldi Meryem’e. Ohhh, ölüp kurtulacağız. O halde, ölmeli.  </p>
			<p class="paragraf">Kâzım’ın nefesini ensesinde hissetti. Geriye döndü. Kocası sadece yarım metre uzağında, anadan üryan, kat kat olmuş memeleri göbeğine doğru sakmış, kocaman aleti dimdik, Meryem’e bakıyordu. Uzakta bir yerde, bir kurt uludu. Meryem uzakları düşündü. Yatağında uyuyan bebekleri, şehirlerarası otobüslerde camdan bakan yolcuları, düdüğünü öttürerek sokak sokak gezen bekçileri, büyük şehirlerde güzel kıyafetler giyip gece kulüplerine giden kadınları, erkekleri, gemileri, uçakları, evleri, şarkıları, türküleri, bağlarda çalışan köylüleri, gündoğumunda çorbacıda oturan ameleleri, Almanya’yı, Amerika’yı, Aliço’nun hep oturduğu kahvehaneyi, o kahvehanenin sahibi Hıdır’ı, Hıdır’ın çırağı Veysel’i, Veysel’in anası Kör Kadriye’yi, Kör Kadriye’nin henüz Ebe Kadriye’yken kendisini doğurttuğu o uzak nisan gecesini düşündü. Kâzım’ın inlemesiyle tekrar sarı eve geri döndüğünde, bu kez kendini yorgun hissetti; tıpkı çok uzaklardan gelmiş gibi…  </p>
			<p class="paragraf">Gözleri gayriihtiyari aşağıya, Kâzım’ın penisine kaydı. Bir penisin bu kadar büyük olabileceğini hiç düşünmemişti. Neredeyse Aliço’nunkinin iki katı kadar vardı. Onun bakışını gören Kâzım’ın nefesi öyle hızlandı ki, Meryem bir an onun kendi soluğunda boğulacağını sandı. Ama maalesef Kâzım boğulmadı, aksine elini penisine götürdü ve kendini okşarken, “Hadi!” dedi, usulcacık, yalvaran bir sesle. “Hadi artık, dayanamıyom ben!”  </p>
			<p class="paragraf">“Ne diyorsun be öyle, manyak!” diye bağırdı Meryem. Yok, yapamayacaktı. İmkân yoktu yapmasına. Var gücüyle ittirdi Kâzım’ın koca bedenini. “Çekil şuradan, uyuyacağım.”  </p>
			<p class="paragraf">“Yok, olmaz. Damadım ya ben” dedi Kâzım huysuz bir çocuk gibi. Hâlâ aletini tutuyordu. “Gerdeğe gircez.”  </p>
			<p class="paragraf">“Sonra gireriz, başka zaman.”  </p>
			<p class="paragraf">“Bu gece, dedi Salih Abim. Ne istersen yapıcan, dedi.”  </p>
			<p class="paragraf">“Çok biliyor senin o Salih Abin.”  </p>
			<p class="paragraf">“Evlendik ya biz! Bu gece yapmamız lazım.”  </p>
			<p class="paragraf">Meryem kollarını göğsünde kavuşturdu ve gözlerini Kâzım’a dikti. “Neden?” diye sordu.  </p>
			<p class="paragraf">Kâzım boş boş baktı kendisine don sutyen meydan okuyan Meryem’e.  </p>
			<p class="paragraf">Meryem üsteledi: “De bakiim bana, neden? Neden bu gece yapmamız lazımmış?”  </p>
			<p class="paragraf">Kâzım bilmem dercesine dudağını büktü.  </p>
			<p class="paragraf">“Bak, bilmiyorsun değil mi? Bir nedeni olsa, yani hakikaten şart olsa bilirdik… Mesela yemek yersin, neden? Çünkü acıkırsın. Su içersin, neden? Çünkü susarsın. Sıçarsın, çünkü kakan gelmiştir. Peki neden bu gece yapmamız şart? Söyle bakayım!”  </p>
			<p class="paragraf">Kâzım dudak büktü. “Bilmem…”  </p>
			<p class="paragraf">“Kafayı çalıştıracaksın hayatta; soracaksın bazen kendine böyle. Neden, diyeceksin! Neden?” dedi Meryem ellerini beline koyup. “İnsan canı isteyince yapar o işi. Köy isteyince ya da ne bileyim, Salih Abisi isteyince değil.”  </p>
			<p class="paragraf">“Tamam işte, istiyom ben.” Kâzım gözlerini kocaman açtı. “Çok istiyom hem de…”  </p>
			<p class="paragraf">“Ama ben istemiyom. Hem de hiç istemiyom” dedi Meryem ve üzerine beyaz dantelden gelinlik geceliğini geçirdiği gibi, Kâzım’ın anasının aldığı beyaz saten çarşaflara bir güzel yayıldı.  </p>
			<p class="paragraf">Osman Efendi, “Her şey usulünce olacak, Salih’e ne yaptıysan aynını Kâzım’a da yapacaksın” buyurunca, Bedriye günler boyu, kasabada Kâzım’a çeyiz düzmüş, çarşaflar, havlular, gecelikler, pijamalar, terlikler almış, bunu yaparken de dünyanın parasını döktüğü tüm o güzelim eşyaları Meryem’in kullanacağını aklına getirmemeye gayret etmişti. Kız doğru düzgün bakmıyordu bile Bedriye’nin getirdiği torbalar dolusu eşyaya. “Haspa, sanki kendi evinde daha iyilerini gördü!” diye söyleniyordu Bedriye kendi kendine. Düğünden önce çeyizleri sarı eve yerleştirmek, eşya getirenlere neyi nereye koyacaklarını söylemek, hatta yatağı hazırlamak bile Bedriye’ye kalmıştı… Meryem’e kalsa, bu yatağa çarşaf bile sermeye gerek yoktu ya… Yine de yanağı kaygan, yumuşacık kumaşa değdiğinde hissettiği ferahlık hoşuna gitti, ardından bütün günün yorgunluğu gözlerine çöktü. Sakinleşmiş bir sesle, ayakta duran Kâzım’a seslendi:  </p>
			<p class="paragraf">“Hadi yat artık sen de! Hadi Kâzım, hadi aslanım ama giy donunu öyle yat!”  </p>
			<p class="paragraf">Kâzım’ın ağlamaya başlaması öyle ani oldu ki, uykuya dalmaya hazırlanan Meryem’in yüreği ağzına geldi. Doğrulup yatağın kenarına oturdu ve karşısında koca bir bebek gibi hıçkıra hıçkıra ağlayan Kâzım’a baktı. Adamın içini çeke çeke ağlarken yüzünün aldığı şekil ve gözyaşlarının yanaklarında bıraktığı ıslak izler, içinde şefkat ya da acıma hissi uyandırmadığı gibi, midesini bulandırıyordu ama yine de ayağa kalkıp yanına gitti.  </p>
			<p class="paragraf">“E ne oldu şimdi? Niye ağlıyorsun?” diye sordu. Oysa pekâ­lâ biliyordu sorusunun cevabını.  </p>
			<p class="paragraf">Kâzım her içini çektiğinde, Meryem’in nefreti biraz daha büyüdü. Onu susturacak bir şeyler söylemek istedi ama aklına hiçbir şey gelmedi.  </p>
			<p class="paragraf">“Sus be ağlama!” diyebildi ancak. Aslında Kâzım’ın ne yaptığı umurunda bile değildi, isterse sabaha kadar ağlayabilir, hatta gözyaşında boğulabilirdi ama ağlarken çıkardığı seslerin duyulmasından korkuyordu. Yataktan kalktı ve pencerenin perdesini aralayıp karanlıklara bürünmüş büyük eve baktı. Hiçbir hareket yoktu. Biraz bekledi, ne bir ışık yandı, ne de ses duyuldu. Demek ki, Bedriye’yle Osman Efendi işitmemişlerdi oğullarının zırlamasını. Meryem bir oh çekti ve Kâzım’a dönüp, “Ağlama be! Ne ağlıyon? Bebek misin sen?” diye çıkıştı.  </p>
			<p class="paragraf">Kâzım omuzlarını silkti ve yere oturarak ağlamayı sürdürdü. Ardı arkası kesilmeyen hıçkırıklarına, durumu daha da sinir bozucu hale getiren öne arkaya sallanma hareketi de eklenmişti artık. Meryem yanından geçerken, ayağıyla ittirdi Kâzım’ı.  </p>
			<p class="paragraf">“Kalk yerden, zırlamayı da kes! Hem yapma öyle! Sallanma geri zekâlı gibi. Hani damat olmuştun sen? Böyle ağlar mı damatlar?”  </p>
			<p class="paragraf">Meryem’in sözlerinin tesir etmesi için birkaç dakika geçmesi gerekti. Sonunda Kâzım’ın nefesi düzene girdi, ağlaması hafifledi. Hıçkırıklar arada boğazından kaçıp kurtulsa da, büyük oranda yatışmış gibiydi. Islak ve kederli gözlerini Meryem’e dikti. Meryem’in içi bir daha kalktı.  </p>
			<p class="paragraf">“Ağlamıyom…” dedi Kâzım, dudağını bükerek.  </p>
			<p class="paragraf">“Aferin, ağlama tabii. Kızlar ağlar. Kız mısın sen?”  </p>
			<p class="paragraf">“Değilim.”  </p>
			<p class="paragraf">“Hah şöyle! Hadi uyuyalım artık. Bak bayılıvereceğim ben yorgunluktan.” Meryem elini uzattı ve Kâzım’ın ağır gövdesini yerden kaldırmasına yardım etti. “Ama donunu giy!”  </p>
			<p class="paragraf">Az önce çıkarıp özenle başucuna koyduğu büyük beden beyaz donunu giyerken, Kâzım’ın neşesi yerine gelmişti bile. Yatağa uzandı, yüzünü ve gövdesini karısından yana çevirdi, ellerini sol yanağının altında bitiştirip ay ışığının hafiften aydınlattığı Meryem’i seyre daldı.  </p>
			<p class="paragraf">“Ne bakıyon be öyle mal gibi?”  </p>
			<p class="paragraf">“Hiç!”  </p>
			<p class="paragraf">“Şey yaparız diye umutlanma boş yere. Valla çok yoruldum ben, halim yok. Onu bekliyorsan yani, boşa bekleme.”  </p>
			<p class="paragraf">“Neyi?”  </p>
			<p class="paragraf">“Yok bir şey, hadi uyu.”  </p>
			<p class="paragraf">“Neyi beklemeyeyim?”  </p>
			<p class="paragraf">“Öfff, neyi olacak? Gerdeğe gireriz diye bekliyorsan, bekleme yani boşuna.”  </p>
			<p class="paragraf">“Beklemiyom.”  </p>
			<p class="paragraf">“Ne bakıyon o zaman, öyle gözünü dikmiş?” diye bağırdı Meryem. “Hem bak ne diyeceğim, sen kendi kendine yapsana, rahatlarsın. Bak hani düğünde ne güzel yaptın.”  </p>
			<p class="paragraf">“Ben yapmadım, kendi oldu.”  </p>
			<p class="paragraf">“Olsun.”  </p>
			<p class="paragraf">“Hem abim çok kızdı sonra.”  </p>
			<p class="paragraf">“Yap sen yap, ben kızmam. Abine de söylemem.”  </p>
			<p class="paragraf">“Peki!” dedi Kâzım ama kıpırdamadan yatıp Meryem’i seyretmeye devam etti. Meryem bir müddet boş yere onun hareketlenmesini bekledi ama sonra dayanamadı ve başucunda bekleyen uykunun kucağına düştü.  </p>
		</div>
	</body>
</html>