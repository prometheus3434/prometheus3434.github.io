<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-44</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-45" xml:lang="en-GB">Kırk beş  </p>
			<p class="paragraf">Görece Devlet Hastanesi, Rumlardan kalan diğer yapıların aksine kasabanın deniz tarafında değil, dağlara yakın kısmında yer alıyordu. Volkanik özelliğinden dolayı rengi pembeye çalan sarımsak taşından yapılmış, neoklasik, güzel bir binaydı. Mimari üslubu gereği yalın hatlarıyla hoş bir tezat teşkil eden süslü cephesi, zeminden dört basamak yükseltilmiş görkemli kapısının üzerinde yer alan incelikli demir işlemeleri ve kapının önündeki altı sütunuyla çevresindeki çirkin apartmanlardan ayrılıyordu. Bin sekiz yüzlerin ortalarında Görece’nin en zengin ailesi tarafından yaptırılmış, Cumhuriyet’in ilanından hemen önce yetimhaneye dönüştürülmüş, mübadelenin ardından uzun yıllar boş kaldıktan sonra hastane olarak kullanılmaya başlamıştı. Kış aylarında nüfusu on binin bile altına düşen Görece’nin huzurlu havası bu binaya da sindiğinden, içeriye adımını atan herkes gürültü yapmaktan çekinir gibi adımlarını hafifletir, sesini alçaltırdı. Bu sebepten dolayı Salih de hastane odasının kapısını mümkün mertebe sessiz olmaya gayret ederek araladı ama içeride uyuklamakta olan üç baş hemen dikilerek ona doğru döndü.  </p>
			<p class="paragraf">“Hadi gözümüz aydın, önemli bir şey değilmiş. Şimdi gelip size de anlatacak doktor” dedi Salih, içeriye girerken.  </p>
			<p class="paragraf">Bedriye, ellerini göğe doğru açarak Allah’a şükretti. Saatlerdir, kocasının yatağının kenarına ilişmiş oturuyordu.  </p>
			<p class="paragraf">“Nasıl önemli bir şey değilmiş? Yaşadığımı ben bilirim, önemliydi bal gibi” dedi Osman Efendi. Hasta yatağında sırtı yastıklarla desteklenmiş halde otururken, on yıl yaşlanmış görünüyordu. Oğlunun, durumu hafife alması ağırına gitmişti.  </p>
			<p class="paragraf">“Yani kalbine büyük zarar vermemiş. Çok daha fenası olabilirmiş” diye açıkladı Salih.  </p>
			<p class="paragraf">“Buna da şükür Osman Efendi!” dedi Bedriye.  </p>
			<p class="paragraf">Osman Efendi pencereden dışarıya baktı ve “Dışarıdan ahkâm kesmek kolay tabii” diye söylendi, diğerlerinin de duyabileceği şekilde.  </p>
			<p class="paragraf">“Ben biraz dolanıp gelirim, bir şey lazım mı?” diye sordu Salih, ellerini cebine sokup.  </p>
			<p class="paragraf">“Yok” dedi Bedriye.  </p>
			<p class="paragraf">Salih çıktı. Bedriye sustu, Osman Efendi sustu, Filiz sustu. Odadaki hava öyle ağırdı ki, insan içine çekmeye korkardı. Osman Efendi, pencereden dallarının ucu görünen iki kel ağaca ve yıllardır aktarılmamış bir dama baktı durdu. Sanki dünyadaki en ilgi çekici şey, o damda biçimsizce yan yana duran kıytırık kiremitlerdi. Bedriye bütün dikkatini kucağına koyduğu ellerine vermişti. Yıllardır bulaşık yıkamaktan, cam silmekten, taşları ovmaktan, çamaşır çitilemekten yorgun düşmüş ellerinden ayırmıyordu gözlerini. Osman Efendi defalarca Köy’den genç bir kız bulup getirmişti işlerde ona yardım etsin diye ama Bedriye hepsine birer kulp takıp yollamıştı. Kimi usul bilmiyordu, kiminin kökü temiz değildi, kimi işini candan yapmıyordu, kiminin ter kokusu vardı, kiminin gözü göz değildi, kiminin de gözünün üstünde kaşı vardı. Ancak geçen sene, dizleri fena halde ağrımaya başladığında, yaşlandığını kabul edip, yardım edecek bir kızın gelip gitmesine razı olmuştu ama elleri için artık çok geçti. Saçlarına ilk aklar düştüğünde, memeleri sarkmaya başladığında ve yüzünde ilk çizgiler belirdiğinde dertlendiği olmuştu ama çabuk kabullenmişti bu durumu. O çizgileri görebildiği için şükretmişti Allah’a. O gün, o hastane odasında, hırpalanmış ellerine bakarken düşündüğü şeylerin, yitip gitmiş güzelliğiyle hiç ilgisi yoktu. Çok daha derin kederlere düşmüştü Bedriye.  </p>
			<p class="paragraf">Filiz duvarın dibindeki sandalyeye tünemiş, gözlerini odadaki boş yatağın demirine sabitlemişti. Gece geldiklerinde, o yatakta, birkaç gün önce mide kanaması geçirmiş bir adam yatıyordu ama sabahtan taburcu olup gitmişti. Bütün geceyi bir sandalyede geçirmek hamile bir kadın için kolay değildi, o yüzden Filiz’in zaten soluk olan beti benzi iki ton daha atmış, iyiden iyiye beyaza çalmaya başlamıştı. Yine de inatla boş yatağa uzanmayı reddediyor, sandalyesinde büzülmüş, tırnaklarını yiyip duruyordu. Geldiklerinden beri bir an olsun elini ağzından çekmemişti.  </p>
			<p class="paragraf">“Çok yoruldun sen” dedi Bedriye.  </p>
			<p class="paragraf">“Olsun!” dedi Filiz.  </p>
			<p class="paragraf">“Salih seni eve götürsün artık” dedi Bedriye.  </p>
			<p class="paragraf">“Gerek yok.”  </p>
			<p class="paragraf">“Gerek var” diye kestirip Osman Efendi. “Git bul Salih’i!”  </p>
			<p class="paragraf">Salih akşamdan beri odada mümkün olduğunca az durmuş, türlü bahanelerle kendini dışarı atmıştı. Filiz, kocasını hastanenin önündeki merdivenlere oturmuş, sigara içerken buldu.  </p>
			<p class="paragraf">“Beni eve götürecekmişsin. Öyle dedi baban.”  </p>
			<p class="paragraf">“İyi, götürürüz.”  </p>
			<p class="paragraf">“Ne zaman?”  </p>
			<p class="paragraf">“Götürürüz dedik ya. Git sen içeri.”  </p>
			<p class="paragraf">Filiz, yorgun bedenini güçlükle taşıyan ayaklarını sürüye sürüye odaya geri döndü.  </p>
			<p class="paragraf">“Buldun mu Salih’i?” diye sordu Bedriye.  </p>
			<p class="paragraf">“Buldum.”  </p>
			<p class="paragraf">“Söyledin mi götür beni diye?”  </p>
			<p class="paragraf">“Söyledim.”  </p>
			<p class="paragraf">“Götürecek mi?”  </p>
			<p class="paragraf">“Götürecek.”  </p>
			<p class="paragraf">“Ne zaman?”  </p>
			<p class="paragraf">“Bilmem.”  </p>
			<p class="paragraf">Bedriye tekrar ellerine döndü ve Filiz’in gözlerinde biriken yaşları görmedi. Osman Efendi ise gördü ama görmezden geldi. Kendi canının derdine düşmüştü.  </p>
		</div>
	</body>
</html>