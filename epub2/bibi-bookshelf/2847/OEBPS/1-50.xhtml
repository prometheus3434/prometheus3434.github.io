<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-50</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-51" xml:lang="en-GB">Elli bir  </p>
			<p class="paragraf">Gidiş saati yaklaştıkça, Meryem kalbinin bu heyecanı kaldırmayacağından korkmaya başladı. Sanki küçük valizini alıp şu kapıdan çıktığı an, tıpkı Osman Efendi gibi yığılıverecekti karanlığın kollarına. Bunun olmayacağına dair kendini teskin etmeye çalıştı. Birincisi, Osman Efendi gibi moruk değildi. İkincisi, heyecandan ölse bile, Aliço’yla kaçmak için tekrar dirilirdi. Gerekirse cehennemden çıkar, sırat köprüsünü boydan boya geri koşar, yine de Delice Tepesi yolunda kendisini almaya gelen o arabaya binerdi. Bu düşünce içini rahatlattı. Bir anda kendisini daha güçlü hissetti. Köy’e, hatta dünyaya meydan okumaya hazırdı. “Kuralları siz koydunuz, ben de bozdum!” diye bağırmak istiyordu. “Sizin iki yüzünüz varsa, benim dört yüzüm var. Siz puştsanız, ben daha puştum.”  </p>
			<p class="paragraf">Dikkatini kendi içinden çekip, yanında ona sırtı dönük uyuyan Kâzım’ın nefesine verdi. İyice daldığından emin olmak istiyordu ve Kâzım’ın nefesinin horultuya dönmeye başladığını duyunca vaktin geldiğini anladı; yine de tedbirli olmakta fayda vardı. Yataktan mümkün olan en yavaş şekilde kalktı ve giyinmeye başlamadan önce odanın içinde tüy kadar hafif birkaç adım attı. Kâzım uyanık olsa hemen ondan yana dönerdi, demek yatmadan önce ona içirdiği iki maşrapa ayran işe yaramıştı. Meryem ses çıkarmamaya özen göstererek giyindi, yatağın altından küçük kahverengi valizi çıkardı ve parmak uçlarında pencereye giderek, avluyu dikkatle inceledi. Bir mezarlık kadar sessizdi ortalık. Uzaklarda bir baykuş ötüyordu; çok uzaklarda başka hayatlar vardı. Kapıyı açtı, sağ adımını atarken, “Bismillah” dedi ve kalbinde müthiş bir aydınlıkla, karanlığın içine daldı.  </p>
			<p class="paragraf">O çıktığı anda, Kâzım’ın dikilip yatağın içinde oturduğunu, uykusuzluktan kan çanağına dönmüş gözlerini kapıya diktiğini bilmiyordu. Daha kendisi avlu kapısına varmadan, Kâzım’ın yatakta usul usul sallanmaya başladığını ve ağlamayı anımsatan sesler çıkardığını ama ağlamadığını, uykusuzluktan öldüğünü ama uyuyamadığını da bilmiyordu.  </p>
			<p class="paragraf">Meryem gecenin içinde avlu kapısına doğru sessizce süzüldü. Tam kapıdan çıkmak üzereyken şeytan dürttüğünden mi, yoksa içine doğduğundan mı bilinmez, arkasını dönüp büyük eve son bir kez bakacağı tuttu ve üst kattaki odasının penceresinden kendisini izleyen Bedriye’yle göz göze geldi. Bedriye’nin beyaz, bol geceliği ay ışığında parlıyordu, her zaman yemenisinin altında kalan uzun saçları, dalga dalga omuzlarına iniyordu. Bedriye’den ziyade Bedriye’nin gençliği bakıyordu ona camdan.  </p>
			<p class="paragraf">Meryem’in eli demir kapının sürgüsünde kalakaldı. Ne ileri bir adım atabiliyor, ne geri dönebiliyordu. Ciğerlerinde sıkışıp kalmış nefesini ne alabiliyor, ne de verebiliyordu. O sakin gecenin ortasında, kanı gürül gürül damarlarında akarken, göğüs kafesi şiddetle sarsılıyor, zihninden çığlıklar yükseliyordu. Meryem’de kıyametler koparken, gece istifini bozmuyor, inadına uykulu bir sükûnet sergiliyordu. Tam o sırada öyle bir şey oldu ki, Meryem avlu kapısının önünde değil de, bir rüyada olduğundan şüphelendi. Biraz önce gördüğünü sandığı şeyi görmüş olması mümkün değildi, o yüzden gözlerini kısıp Bedriye’ye bir kez daha, bu defa daha dikkatli baktı. Ama hayır, gözleri onu yanıltmamıştı ve gördüğü şey rüya değil, basbayağı gerçekti: Bedriye ona el sallıyordu.  </p>
			<p class="paragraf">Meryem kapıdan süzülüp çıktı ve elinde küçük kahverengi valiziyle, yollardan incecik bir nehir gibi aktı. Gölgesi, sokak lambalarının arasında bir kaybolup bir belirerek onu takip ederken, başını kaldırıp, uzakta kalan Köy’e baktı. Tek tük ışıkların ve yıldızların altında unutulmuş olan Çakalağzı derin bir uykudaydı. Meryem bir an için Köy’ün ölmüş olabileceğini düşündü. Bu düşünce, içinde hiçbir üzüntü uyandırmadı. Köy’ü arkasında bırakıp, Delice Tepesi’ne, kendisini bekleyen Aliço’ya, arabaya ve kadere doğru koştu. Zapt edilemez bir coşku ve baş döndüren bir özgürlük hissiyle koştu. Hayat Meryem’indi ve Meryem hayata doğru koştu.  </p>
			<p class="paragraf20">  </p>
			<p class="paragraf">Kâzım yataktan kalktı, pencereye yürüdü.  </p>
		</div>
	</body>
</html>