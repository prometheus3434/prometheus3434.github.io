<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-67</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-68" xml:lang="en-GB">Altmış sekiz  </p>
			<p class="paragraf">Otobüsün en ön sırasındaydılar.  </p>
			<p class="paragraf">Yol çizgileri birer birer altlarından akıp giderken, Meryem başını cama yaslayıp huzurlu bir uykuya daldı. Kulaklarında Bedriye’nin gül şeklindeki elmas küpeleri sallanıyordu. Yanında oturan Kâzım, heyecanla yola, yolun kenarından akıp giden evlere, tarlalara, elektrik direklerine, insanlara, koyunlara, derelere bakıyor, zaman zaman uzaktan görünen denize dalıp gidiyor, arada dikiz aynasından kendisine kaçamak bakışlar atan şoföre gülümsüyordu. Şoförün bu gülümsemelere bir kez bile karşılık vermeden bakışlarını kaçırması Kâzım’ın umurunda değildi. Tekrar yola, denize, dağlara dönüyordu yüzünü. Yanında oturan Meryem’e bakıyordu eğilip. Gerçekliğinden emin olmak ister gibi, parmağının ucuyla hafifçe dokunuyordu kıza. Sonra başını kaldırıp, tepesinde duran okuma lambalarını inceliyordu dikkatle. Açıyor, kapıyor, yine açıyor, yine kapıyordu. Ardından havalandırma düğmelerine gidiyordu eli. Onlardan da sıkıldığında tekrar yola bakıyordu neşeyle. Sonra kafasını geriye çevirip, arkadaki yolculara bakıyordu. Uyuyan, konuşan, gazete okuyan, müzik dinleyen bir sürü insan sıra sıra dizilmişti otobüsün koltuklarında. Bazıları kendilerine dikkatle bakan bu irikıyım adamdan tedirgin oluyor, bazılarıysa hafifçe gülümseyip başlarını çeviriyordu. Kâzım tekrar yola dönüyordu. Aklı, nereye gittiklerinde değildi; gitmenin kendisini sevmişti.  </p>
			<p class="paragraf">Otobüs bir çukura girip sallanınca Meryem gözlerini açtı, uyku mahmuru bakışlarını Kâzım’a çevirdi.  </p>
			<p class="paragraf">“Aaaaa, ne yapıyorsun sen öyle? Hemen çıkar Kâzım onu!” diye fısıldadı panik halinde.  </p>
			<p class="paragraf">Kâzım, dudaklarında Meryem’in pembe ruju, kollarını göğsünde kavuşturmuş, büyük bir ciddiyetle yolu izliyordu.  </p>
			<p class="paragraf">“Kâzım dedim!”  </p>
			<p class="paragraf">Kâzım hiç istifini bozmadı. Sadece Meryem uzanıp ağzını silmek istediğinde, koridor tarafına uzanarak ona engel oldu.  </p>
			<p class="paragraf">“Allah canını almasın! Çıkar çabuk onu dedim sana. Rezil oluyoruz el âleme” diye fısıldadı Meryem.  </p>
			<p class="paragraf">“Neden?” diye sordu Kâzım. “Neden?” Şimdi bakışlarını Meryem’e çevirmişti.  </p>
			<p class="paragraf">Meryem cevap vermedi ama kocaman bir gülümseme su baskını gibi dudaklarından gözlerine doğru yayıldı ve en sonunda tüm yüzünü kapladı.  </p>
			<p class="paragraf">Kâzım tekrar sordu: “Neden?”</p>
		</div>
	</body>
</html>