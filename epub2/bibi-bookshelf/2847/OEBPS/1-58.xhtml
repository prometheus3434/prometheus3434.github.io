<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-58</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-59" xml:lang="en-GB">Elli dokuz  </p>
			<p class="paragraf">Kırmızı pijamalı adam, ağlamaktan gözleri şişen kadını yerden kaldırdığında ortalık epey sakinlemiş, özellikle Hıdır’ın fırçasının ardından çoğu meraklı istemeden de olsa evinin ya da kahvenin yolunu tutmuştu. Sadece karşı köşede Kâzım ile Meryem’den gözlerini ayıramayan on-on beş kişilik bir grup ve evlerinin pencerelerinden, bir olay çıkar umuduyla sarkan çaçaron kadınlar kalmıştı.  </p>
			<p class="paragraf">“Bakın, kalktı Meryem” diye seslendi kadınlardan biri.  </p>
			<p class="paragraf">Hem köşedeki grup, hem de camlardaki diğer kadınlar dikkat kesildiler, sesler birbirine karıştı.  </p>
			<p class="paragraf">“Ne yapıyorlar onlar öyle?”  </p>
			<p class="paragraf">“Duruyorlar. Bir şey yaptıkları yok.”  </p>
			<p class="paragraf">“Neden kalktı ki? Gidecekler herhalde.”  </p>
			<p class="paragraf">“Bacakları tutulmuştur belki.”  </p>
			<p class="paragraf">“Bir numaralar olduğu belliydi o Nurdan’da. Şu kel bakkalda durmak için o kadar süslenmez bir insan.”  </p>
			<p class="paragraf">“Ne zamandır gidip gelirmiş Aliço kadının oraya. Anlamamış kimse. E bakkal ne de olsa, girene neden girdin denilmez.”  </p>
			<p class="paragraf">“Uzun zamandır varmış demek bu iş. Oh valla, Aliço ikisini de idare ediyormuş.”  </p>
			<p class="paragraf">“Hadi bu Meryem delinin teki; ama o Nurdan’a ne demeli?”  </p>
			<p class="paragraf">“Ne kadar altını varmış ki Meryem’in? Hepsini mi vermiş acaba Aliço’ya?”  </p>
			<p class="paragraf">“E bu Nurdan sabaha karşı evden çıkıp gitmiş de, kocası nasıl anlamamış?”  </p>
			<p class="paragraf">“Kâzım’ın da umuru değil valla, karı budalası olmuş iyice. Anladık geri zekâlı ama bu kadar da geri zekâlı olunmaz be kardeşim!”  </p>
			<p class="paragraf">“Meryem’le Nurdan’ın arasından su sızmazdı. O kimseye selam vermeyen Meryem, Nurdan’ın ağzının içine bakardı. Dövünür tabii şimdi.”  </p>
			<p class="paragraf">“Meryem öldürdü deseler inanırdım da, Nurdan’ın böyle bir şey yapacağına hiç ihtimal vermezdim.”  </p>
			<p class="paragraf">“Acaba Aliço’yu Ekrem öldürdü de, Nurdan suçu üstüne mi aldı?”  </p>
			<p class="paragraf">“Olmayacak şey değil. Belki Ekrem, karısıyla arasında bir şey olduğunu anladı, çekti bıçakladı Aliço’yu.”  </p>
			<p class="paragraf">Köy fokur fokur kaynıyordu. Her kafadan bir ses, bir fikir, bir komplo teorisi çıkıyordu. Son zamanlarda izledikleri yerli dizilerin etkisiyle hepsinin zihinleri açıldığından, senaryo yazma konusunda hiç sıkıntı yaşamıyorlardı. Biri, “Evet evet, kesin Ekrem öldürmüştür” diyor; bir diğeri, “Belki Aliço Ekrem’i öldürmeye çalışırken, Ekrem onu öldürmüştür” diye ekliyordu. Yaratıcılıklarının sonu yoktu. Meryem ile Kâzım’ın yürümeye başladığını gördüklerinde hepsi seslerini kesti, cümleleri yarıda, sözcükleri havada kaldı. Meryem başını Kâzım’ın omzuna koydu. Kâzım Meryem’in gözünün yaşını sildi, Köy iki gözünü onlara dikti. Kâzım ile Meryem yürüdü, Köy onları takip etti. Kâzım ile Meryem duracak oldu, Köy de durdu. Kâzım ile Meryem konuşacak oldu, Köy dinledi. Kâzım Meryem’in saçını okşadı, Köy dudak büktü. Meryem yandı, yakıldı, “Ah Aliço, mezarında ters dönesin Aliço!” diye ağladı, Köy kıs kıs güldü.  </p>
			<p class="paragraf">Meryem ile Kâzım ağır ve aksak adımlarla uzaklaştılar, bağların, bahçelerin arasında kayboldular. Bilmedikleri yollara saptılar, görmedikleri yerler gördüler, bazen bir duvar dibinde, bazen bir ağaç gölgesinde soluklandılar. Meryem kâh bağırdı, kâh ağladı. Kâzım kâh sustu, kâh bekledi.  </p>
		</div>
	</body>
</html>