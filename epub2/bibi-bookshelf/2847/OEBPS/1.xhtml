<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-1" xml:lang="en-GB">Bir<span class="CharOverride-9">  </span></p>
			<p class="paragraf"><span class="CharOverride-10" xml:lang="tr-TR">Haziran 2014  </span></p>
			<p class="paragraf"><span class="CharOverride-10" xml:lang="tr-TR">Görece Kasabası’na bağlı Çakalağzı Köyü-Kuzey Ege  </span></p>
			<p class="paragraf20">  </p>
			<p class="paragraf">Güneş tepede cayır cayırdı. Keskin gözlerinin değdiği yerleri yakıp kavuruyor, kendisinden korunmaya çalışanların üzerine ise harlı nefesini salıyordu. O nefes, saklanabilecekleri yanılgısına düşenleri nerede olurlarsa olsunlar buluyor ve güneşin yakıcı selamını söylüyordu. Tentelerin altında, ağaçların gölgesinde, odaların kuytusundaydı. Su borularında sinsice geziyor, pencerelerden, kapılardan, bacalardan, yerlerdeki taşlardan, anahtar deliklerinden, miskin bir ejderha gibi alevini hohluyordu.  </p>
			<p class="paragraf">Taşın, toprağın, ağacın, insanın, kuşun, bağın, derenin, çiçeğin, evin, sokağın, mahallenin canı çekilmişti. Köy, uzaktan bakan gözler için, buharlaşmakta olan titrek bir görüntüydü. Kısacık minareli küçük bir cami; dev bir çınar ağacının gölgesine kurulmuş, zamanın neredeyse katılaştığı, zarların bile tavlaya nazlanarak, aheste beste düştüğü köhnemiş bir kahvehane; içlerinde ne satıldığı belirsiz, birbirlerine sokulmuş dört ufak dükkân ve merkezden uzaklaştıkça seyrekleşen, tarla ve bahçelerin arasına dağınık düzen gizlenmiş tuğla ya da kerpiç evler…  </p>
			<p class="paragraf">Çakalağzı sakinleri, Köy’ün sapa ve zorlu yolu yüzünden bir türlü kıymetlenmek bilmeyen geniş arazilerine bol bulamaç yayıldıklarından, Köy’ün merkezi bir türlü gelişememişti. Öteden beri avuç içi kadar olan meydanın çevresinde otuz, bilemediniz otuz beş hane vardı. Geri kalanlar Köy’ün dışında, bağların bahçelerin ortasına kurulmuş, çoğu tek katlı evlerinde yaşarlardı. Bu evlerin bazıları birbirine ve Köy’e öyle uzaktı ki, kurt inse kimse seslerini duymazdı. Aslına bakarsanız, bu dert edilecek bir durum değildi; çünkü o civarda gezinen kurtlar terlik atsanız kaçacak cinstendi.  </p>
			<p class="paragraf">Köy’ün ismine gelince… Oraya Çakalağzı denmesinin nedeni etrafta çok çakal olması değil –ki zaten yoktu– Köy’ün sırtını verdiği dağların en tepesinde heykel gibi duran siyah, heybetli bir kayaydı. Ağzını açmış, düşmanlarına saldırmaya hazırlanan bir çakal başı, sabah akşam Köy’ü izliyordu. “Dişleri bile var” diyordu kayayı her gören, hayretle. “Ağzında koca koca dişleri bile var…”  </p>
			<p class="paragraf">Çakalağzı Köyü’nün toprakları bereketli, suyu güzel, havası şifalı, çevresi cennet gibiydi. “Burada gezen, kırk otun kokusunu aynı anda alır” derdi ihtiyarlar. Haklıydılar. Her mevsim başka renkler sarardı ortalığı ve başka başka mis kokular… Buna rağmen dışarıdan pek gelen olmazdı Çakalağzı’na. Ne yaz mevsiminde meraklı turistler, ne av mevsiminde yabandomuzu peşindeki avcılar uğrardı. Kimse bu küçücük Köy’e varmak için bir yanı derin bir uçurum olan virajlı ve daracık toprak yolu aşmak istemezdi. Çakalağzı’nda yaşayanlar çoktan alışmışlardı yollarına ama ilk kez gelenler, özellikle de yükseklik korkuları varsa, ölüp ölüp dirilirlerdi arabaların içinde. Kimi yere yatar, kimi gözlerini kapar, kimi bildiği tüm duaları sıralardı. Yükseklik korkusu olmayanlar bile, başlarını dağdan yana çevirirler ve mümkün olduğunca uçurumla göz göze gelmemeye çalışırlardı. Çünkü uçurum dik dik bakardı adama.  </p>
			<p class="paragraf">Yıllardır Köy ahalisinin, yollarının düzeltilmesi için başvurmadıkları makam kalmamıştı ama bunun için dağı delmek ve ufak bir tünel yapmak gerekiyordu. Eh, dört yüz seksen dört baldırı çıplak köylü ve birkaç düzine bağ için kimsenin bu kadar para harcamaya niyeti yoktu. Çakalağzı sakinlerinin daha uzun yıllar, iki aracın yan yana zorlukla geçebildiği, on altı kilometrelik toprak yollarıyla idare etmek zorunda oldukları gün gibi aşikârdı. Yine de erkekler kahvede, bağda, tarlada hep bu konuyu konuşurlardı, bıkıp usanmadan. Kadınlar da konunun açıldığını duyunca gözlerini devirirlerdi; bıkıp usanmışlardı. Hele bu sıcaklarda hiç tahammülleri yoktu boş laf dinlemeye.  </p>
			<p class="paragraf">İşte o sıcak haziran gününde, Meryem, iflahı kesilmiş bir halde ellerini beline koydu ve yılgınlıkla, yıkanmış çamaşırlarla dolu büyük kırmızı leğene baktı. Saatlerdir çamaşır yıkamaktan ter içinde kalmıştı. Hele beyazları kaynatırken kazanın başında beklemek bu sıcakta yapılacak iş değildi ama beklemeyecekti de ne yapacaktı? Leğeni yüklenip nispeten serin ve gölgelik olan arka avludan, güneşli ön bahçeye geçmeden önce biraz soluklanmak için duvar dibine çöktü ve uzun çiçekli elbisesinin cebinden çıkardığı paketten bir sigara yakıp, derin nefesler çekerken, sahanlıkta öylece duran tam otomatik çamaşır makinesi geldi aklına. İçi sızladı, kalbi özlemle doldu.  </p>
			<p class="paragraf">Geçen sene, bakkalın karısı Nurdan kendisine yeni makine alınca, eskisini Meryem’e vermişti; hem de beş kuruş para istemeden. Hatta içine bir paket deterjan koymuştu yollarken. Allah için, iyi kadındı Nurdan. Belki de bu Köy’ün gördüğü en iyi kadındı. Gerçi başkaları öyle düşünmüyordu; ama bu Köy’de zaten kimse kimse için iyi düşünmezdi. Mer­yem’e göre, yedikleri bir şeyden dolayı –bu konuda Köy’ün çevresinde bolca yetişen lezzetli melki mantarlarından şüpheleniyordu–beyinlerinin başka insanlar hakkında iyi düşünme bölümü zarar görmüştü. Onlara göre Nurdan kendini beğenmişin tekiydi; hem güzel olduğu için, hem de küçüklüğünde birkaç yıl kadar İstanbul’da yaşadığı için kendini bir halt sanıyordu. Bir de çok açık giyiniyordu. Hadi başını örtmemesi bir şey değildi, artık genç kadınların çoğu başını kapatmıyordu Çakalağzı’nda ama o genç kadınların hiçbirinin Nurdan gibi sarıya boyalı saçları yoktu. “Eğer şehirde yaşasaydı memelerini açan o kadınlardan olur, mini etekle dolaşırdı” diyorlardı arkasından. Elbette bunları söyleyenlerin elinde, Nurdan’ın şehirde yaşasa sahiden memelerini açacağına dair hiçbir kanıt yoktu ama dinleyenler inanmış bir tavırla başlarını sallayarak bu sözleri tasdikliyordu. Oysa aslında Nurdan’ın diğerlerinden çok da farklı giyindiği yoktu, sadece biraz daha gelişmiş bir zevke sahipti ve giydiğini yakıştırmayı biliyordu. Boyu uzun, beli ince, endamı zarifti. Hal böyle olunca, geçtiğinde bütün başlar ister istemez ondan yana dönüyordu. Üstelik güler yüzlüydü Nurdan; dükkâna giren herkese hal hatır sorar, zaman zaman şakalaşırdı. “İki çocuklu bir kadının, hem de dağ gibi kocasının gözü önünde böyle hafiflikler yapması, cık cık cık…” Böyle şeyler söylüyordu başkaları Nurdan için ve hepsinin cehennemin dibine kadar yolu vardı. Meryem seviyordu Nurdan’ı. Kim hâlâ tıkır tıkır çalışan çamaşır makinesini akrabası bile olmayan birine verirdi ki? Kimse! En azından Meryem’in tanıdıkları arasında böyle bir babayiğitlik yapacak kimse yoktu. Onu bilir, onu söylerdi Meryem. Ama belki biraz açık giyindiği doğru olabilirdi. Sadece biraz.  </p>
			<p class="paragraf">Nurdan’ın demesi, makine kendi kullandığı on yıl boyunca bir kez olsun “tık” dememişti, “yıkamam” dememişti, “sıkmam” dememişti. Helal parayla alınan mal böyle oluyordu ona göre. Amma velakin makinenin helal süresi tam o sıralarda dolmuş olmalı ki Meryem ancak yirmi gün sürebilmişti sefasını. Çamaşırları içine doldurup, karşısında sigarasını tellendirip kahvesini içerek, bir o yana bir bu yana ahenkle dönüp duran donları, çarşafları, çorapları, havluları, örtüleri izlediği günler işte bu kadar kısa sürmüştü. Topu topu yirmi güncük… Nurdan’ın verdiği deterjan bile bitmeden makinenin “tık” diyeceği tutunca, Meryem’in sevinci kursağında kalmıştı. Eteklerini tutup koştura koştura Köy’e gitmiş, oralarda tamirat işlerinden anladığı varsayılan iki salağın önce daha az salak olanını, sonra daha çok salak olanını kolundan tuttuğu gibi eve getirmişti ama tahmin edilebileceği gibi iki salak da makineyi tekrar çalıştırmayı başaramamıştı.  </p>
			<p class="paragraf">“Kasabadan servis çağırmak lazım” demişti Nurdan dük­kânın önündeki basamakta oturmuş, günebakan yerken. Meryem, onun tam karşısında omuzları çökmüş halde ayakta duruyordu. Makinenin bozulması onu derinden yaralamış, hatta neredeyse dünyasını yıkmıştı. Çok sevdiği halde, Nur­dan’ın uzattığı günebakanı bile geri çevirmişti. Üzüntüden içi bir şey almıyordu. O da biliyordu kasabadan servis çağırmak gerektiğini ama Meryemlerin evine tamirci girdiği görülmüş şey değildi. Öyle olmasa, oturma odalarının başköşesini işgal eden kasetçalar, bin dokuz yüz doksan yılından beri arızalı halde durmazdı. Aslına bakarsanız, Meryemlerin evinde bozulan eşyaya sağlam muamelesi yapılırdı. Kimse çalışmayan kasetçaları yerinden kaldırmayı ya da atmayı düşünmemişti, tıpkı çamaşır makinesinin bir yıldır sahanlıkta durduğu ve sittinsene de durmaya devam edeceği gibi. Yenilerinin alınması söz konusu bile olmayacaktı, çünkü teorik olarak hem kasetçalarları, hem de çamaşır makineleri vardı. Üstelik artık kimsenin kaset çalmamasının, hatta kaset üretilmemesinin bile bir önemi yoktu; çünkü değişen sadece dünyaydı, onların evi değil.  </p>
			<p class="paragraf">Meryem tepeleme dolu kırmızı leğeni çeke çeke ön bahçeye adımını attığı anda, üzerine saldıran güneş ışıkları yüzünden bir kez daha ter içinde kaldı. Yine de pes etmedi, gücünün son kalıntılarını kullanarak, çamaşırları birer birer silkeledi ve üç büyük elma ağacının dalları arasına gerilmiş iplere serdi. Bütün yorgunluğuna rağmen temiz çamaşır kokusu hoşuna gidiyor, içine bir ferahlık veriyordu. Çarşafları, pikeleri, yastık kılıflarını, gecelikleri, pijamaları ve daha ne varsa hepsini büyükten küçüğe doğru sıralayarak, askeri bir nizamda astı. İşi bitince geriye doğru iki adım attı ve bir yandan hizası bozuk bir çorap ya da mendil olup olmadığını kontrol ederken, bir yandan da çamaşır yıkarken topladığı kopkoyu kahverengi saçlarını açıp havalandırdı. Ardından son bir gayretle, ipteki çamaşırları eliyle iyice düzlemeye kalkıştı. Ütüleri vardı, vardı da altı ay kadar önce Meryem elinden düşürdüğünden beri çalışmıyordu.  </p>
			<p class="paragraf">Eski püskü bahçe kapısı gıcırdayarak açıldığında, Meryem işini tamı tamına bitirmişti. Dönüp, alı al moru mor bir halde içeriye giren annesine baktı.  </p>
			<p class="paragraf">“Nerede kaldın be?”   </p>
			<p class="paragraf">“Emine çağırdıydı ya…” Meydan okuyan ses tonu, Fat­ma’nın alttan almaya niyetli olmadığını gösteriyordu.  </p>
			<p class="paragraf">“Ne zaman iş olsa, kaçacak bir yer buluyorsun. O kadar kirliyi başıma yığıp gittin yine.”  </p>
			<p class="paragraf">“Ne oldu? İncilerin mi döküldü iki çamaşır yıkadın diye?” dedi Fatma her zamanki alaycı tavrıyla.  </p>
			<p class="paragraf">Ana kız birbirinin aynı kara gözleri, kanca burunları, aşağıya sarkık dudakları, üçgen yüzleri, haddinden kısa bacakları ve koca memeleriyle karşılıklı durup öfkeyle birbirlerini süzdüler.  </p>
			<p class="paragraf">“İki çamaşır öyle mi? Baksana sen şuraya… Bak bak, kaçırma gözünü! İki çamaşırmış, ipler yetmedi be sermeye!” diye bağırdı Meryem.  </p>
			<p class="paragraf">Fatma kızının söylenmelerine dudak büktü, arkasını döndü, başının örtüsünü çözdü ve derin bir “Ohh” çekip, kendini avlunun kenarında, evin duvarına dayanmış geniş divana bıraktı. Topu topu beş yüz metre tutmayacak yol yürümüştü ama şu insafsız güneş neredeyse tüm gücünü emmişti. Yine de eliyle nemli yüzünü yellerken, çarpık dişlerini göstere göstere gülümsedi.  </p>
			<p class="paragraf">“Hadi işin iş… İstemeye gelecekler seni… Artık kendi evinde kocanın donlarını çitilersin. Dizersin iplere böyle sıra sıra…” dedi Fatma ve arkasından bir kahkaha savurdu.  </p>
			<p class="paragraf">Meryem’in tüyleri diken diken oldu, dünyada annesinin kahkahası kadar nefret ettiği başka bir şey yoktu. Dizilerden öğrenilmiş, o yapmacık ve bayağı gülüş… Yerden almak için eğildiği kırmızı leğeni olduğu gibi bırakıp dikildi ve ellerini beline koyup annesine baktı. Eşzamanlı olarak, aklından Köy’deki bütün damat aday adaylarını geçirdi, fakat kendisini istemeye gelmesi muhtemel tek bir isim bulamadı.  </p>
			<p class="paragraf">“Kim gelecekmiş be beni istemeye?” dedi küfreder gibi. Hatta belki küfretse daha iyiydi.  </p>
			<p class="paragraf">“Osman Efendiler…” dedi Fatma, çok beklenen bir durummuş gibi; ama Meryem, annesinin gözlerinin derinlerindeki memnuniyeti okumakta hiç zorlanmadı.  </p>
			<p class="paragraf">“Hangi Osman Efendiler?” diye sordu Meryem kaşlarını çatarak.  </p>
			<p class="paragraf">“Salak salak konuşma, kaç tane Osman Efendiler var?”  </p>
			<p class="paragraf">“Bildiğimiz Osman Efendiler yani?”  </p>
			<p class="paragraf">“Şükür anladın. Onlar tabii, kim olacak? Kız, yaptın işi valla. Allah insana çirkin şansı versin derler ya, doğruymuş.”  </p>
			<p class="paragraf">Meryem öylesine serseme döndü ki, avlunun orta yerinde dikilip dururken, annesinin soktuğu lafı çıkarmayı bile düşünemedi. Böylelikle, o evin tarihinde ilk defa, Fatma’nın kızına ettiği kötü bir söz yanına kâr kalmış oldu.  </p>
			<p class="paragraf">“Daha geçen sene Kocabaşların Filiz’le evlendirdiler ya Sa­lih’i…” dedi Meryem. Dedi demesine ama aslında annesiyle konuşmuyor, yüksek sesle düşünüyordu.  </p>
			<p class="paragraf">“Salih’e değil, küçüğüne isteyecekler, küçüğüne!” dedi Fatma, terden başına yapışmış saçlarını sıvazlayarak. “Ne yapsın ayol Salih seni, gül gibi kızı almış…”  </p>
			<p class="paragraf">Meryem’in başından aşağı kaynar sular dökülürken, Fatma da yüzünde eğreti bir leke gibi duran gülüşüyle, o gün ikinci kez lafının yanına kâr kalmasının tadını çıkarıyordu.  </p>
			<p class="paragraf">Meryem bir fasıl kıpırtısız durdu ve türlü düşüncelerin aklına hücum etmesini izledi. İnsan bu kadar kısa sürede, hem geçmişi, hem o anı, hem de geleceği nasıl düşünebiliyordu acaba? Hem bunları düşünüp, hem de aynı anda bunları düşünebildiğine şaşırabilmek… Daha yarım dakika dolmadan, durumunu ölçmüş, biçmiş, olasılıkları hesaplamış, olasılıkların sonuçlarını değerlendirmişti bile. Olacak ve olmayacak her şeyi biliyordu neredeyse. Gerçek şuydu ki, kötü ihtimallerle, daha kötü ihtimallerden oluşan bir yığının altında kalmıştı ve çözüm yollarının çoğu kapalıydı. Annesinin mutlulukla parlayan yüzüne bakarken, hayatın nasıl bu kadar göreceli olabildiğine şaştı. Fatma’ya göre Meryem’in başına talih kuşu konmuştu, Meryem ise o talih kuşunun ümüğünü sıkmayı her şeyden çok istiyordu.  </p>
			<p class="paragraf">Fatma coşku içinde, “Hadi kız, koş bir kahve yap da kendime geleyim!” diye bağırdı; sesi bahçede çın çın çınladı. “Kendine de yap! Osman Efendilerin geliniyle karşılıklı kahve içtim diye anlatırım misafirliklerde.” Meryem düşüncelerinden kopup annesini şaşırtan bir uysallıkla içeriye girdi ama elinde kahve tepsisi yerine büyük bir makasla geri geldi. Fatma, bir denizanası gibi yayıldığı divanda toparlandı, bir gözüyle kaçacak yer bakınırken, bir gözünü de kızının üzerinde tuttu. Kalbi, göğüs kafesinin duvarlarına gümbür gümbür çarpıyordu. Meryem annesinden yana hiç bakmadan, doğruca bahçenin ortasına ilerledi ve az önce çamaşırları serdiği ipleri teker teker, tereddütsüz ve acelesiz kesiverdi. Mis kokulu, tertemiz, ıslak çamaşırlar bahçenin taşlaşmış toprak zeminine yapışırken, Fatma olanca sesiyle, “Ne yapıyorsun Allah’ın manyağı!” diye bağırdı. Koca kıçını zorlana zorlana divandan kaldırıp Meryem’e doğru koştu. Yerdeki çamaşırları toplamaya çalışırken, az önce canının derdine düştüğünü unutmuştu bile. “Bak kirlendi hepsi, deli misin sen?”  </p>
			<p class="paragraf">Meryem çamaşırları terlikleriyle bir güzel çiğneyerek, Fatma’ya doğru iki üç adım attı ve kadının tam tepesinde dikilip ona baktı. Fatma elindeki rengi solmuş pembe çarşafı yere bıraktı ve bu kez daha alçak bir sesle sordu: “Niye yaptın şimdi bunu? Deli misin sen?”  </p>
			<p class="paragraf">Meryem koca makası saplayacak gibi tutup havaya kaldırdı ve annesininkilerin aksine çok muntazam olan dişlerinin arasından, “Deliyim tabii, hem de ne deliyim. Öğrenemedin mi daha kızını?” diye tısladı. Gözleri, derin çukurlar gibi içeriye kaçmıştı. Fatma o çukurlara düşerken, Meryem, yer yer paslanmış, yeşile boyalı demir bahçe kapısını vurup dışarı çıktı.  </p>
		</div>
	</body>
</html>