<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-59</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-60" xml:lang="en-GB">Altmış  </p>
			<p class="paragraf">Filiz mutfakta, öğlen yemeğinin bulaşıklarını makineye diziyordu. Avlu kapısının açıldığını duyunca, eğilip pencereden baktı ve Salih’le göz göze geldi. Kocası başını çevirdi, onun yanına uğramadan mutfağın önünden geçip yukarıya çıktı. Filiz hızla son kalan iki tabağı makineye koydu, lavabonun içini üstünkörü ovalayıp ellerini yıkadı ve Salih’in peşinden koşturdu.  </p>
			<p class="paragraf">“Neredeydin bu kadar saattir?” diye terslendi Osman Efendi, Salih’i görünce. Sofadaki divana oturmuş, televizyona bakıyordu.  </p>
			<p class="paragraf">“Kasabadaydım” dedi Salih. “Ekrem’i salıverdiler, aldık geldik. Nurdan’a avukat ayarladık.”  </p>
			<p class="paragraf">“Size ne orospunun avukatından?”  </p>
			<p class="paragraf">Salih ses çıkarmadı. Sigaya çekilmiş er gibi, başı önde duruyordu babasının karşısında.  </p>
			<p class="paragraf">“Doğru mu duyduklarımız?” diye sordu Bedriye. O da kocasının yanında oturuyordu. İki büyük kuş gibi birbirlerine sokulmuşlardı.  </p>
			<p class="paragraf">“Ne duydunuz?”  </p>
			<p class="paragraf">“Meryem yırtınmış Köy meydanında Aliço için, öyle mi? Kaçacaktık biz diye bağrınmış” dedi Bedriye. Kahve fincanını tutmaya çalışan eli titriyordu.  </p>
			<p class="paragraf">“Kâzım da kırmızı pijamalarıyla Meryem’in peşinde dolaşıp duruyormuş” diye lafa karıştı Filiz.  </p>
			<p class="paragraf">“Sen in aşağıya, işini bitir!” dedi Osman Efendi, Filiz’e dönüp. Geliniyle ilk kez bu kadar sert konuşuyordu.  </p>
			<p class="paragraf">Filiz’in dudağı titredi ama ağlamanın yeri olmadığını düşündüğünden, koca karnını tuta tuta merdivenlerden aşağıya indi. Osman Efendi ile Bedriye’nin soru dolu bakışları tekrar Salih’e döndü.  </p>
			<p class="paragraf">“Doğru duymuşsunuz” dedi Salih. “Hepimizi rezil etti karı.”  </p>
			<p class="paragraf">“Kâzım yok ortada!” dedi Bedriye öfkeyle. “Ekrem’in peşine kasabaya gideceğine, kardeşinin peşine düşseydin.”  </p>
			<p class="paragraf">“Gider bakarım birazdan!”  </p>
			<p class="paragraf">Salih odasına gitti. Osman Efendi biraz kestirmek için sedire uzandı. Bedriye ise gözlerini karşısındaki bir noktaya sabitleyip, soğumuş kahvesini içmeye devam etti.  </p>
			<p class="paragraf">Sadece birkaç dakika sonra Filiz, “Anneeeee, Kâzım geldiiii!” diye seslendi aşağıdan.  </p>
			<p class="paragraf">Bedriye heyecanla yerinden kalktı, eli yüreğinin üzerinde, merdivenlerden paldır küldür indi. Filiz, sürekli bacaklarının ağrısından yakınan kayınvalidesinin nasıl olup da istediği zaman bir futbolcu kadar çevik olabildiğini hiç anlayamamıştı. Ama çocukları söz konusu olduğunda Bedriye’nin bir kaplana dönüştüğünü çok iyi anlamıştı.  </p>
			<p class="paragraf">“Allahıma şükürler olsun!” diyerek avluya fırladı Bedriye ama Kâzım’ın peşi sıra sarı eve yürüyen Meryem’i görünce şükretme faslını kısa kesti ve “Ne işi var bu orospunun burada?” diye bağırdı. Bedriye’nin cırtlak sesi, sofada uyuklayan Osman Efendi’nin gözünü açmasına neden olacak kadar yüksek çıkmıştı.  </p>
			<p class="paragraf">Kâzım Meryem’in elinden tuttu ve annesine bakmadan karısını sarı eve doğru sürükledi. Meryem, oyuncak bebek gibi sadece itaat ediyordu.  </p>
			<p class="paragraf">“O kadın ne yüzle geldi bu eve?” diye bağırdı Osman Efendi, üst katın penceresinden. “Sana diyorum Kâzım, bak buraya!”  </p>
			<p class="paragraf">Kâzım bakmadı. Meryem’le ikisi sarı eve girip kapıyı kapattılar.  </p>
			<p class="paragraf">“Osman Efendi, gözünü seveyim sen sinirlenme. Bak Kâzım sağ salim geldi işte.” Bedriye bir yandan sağlığından endişe ettiği kocasını sakinleştirmeye çalışıyor, bir yandan sarı evin kapısına dayanmaya hazırlanıyordu.  </p>
			<p class="paragraf">“Şimdi geliyorum oraya!” diye seslendi Osman Efendi ve pencereyi çarparak kapattı.  </p>
			<p class="paragraf">Bedriye, büyük evin kapısında beliren Salih’e baktı ve kesin bir sesle, “Salih, oğlum, sen hemen babanın yanına çık. Ben konuşacağım Kâzım’la” dedi.  </p>
			<p class="paragraf">“Ne konuşması anne? Tutup kolundan atacağız karıyı!”  </p>
			<p class="paragraf">“Bağırış çağırış olsun, sonra babanın kalbi tık diye dursun diye mi? Siz karışmayın bu işe! Çık yukarı, babanı sakinleştir, sakın yalnız bırakayım deme, dışarıya da salma. Gözünü seveyim benim güzel oğlum, sen babana sahip çık.”  </p>
			<p class="paragraf">Salih ağzında bir şeyler geveliyordu ki, Bedriye dinlemeden arkasını döndü ve sert adımlarla sarı eve yürüdü. Kapının önünde durdu, derin bir nefes aldı, söyleyeceklerini tarttı ve kapıyı vurdu. Açılmasını beklemiyordu, açılmadı da. Bunun üzerine Bedriye, içeriden duyulacak kadar yüksek ama sakin bir sesle konuşmaya başladı:  </p>
			<p class="paragraf">“Kâzıııım, güzel oğlum benim, neden getirdin sen o karıyı şimdi buraya? Onun bu eve girecek yüzü mü var? Bak dün gece, seni bırakıp kaçıyordu o karı. Elinde valiziyle evden çıktı gitti gecenin bir saati. Ben kendi gözümle gördüm. Nurdan karnını deşmese, kaçacaktı o herifle. Duyuyor musun anneni, Kâzıııım?”  </p>
			<p class="paragraf">Bedriye kulağını kapıya verip dinledi. Sarı evde çıt bile çıkmıyordu.  </p>
			<p class="paragraf">“Düğünde takılan nesi var nesi yoksa götürüp o adama vermiş, sonra çarşının orta yerinde yırtmış kendini Aliço diye. Biliyormuşsun zaten… Sen de görmüşsün her şeyi. Herkes duymuş, bütün Köy bunu konuşuyormuş.”  </p>
			<p class="paragraf">Bedriye bir kez daha sustu ve belki bir cevap gelir umuduyla bekledi ama sarı ev suskunluğunu korudu.  </p>
			<p class="paragraf">“Utanması falan da yok ki bu kadının, rezil etmiş orta yerde kendini de, bizi de” dedi Bedriye. “Böylesinden sana karı olmaz. Kâzım, duyuyor musun beni? Ben zamanında çok dedim bunu almayalım diye ama baban dinlemedi. Allahı var, Salih de çok söyledi…”  </p>
			<p class="paragraf">“Salih Abim ibne” diye bağırdı Kâzım içeriden.  </p>
			<p class="paragraf">“O nasıl konuşmak öyle, sütümü helal etmem sana. Sen de mi o karının aklına uydun?”  </p>
			<p class="paragraf">Kâzım’dan cevap gelmedi. Bedriye bekledi durdu kapının önünde, Meryem’in içeride mır mır konuştuğunu duyunca, kulağını kapıya yapıştırdı.  </p>
			<p class="paragraf">“Ben burada kalamam Kâzım” diyordu Meryem.  </p>
			<p class="paragraf">“Kalcan.”  </p>
			<p class="paragraf">“Bırakmazlar. Yaktım ben kendimi. Anan haklı, ortalık yerde rezillik çıkardım, herkes duydu.”  </p>
			<p class="paragraf">“Kalcan!”  </p>
			<p class="paragraf">Bedriye dışarıdan seslendi:  </p>
			<p class="paragraf">“Bak işte, Meryem de biliyor haklı olduğumu, o da söyledi. Şimdi sen onu kolundan tut, at sokağa. Artık anasına mı gider, Köy’ü mü terk eder, orasını o bilir. Kendi düşen ağlamaz Kâzım. Yapmadan düşünecekti… Hem sana kız mı yok be oğlum. O çirkine mi kaldın!”  </p>
			<p class="paragraf">“İstemiyorum ben başka kız. Meryem kalcak!” diye bağırdı Kâzım öfkeyle. “Hem Meryem çok güzel, sen çirkinsin. İhtiyarsın, buruşuksun, saçların da beyaz.”  </p>
			<p class="paragraf">“Gençken artist gibiydim ben, bir bakan bir daha bakardı. Osman Efendi beni almak için babamın evinin önünde nöbet tuttu. Öyle çok kısmetim vardı ki. Sor bakalım o yanındaki kakneme, bir kişi gelmiş mi onu istemeye, Allah için bir kişi çalmış mı kapılarını?” diye söylendi Bedriye ama Kâzım’ın cevabını duyamadı, çünkü büyük evden çıkan Salih ile Osman Efendi’ye doğru koşmaya başladı. İki erkeğin yürüyüşleri ve yüz ifadeleri niyetlerini açıkça belli ediyordu.  </p>
			<p class="paragraf">“Neden dışarıya çıktınız siz? Ben konuşacağım dedim ya! Osman Efendi, Allahını seversen eve dön. Salih, oğlum, kurban olayım tut babanı!” Bedriye savunma yapan basketbol oyuncusu gibi, kollarını kaldırıp kocasıyla oğlunun karşısına dikildi.  </p>
			<p class="paragraf">Osman Efendi hiç tereddüt etmeden Bedriye’yi itip geçerken, Salih annesinin yanından dolandı ve sarı evin kapısını yumruklamaya başladı. Meryem’in açma demesine kalmadan, Kâzım kapıya koştu ve ardına kadar açıp öfkeyle, “Ne var? Ne istiyonuz?” diye bağırdı.  </p>
			<p class="paragraf">“Çekil lan şuradan!” diye haykırdı Salih ve kardeşini kırmızı pijamasının yakasından yakalayıp masaya doğru savurdu. Onun arkasından Osman Efendi daldı sarı eve.  </p>
			<p class="paragraf">Meryem can havliyle yatağın kenarından fırladı ve banyoya doğru koştu ama daha banyo kapısını açamadan Salih onu kolundan sımsıkı yakaladı.  </p>
			<p class="paragraf">“Yürü dışarı, yürü dedim sana!” Salih’in kızgınlıktan gözü dönmüştü.  </p>
			<p class="paragraf">“Bırak be kolumu ayı! İbne ayı!”  </p>
			<p class="paragraf">Salih Meryem’in sözünü dinleyip kolunu bıraktı bırakmasına ama daha büyük bir hırsla saçlarına yapıştı. Meryem’in beline kadar inen uzun ve gür saçlarını eline üç tur doladıktan sonra kızı sürüklemeye başladı. Aynı zamanda deli gibi bağırıyordu: “Çık dışarı dedim sana orospu! Ben ne dersem onu yapacaksın bundan sonra! Çık dersem çıkacaksın, git dersem gideceksin, geber dersem gebereceksin!”  </p>
			<p class="paragraf">“Sen geber asıl!” diyerek abisinin üzerine atılan Kâzım, Meryem’i Salih’in elinden kurtardı, ardından bilinçsizce etrafa yumruk savurmaya başladı. İlk yumruğu Salih’in kaşını patlattı, ikinci yumruğu ise kendisini tutmaya çalışan annesinin burnundan kan getirdi. Bedriye ipleri bırakılmış tahta bir kukla gibi yere yığılırken, Osman Efendi kaptığı iskemleyi Kâzım’ın kafasına indirmeye hazırlandı. “Ulan deyyus!” diye bağırıyordu bir yandan. “Ulan deyyus, ananı mı öldüreceksin bir orospu uğruna?” Eğer Bedriye yattığı yerden canhıraş çığlıklar atarak kocasını durdurmasa, Osman Efendi’nin tahta iskemleyi Kâzım’ın kafasında parçalaması kaçınılmazdı.  </p>
			<p class="paragraf">“Allah aşkına dur Osman! Bilmeden yaptı, vallahi bilmeden yaptı! Ölümü gör ona vurursan Osmaaaaan!”  </p>
			<p class="paragraf">Osman Efendi nasıl olduysa kendini tuttu ve iskemleyi Kâzım’ın kafasına değil, pencereye fırlattı. Koca cam şangır şungur yere inerken, Bedriye burnundan oluk gibi akan kana aldırmadan ayağa kalktı. Aynı esnada, Osman Efendi Kâzım’ı kıskıvrak yakaladı ve bunu fırsat bilen Salih, Meryem’i tekme tokat dışarıya çıkardı. Bedriye, Kâzım’la Osman Efendi’nin arasına girmeye çalışırken Kâzım’ın dengesini bozup yere düşmesine sebep oldu, Osman Efendi de o yaşta bir adamdan beklenmeyecek bir hızla kendisini dışarıya attı. Kâzım hantal gövdesini ayağa kaldırana kadar, Osman Efendi kapıyı karısıyla oğlunun üzerine kilitlemişti bile.  </p>
			<p class="paragraf">Dışarıda Meryem’in çığlıkları, Salih’in küfürlerine karışırken, Kâzım önce kapıya yüklendi, açamayacağını anlayınca pencereye koştu. Ama penceredeki demirleri aşıp dışarıya ulaşması imkânsızdı. Evin içinde deli dana gibi dönüp duruyor, bir çıkış yolu bulmak ister gibi duvarlara, dolaplara saldırıyordu. Bedriye yatağa oturdu, eline geçirdiği bir çaputla burnunun kanını durdurmaya çalışırken, çaresiz gözlerle Kâzım’ın yaralı bir hayvan gibi oradan oraya koşturmasını izledi. Elindeki çaputun Meryem’in geceliği olduğunu bilse asla burnuna koymazdı ama o sırada hiçbir şey düşünebilecek durumda değildi. O yüzden aklına gelen tek şeyi yaptı ve Allah’a yakarmaya başladı: “Allahım, sen Kâzım’ı koru. Allahım, sen onu bu kadının pençesinden kurtar, bana bağışla. Allahım, sen hepimize yardım et, bize doğru yolu göster! Bu kadının parçalanıp geberdiğini göster bana yarabbim!”  </p>
			<p class="paragraf">Bedriye dua ederken, Kâzım’ın öfkesi yangın gibi büyüdükçe büyüyor, önüne geçilmez, kontrol edilmez bir hal alıyordu. Hele Meryem, Salih’in elinden birkaç saniyeliğine kurtulup, kendini avlunun ortasına atınca olanlar oldu. Artık Kâzım karısının sadece çığlıklarını duymuyor, pencere demirlerinin ardında Salih’ten dayak yiyişine de şahit oluyordu. İşte bu görüntü, abisinin Meryem’in üzerine yağmur gibi indirdiği tekmeler, yumruklar, tokatlar, Kâzım’ın aklının kafasını hepten terk etmesine sebep oldu. Penceredeki demirlere yapışarak bağırmaya başladı ama ne Salih Meryem’i dövmekten vazgeçti, ne de demirler Meryem’i kurtarması için yol verdi. Meryem ağladıkça Kâzım ağladı, Meryem haykırdıkça Kâzım haykırdı. En sonunda çaresizlik, kendini hepten kaybetmesine sebep oldu. Başını önce tutunduğu demirlere vurmaya başladı. Sanki kendi bedenini değil de, yerden aldığı bir taşı vurur gibi acımasızdı. Canı yanıyor muydu, anlamak imkânsızdı ama onu durdurmaya çalışan Bedriye’nin kalbi paramparçaydı. Kâzım’ın çıkardığı sesler annesinin tüylerini diken diken ediyordu. Bir insandan ziyade bir hayvanın çığlığıydı bu ama nasıl bir hayvan böyle çığlıklar atabilirdi ki?  </p>
			<p class="paragraf">“Kâzım, yapma, gözünü seveyim yapma oğlum, kurban olayım yapma. O orospu için mi paralayacaksın kendini Kâzımım! Sende şu kadarcık hatırım varsa, daha fazla harap etme kendini!”  </p>
			<p class="paragraf">Kâzım annesini itti ve Bedriye o akşam bilmem kaçıncı kez yeri boyladı. Kâzım iyice kudurmuştu ve şimdi kafasını duvarlara vuruyordu. O kadar kalın kafalı olmasa büyük ihtimalle çoktan ölürdü ama ölmediği gibi gittikçe güçleniyor ve güçlendikçe öfkeleniyordu. Burnundan oluk oluk akan kanları koluna siliyor ve sonra güm diye tekrar kafasını duvara vuruyordu. Onu durduramayacağını anlayan Bedriye sonunda kapıyı yumruklamaya başladı. Bir taraftan da artık ağlayıp bağırmaktan kısılan sesiyle yalvarıyordu:  </p>
			<p class="paragraf">“Yetişin, paraladı kendini oğlan… Gidiyor oğlum, yetişin! Osman Efendi, yetiiiiş, Salih, yetiiiş! Gitti oğlum, gittiiiiii!”  </p>
			<p class="paragraf">İki dakikaya kalmadan, Bedriye’nin yakarışları işe yaradı ve Osman Efendi yetişti. Elleri titrediği için kapıyı açması vakit almış, o süre zarfında da Kâzım’a bir şey olduğu korkusuyla bütün vücudunu ter basmıştı. Tekinsiz kalbi, o gece orada bir kez daha teklemediyse, bunun tek sebebi, öldürmeyen Allah’ın öldürmemesiydi. Meryem’den hırsını aldığı için biraz daha sakinleşmiş görünen Salih de babasının arkasından koşup içeri daldı. Kanlar içinde kalmış olan Kâzım’a sıkıca sarılıp teskin etmeye çalışan da oydu. Osman Efendi ise tükenmiş bir halde yatağın kenarına ilişti ve elini kalbinin üzerine koyup, “Yapma Kâzım, yapma aslan oğlum benim! Geçti bak, geçti!” demekle yetindi.  </p>
			<p class="paragraf">“Gözünü seveyim, sakin ol Kâzım, sakin ol koçum! Geçti abicim, geçti… Hadi sen bir sakinleş, bir su iç!” diye yalvardı Salih. Kâzım ise yatışmıyor, kendisini abisinin kollarından her kurtarışında kafasını yeniden duvarlara, demirlere vuruyordu. Yüzü gözü kandan görünmez olmuş, burnu kırılıp davul gibi şişmişti. Uluması, inlemesi, haykırması, böğürmesi dinmek bilmiyordu. Bedriye yere oturmuş, dizlerini dövüyor; Osman Efendi, “Yapma oğlum, yapma Kâzım!” deyip duruyordu. Salih Kâzım’ı zapt edemediği gibi, kendisini benzetmesine de engel olamıyordu. Yine de kardeşine vurmaya eli gitmiyor, sadece sıkı sıkı sarılıp fısıldıyordu: “Dur be Kâzım, perişan oldun… Sakin ol be abim, sakin ol be aslanım… Yetişir artık, yetişir…”  </p>
			<p class="paragraf">“Kâzım!”  </p>
			<p class="paragraf">Kâzım dahil hepsi birden dönüp sesin geldiği yöne baktılar. Meryem bitkin bir halde kapıya dayanmıştı. Az önce yediği dayağın etkisiyle, üstü başı perişan, saçları darmadağındı. Burnundan sızan kanlar dudaklarından akanlara karışıyordu ama sesi yumuşacıktı. “Kâzım!” dedi tekrar. Dünya durdu, Kâzım durdu.  </p>
			<p class="paragraf">“Meryem!” dedi Kâzım. Kızın o acınası halini görünce gözlerine yaşlar doldu, dudağı büküldü. Titrek bir sesle, “Meryem!” dedi tekrar. “Meryem, Meryem…”  </p>
			<p class="paragraf">“Seni gidi orospu!” diyerek yerinden fırladı Osman Efendi ve Meryem’e doğru iki adım attı. Aynı anda Bedriye, “Yapma!” diye bağırarak onu durdurdu ve bu sayede Kâzım’ın babasına indirmek üzere kaldırdığı yumruk havada kaldı. Baba oğul bir müddet bakıştılar. Kâzım’ın gözlerinden öfke büyük bir tazyikle fışkırıyordu ve eli hâlâ havadaydı. Osman Efendi Meryem’e doğru bir hamle yapacak olursa, Kâzım’ın o yumruğu babasının suratına indirmekte hiç tereddüt etmeyeceği aşikârdı.  </p>
			<p class="paragraf">“Kâzım, indir o elini!” dedi Salih ama Kâzım oralı olmadı, hâlâ öldürecek gibi bakıyordu Osman Efendi’nin gözlerinin içine. Dik dik ve kararlı…  </p>
			<p class="paragraf">“Salih, al babanı! Dışarı çıkın siz!” dedi Bedriye.  </p>
			<p class="paragraf">“Ben bu karıyı sokağa atmadan bir yere gitmem!” diye diklendi Salih. Kâzım yumruğunu ve öfkeli bakışlarını Salih’e çevirdi. Bir yabandomuzu gibi burnundan soluyordu ve kendini zor tuttuğu her halinden belliydi. Uzun süre tutmaya niyeti olmadığı da.  </p>
			<p class="paragraf">“Çıkın dedim!” Bedriye’nin sesi de Kâzım’ın bakışları kadar tehdit doluydu. Salih dönüp inanmayan gözlerle annesine baktı. Onun kimseyle böyle bir tonla konuştuğunu duymamıştı şimdiye kadar, hele babasıyla… Tövbe! Osman Efendi’nin tıpış tıpış kapıya yöneldiğini görünce, Salih’in şaşkınlığı bir kat daha arttı. Babasını takip etmekten başka seçeneği yoktu, o da öyle yaptı. Kapıdan çıkarken dönüp, yatağın köşesine tünemiş olan Meryem’e bir kez daha nefretle baktı ama korkusuzluk Meryem’in gözlerinde bayrak gibi dalgalanıyordu.  </p>
			<p class="paragraf">Osman Efendi ile Salih büyük evin kapısının önünde durup birer sigara yaktılar. Doktorlar Osman Efendi’ye sigarayı kesinlikle yasaklamışlardı ama o gün ne Osman Efendi’de sağlığını düşünecek hal, ne de Salih’te ona, “İçme baba!” diyecek takat kalmıştı. Battı balık yan gider saatlerindeydiler. Baba-oğul hiç konuşmadan sigaralarını tüttürdüler ve uzaklara dalıp gittiler.  </p>
			<p class="paragraf20">  </p>
			<p class="paragraf">Bedriye kocasıyla büyük oğlunu bir müddet pencereden izledi ve sarı eve yeni bir saldırı düzenlemeye niyetleri olmadığına ikna olunca, banyodan kaptığı bir havluyu ıslatıp Kâzım’ın yüzündeki kanları silmeye kalkıştı ama Kâzım havluyu annesinin elinden hırsla çekip aldı.  </p>
			<p class="paragraf">“Oğlum, yüzünü sileceğim. Bak her yerin kanamış” dedi Bedriye, sevecen bir sesle.  </p>
			<p class="paragraf">“Meryem’i sileceğim ben!” diye bağırdı Kâzım. Bedriye dönüp Meryem’e baktı. Kızın durumu gerçekten de Kâzım’dan beterdi ama onun bu hali bile Bedriye’nin kalbini yumuşatmaya yetmedi.  </p>
			<p class="paragraf">“Kendi siler o!”  </p>
			<p class="paragraf">Kâzım gözlerini açtı ve “Ben sileceğim dedim sana!” diye bağırdı. “Ben sileceğim Meryem’i, ben sileceğim dedim sana. Ben sileceğim işte! Ben! Ben!”  </p>
			<p class="paragraf">“Tamam tamam, sen sil, bir şey demedim” dedi Bedriye telaşla ama Kâzım onu dinlemiyordu.  </p>
			<p class="paragraf">“Ben sileceğim Meryem’i. Benim Meryemim o!”  </p>
			<p class="paragraf">O sırada Meryem’in sesi duyuldu: “Dur hele bir Kâzım, dur hele! Sakin ol biraz.” Meryem ağır adımlarla Kâzım’a doğru yürüdü ve havlunun ucundan tuttu. “Bak ne yapacağız biz seninle şimdi, gör bak! Ben seni sileceğim, sen de beni sileceksin. Bir ucundan ben tutacağım havluyu, bak böyle, öbür ucundan da sen. Tamam mı? Hah, aferin! Bak ben seni temizliyorum böyle yumuşak yumuşak, acıtmadan. Sen de beni sil, korkma.”  </p>
			<p class="paragraf">Meryem ile Kâzım birbirlerinin yüzünden az önce yaşananların izlerini silmeye çalışırken, Bedriye onları izledi. Islak havlunun üzerinde ikisinin kanları birbirine karışırken, Bedriye bekledi. Ne zaman ki işleri bitti, Kâzım ile Meryem yorgun argın birer iskemleye çöktüler, işte o zaman Bedriye tekrar konuştu:  </p>
			<p class="paragraf">“Kâzım… Şimdi sakin sakin beni dinle, e mi oğlum? Öyle kızmak, bağırmak, kendini yerden yere atmak yok. Senin iyiliğini benden çok kimse istemez, değil, mi? Ne demişler, ağlarsa anam ağlar, gerisi yalan ağlar. O zaman kulak ver bana!”  </p>
			<p class="paragraf">Kâzım annesine ters ters şöyle bir baktı ve arkasını döndü.  </p>
			<p class="paragraf">“Kâzımım, Meryem burada kalamaz artık” dedi Bedriye.  </p>
			<p class="paragraf">“Neden?” diye sordu Kâzım, annesine bakmadan.  </p>
			<p class="paragraf">Bedriye yutkundu ve en tatlı sesiyle anlatmaya çalıştı:  </p>
			<p class="paragraf">“Nedeni mi var, bütün Köy’e rezil oluruz.”  </p>
			<p class="paragraf">“Neden?”  </p>
			<p class="paragraf">“Ah benim güzel oğlum, başkasının koynuna giren kadını, karı diye koynuna alamazsın.”  </p>
			<p class="paragraf">“Neden?”  </p>
			<p class="paragraf">“Alamazsın işte, alınmaz.”  </p>
			<p class="paragraf">“Neden?”  </p>
			<p class="paragraf">“A-lın-maz.”  </p>
			<p class="paragraf">“Ne-den?”  </p>
			<p class="paragraf">“Namusun iki paralık olur.”  </p>
			<p class="paragraf">“Kaç paralık ki?”  </p>
			<p class="paragraf">“Of Kâzım, nasıl soru o? Olmaz işte.”  </p>
			<p class="paragraf">“Neden?”  </p>
			<p class="paragraf">“E sen söyle, neden evde tutmak istiyorsun başkasının koynuna giren kadını?”  </p>
			<p class="paragraf">“E seviyom” dedi Kâzım.  </p>
			<p class="paragraf">“Başkasını seveni sevemezsin!” dedi Bedriye.  </p>
			<p class="paragraf">“Neden?”  </p>
			<p class="paragraf">“Sevilmez çünkü.”  </p>
			<p class="paragraf">“Neden?”  </p>
			<p class="paragraf">“Orospudan karı olmaz da ondan!”  </p>
			<p class="paragraf">“Neden?”  </p>
			<p class="paragraf">Bedriye’nin sükûnetini kaybetmesi böyle oldu.  </p>
			<p class="paragraf">“Nedeni yok. Öyle işte!” diye bağırdı.  </p>
			<p class="paragraf">Kâzım masanın üzerinde duran kâseyi kaptığı gibi duvara çaldı, kâsenin içindeki kalem, seloteyp, sakız, iskambil kartları ve bilyeler odanın dört bir yanına saçıldı.  </p>
			<p class="paragraf">“Neden? Neden? Neden? Neden? Neden?” diye bağırdı Kâzım annesine. Gözleri yine yuvalarında hızla dönmeye başlamış, çenesi sol tarafta kilitlenmişti ve yumruk yaptığı iki eliyle kafasına vuruyordu. Yeni dinmiş kanı tekrar akmaya başladı ağzından, burnundan ve açılmış iki kaşından. Bedriye karşısında çaresizce titriyor, ne yapacağını bilmemenin şaşkınlığıyla dizlerini dövüyordu. “Gitti oğlan! Vallahi gitti, billahi gitti!”  </p>
			<p class="paragraf">“Kâzım, sen buraya bak!” dedi Meryem. Kâzım’la birlikte Bedriye de dönüp baktı. Meryem bir yandan elbisesinin düğmelerini yavaş yavaş açarken, bir yandan da, “Hadi sakinleş artık. Seversin sen bunları” dedi.  </p>
			<p class="paragraf">Kâzım hayranlıkla Meryem’in sutyeninden taşan göğüslerine baktı. Az önce sinir krizinin eşiğinde duran adam gitmiş, yerine bambaşka biri gelmişti.  </p>
			<p class="paragraf">“Tövbe estağfurullah…” dedi Bedriye. Amacı orada olduğunu hatırlatmaktı ama Meryem’in alaycı bakışlarını görünce orada olduğunun zaten unutulmadığını anladı. Tedirgin bir hareketle başörtüsünü düzeltti ve “Hadi Kâzım, kalk gidelim biz buradan, bu orospunun gideceği yok” dedi. Kâzım ise mutlulukla Meryem’in memelerine bakmayı sürdürdü. Meryem duvara dayanıp elbisesinin önünü iyice açtı, sonra da sutyenini memelerinin altına indirdi ve “Hadi yap!” dedi.  </p>
			<p class="paragraf">Bedriye Kâzım’ın koluna asıldı. “Yürü Kâzım, yürü. Azmış bu karı.” Kâzım annesinin elini itti ve gidip Meryem’in karşısında diz çöktü. Pantolonunun önünü açarken Bedriye arkasından bağırıyordu:  </p>
			<p class="paragraf">“Kâzım dedim sana, yapma oğlum! Allah belanı versin senin, utanmaz arlanmaz karı! Kâzım, yapma!”  </p>
			<p class="paragraf">“Neden?” dedi Kâzım annesinden yana bakmadan. Gözleri karısının memelerinde, eli aletindeydi.  </p>
			<p class="paragraf">Bedriye kendisini avluya nasıl attığını bilemedi. Kadıncağızın feleği öyle şaşmıştı ki, büyük eve doğru yürürken üç kere kendi ayağına takılıp düşecek gibi oldu.  </p>
			<p class="paragraf">Büyük evin kapısının önünde çömelmiş, kim bilir kaçıncı sigaralarını tüttüren Osman Efendi ile Salih, kendilerine doğru gelen Bedriye’de bir tuhaflık olduğunu sezdiler ama o gün, orada yaşanan her şey tuhaf olduğundan, fazla önemsemediler.  </p>
			<p class="paragraf">“Ne diyor Kâzım? Atacak mı karıyı?” diye sordu Salih annesine.  </p>
			<p class="paragraf">“Atmayacak!”  </p>
			<p class="paragraf">“Biz atarız o zaman” dedi Salih.  </p>
			<p class="paragraf">“Oğlan kendini öldürsün diye mi? Karışma sen!” dedi Bedriye ve kocasıyla Salih’in yanından geçip büyük eve girdi. Az önce yaşadığı olayın etkisini üzerinden atamıyordu. Bunca yıllık hayatında böyle edepsizlik görmemişti.  </p>
			<p class="paragraf">Salih annesinin peşinden seslendi: “Kalamaz o kadın artık burada demedin mi o salağa?”  </p>
			<p class="paragraf">“Dedim.”  </p>
			<p class="paragraf">“Ne diyor peki?”  </p>
			<p class="paragraf">Bedriye içeriden öfkeyle bağırdı:  </p>
			<p class="paragraf">“NEDEN diyor! Neden!”  </p>
		</div>
	</body>
</html>