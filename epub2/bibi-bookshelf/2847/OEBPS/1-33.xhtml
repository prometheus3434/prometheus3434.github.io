<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-33</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-34" xml:lang="en-GB">Otuz dört  </p>
			<p class="paragraf">Kâzım banyonun taş zemininde sırtını duvara vermiş oturuyordu. Yemeğini yemiş, rakısını bitirmişti. Alkole alışık olmayan zihni uykuya geçmekle geçmemek arasında tereddütteydi. Zemin o kadar sert ve soğuk olmasa çoktan içi geçerdi ama taşın buz gibi yüzeyi gevşemesine izin vermiyor, bünyesinde ayıltıcı bir etki yapıyordu. Bir de içeriden gelen sesler vardı… Yarım yamalak duyulan inlemeler, Aliço’nun hızlı hızlı soluk alıp vermeleri, Meryem’in söylediği anlaşılmaz sözcükler… Onlar da Kâzım’ın dikkatini dağıtıyor, uyumasına mâni oluyordu.  </p>
			<p class="paragraf">“Meryeeeem!” diye seslendi.  </p>
			<p class="paragraf">Cevap birkaç saniye sonra geldi. “Ne?”  </p>
			<p class="paragraf">“Sıkıldım ben, çıkayım mı?”  </p>
			<p class="paragraf">“Sakın ha! Otur oturduğun yerde. Ben söyleyeceğim sana çıkacağın zaman.”  </p>
			<p class="paragraf">Kâzım sırtını duvardan ayırdı, bağdaş kurdu ve Aliço’nun nefesini taklit etmeye başladı. Hızlı hızlı soluyor, arada küçük iniltiler çıkarıyordu. Dışarıdan Aliço’nun sesi tıpatıp kendisininki gibi duyulunca neşesi yerine geldi ve güldü. Aliço dışarıda soluyordu, Kâzım içeride. Aynı anda, aynı şekilde, aynı ritimle… Bir müddet sonra, Aliço’nun soluması aniden kesildi. Bunun üzerine Kâzım da solumayı bıraktı, dışarıya kulak kabarttı ve beklemeye başladı ama Aliço bir türlü yeniden solumaya başlamadı ve bu durum Kâzım’ın yüzünün asılmasına sebep oldu. Kalkıp aynaya baktı. Rujunun rengi solmuştu. Yüzü ağlayacak gibi oldu.  </p>
			<p class="paragraf">“Bitmiş bu Meryem, bitmiş!” diye bağırdı hayal kırıklığıyla.  </p>
			<p class="paragraf">“Ne bitmiş?” diye bağırdı Meryem içeriden.  </p>
			<p class="paragraf">Kâzım banyo kapısını ardına kadar açıp, “Ruj bitmiş, bak. Pembesi gitmiş!” dedi. Yüzündeki ifadeye bakarsanız, kıyamet kopmuştu. Yatakta yorgana ve birbirlerine dolanmış, çırılçıplak yatan Meryem ile Aliço nasıl ayrıldıklarını bilemediler.  </p>
			<p class="paragraf">“Çıkmayacaksın dışarı demedim mi ben sana manyak!” diye haykırdı Meryem.  </p>
			<p class="paragraf">Aliço yüzünü korkuyla yastıklara gömdü. “Hay içine sıçayım!”  </p>
			<p class="paragraf">“Ruj bitmiş!” diye bağırdı Kâzım tekrar ve tekrar. Ardından yağmur toplayan bir bulut misali içini çekti ve sonra tek bir nefeste hepsini gözyaşı olarak dışarı verdi. “Bitmiş ruj, bitmiş!”  </p>
			<p class="paragraf">Meryem çırılçıplak yataktan fırlayıp çiçekli entarisini üzerine geçirirken, Aliço yüzü hâlâ yastıklara gömülü, toprağa verilmeyi bekleyen bir ceset kadar kıpırtısız yatıyordu.  </p>
			<p class="paragraf">“Yine süreriz, ne var yani! Buna mı ağlıyorsun?” diye çıkıştı Meryem. “Bak söz veriyorum, birazdan seni oradan çıkaracağım ve istediğin kadar ruj süreceğim.” Kâzım’ı tekrar banyoya doğru sürüp, kapıyı üzerine kapadıktan sonra, “Tamam mı?” diye sordu kapının gerisinden.  </p>
			<p class="paragraf">Cevap olarak sadece hıçkırıklar duyuldu.  </p>
			<p class="paragraf">Aliço kapının kapanmasını fırsat bilip yataktan kalkmış, donunu giyiyordu.  </p>
			<p class="paragraf">“Ne oluyor be? Nereye gidiyorsun? Anlamaz o salak bir şey, merak etme…” dedi Meryem.  </p>
			<p class="paragraf">Aliço aceleyle pantolonuna uzanırken, “Deli misin yahu, neden anlamasın? Yok yok, tadım kaçtı bir kere, gideyim artık ben. Hem bunun anası da avluda zangoç gibi bekler durur.”  </p>
			<p class="paragraf">“Yok be kimse dışarıda, ben biraz önce baktım!”  </p>
			<p class="paragraf">“Adam her şeyi gördü… Çenesini tutmazsa valla yanarız Meryem, ipe götürür bu iş bizi, ikimizi Köy meydanında yan yana sallandırırlar. Ah ulan aptal kafam, nasıl senin aklına uydum ben?” Aliço’nun heyecandan rengi uçup gitmiş, benzi sarıya dönmüştü.  </p>
			<p class="paragraf">“Aman be Aliço, adam bizi yatakta görüyor, ‘rujum’ diyor… Sen kalkmış, ‘gördü’ diyorsun. Onun görmesinden ne olacak! Anlamıyor işte. Nah şu masa, nah onun kafası!”  </p>
			<p class="paragraf">Aliço ayakkabılarını ayağına geçirdi, saçlarını şöyle bir düzeltip, kapıya doğru ilerledi. Gözü hiçbir şey görmüyor, sadece o evden bir an evvel uzaklaşmak istiyordu. Tam kapıya uzanmıştı ki, kaygısızca yatağı toplayan Meryem’e döndü:  </p>
			<p class="paragraf">“Ben gittikten sonra, sen bir yokla bakalım Kâzım’ı… Ne gördün falan de…”  </p>
			<p class="paragraf">“Amma uzattın be!”  </p>
			<p class="paragraf">“Sen yine de sor. Bak ölümü gör sormazsan” dedi Aliço.  </p>
			<p class="paragraf">“İyi, tamam.”  </p>
			<p class="paragraf">“Hadi eyvallah.”  </p>
			<p class="paragraf">“E paraları almadın?”  </p>
			<p class="paragraf">“Getirirsin sen sabahtan Delice Tepesi’ne. Ben daha fazla duramayacağım burada. Kalbim sıkıştı.”  </p>
			<p class="paragraf">Aliço evden yıldırım hızıyla fırlayıp çıkarken, Kâzım’ın ağlaması devam ediyordu. Meryem gidip banyo kapısını açtı.  </p>
			<p class="paragraf">“Hadi çık, rujunu sürelim.”  </p>
		</div>
	</body>
</html>