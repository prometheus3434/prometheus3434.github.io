<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-55</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-56" xml:lang="en-GB">Elli altı  </p>
			<p class="paragraf">Meryem’in çığlığı Köy’ün üzerine çığ gibi düştü. Bir fısıltı olarak başlayıp, yuvarlana yuvarlana bir gök gürültüsüne dönüştü ve uzak yakın her yerden işitildi. Samanlıklarda, tavan aralarında, kuyularda, yüklüklerde çınladı. Köy’ün tüyleri diken diken oldu. Meryem önüne geleni itip bakkala doğru koşarken çığlığı onu takip ediyordu ya da belki o çığlığının peşinden gidiyordu.  </p>
			<p class="paragraf">“Aliçooooo!” diye bağırıyordu Meryem. “Aliço, ne olur ölme! Aliço, kurban olayım beni bırakıp gitme!”  </p>
			<p class="paragraf">Bakkalın önüne yaklaştıkça kalabalık arttı ama Meryem önüne gelen herkesi var gücüyle itti, bazılarını yere yapıştırdı ve kendine bir yol açmayı başardı. Aliço’ya ulaşmakta kararlıydı. “Ah Aliço, ah sevgilim, nasıl kıydılar sana!”  </p>
			<p class="paragraf">Köy halkı bakkal dükkânının beş metre kadar açığında, hilal şeklinde dizilmiş, kapının aralığından içeriyi görmeye çalışıyordu. Boncuklu perdenin gerisinde, Aliço’nun cansız bedeni kalp şeklinde bir kan havuzunun ortasına sırtüstü uzanmıştı. Dükkânın önünde ise Ekrem çömelmiş, başını ellerinin arasına almış, hıçkıra hıçkıra ağlıyordu. Meryem’in yaklaşan feryatları duyulunca, herkes gibi o da sesin geldiği yöne doğru şöyle bir başını kaldırıp baktı, sonra kaldığı yerden ağlamaya devam etti.  </p>
			<p class="paragraf">Birkaç delikanlı sıranın neredeyse en önüne ulaşmayı başaran Meryem’i yakaladılar ve daha ileri gitmesine izin vermediler. “Burada dur Meryem, polisler dükkâna girmeyin dediler.”  </p>
			<p class="paragraf">“Aliçom içeride mi?” diye sordu Meryem avaz avaz. Aynı esnada, kendisini tutmaya çalışanları tekmelemeye, tırnaklarıyla yüzlerini yırtmaya çalışıyordu. “Aliçom orada mı?”  </p>
			<p class="paragraf">“Evet, orada, yerde yatıyor!” dediler. “Ama içeri giremezsin!”  </p>
			<p class="paragraf">“Neden burada duruyorsunuz, niye ona yardım etmiyorsunuz?” diye bağırdı Meryem, kendisini mengene gibi saran kollardan kurtulmaya çalışırken.  </p>
			<p class="paragraf">“Aliço öldü, ona yardım edemeyiz artık” dediler.  </p>
			<p class="paragraf">“Hayır, ölmedi, gidip bakacağım ben” diye yırtındı Meryem ama gençler onu belinden kavradıkları gibi havaya kaldırıp bakkalın önünden uzaklaştırdılar. Meryem’in ayakları tekrar yere değdiğinde kahvehanenin önündeydi. Orada kendini yerden yere atmaya başladı. Bir Aliço’ya üzüntüsünden kahroluyor, bir Nurdan’a öfkesinden deliye dönüyordu.  </p>
			<p class="paragraf">“Sen ne ettin Nurdan Abla? Sen ne ettin? Niye yaktın beni? Boyun devrilsin, topraklara gir! Geber inşallahhhh! Ne istedin Aliçomdan? Ne istedin bizden? Kaçıp gidiyorduk buradan, neden yaptın bunu?”  </p>
			<p class="paragraf">Az önce adım atmaya hali olmayan Meryem, çıldırmış bir at gibi kendini oradan oraya attı. Saçlarını yoldu, üstünü başını paraladı ve hiç durmadan, “Aliçom!” diye bağırıp durdu. “Aliçomu getirin!”  </p>
			<p class="paragraf">Köy suspus olmuş, gözlerini kocaman açmış, Meryem’e bakıyordu. O bakış, Köy’ün Meryem’in o halini asla unutmayacağını söylüyordu. Yıllar sonra bile, Çakalağzı’nda yaşayan herkes, o günü sanki kendi gözleriyle görmüş gibi anlatacaktı. Her detay, her sözcük, her hareket Köy’ün hafızasına mıhlanacaktı. Meryem’in, “Ah Aliço, ah benim güzel Aliçom! Allah belanı versin Nurdan, nasıl kıydın Aliçoma!” diye dövünmesi, kendini yerden yere vurması, çifteler atarak ortalığı ayağa kaldırması dilden dile anlatılıp duracaktı. Komşu köylere, hatta Görece’ye kadar ulaşacaktı bu hikâye. Evli bir kadının, kocasının gözleri önünde sevgilisinin ardından yaktığı ağıtlar, ettiği beddualar, elini kalbine vura vura döktüğü yaşlar, o civarda yaşayan herkesin malumu olacaktı. Köy’ün ağzı iyice sulanmıştı. Uzun kış geceleri artık o kadar uzun görünmüyordu gözlerine. Çıtır çıtır yanan sobaların başında, kestanelerini yiyip, çaylarını içerken konuşacak, anlatacak, bire bin katacak, süsleyecek bir hikâyeleri vardı artık.  </p>
			<p class="paragraf">Kâzım Meryem’e doğru koşarken, Kahveci Hıdır atılıp onu belinden yakaladı ve Kâzım Meryem’i gözden kaybetti.  </p>
			<p class="paragraf">“Kâzım, yürüme o yana! Bütün yerler cam kırığı, Ekrem olayı duyunca indirdi koca vitrini yere.”  </p>
			<p class="paragraf">Kâzım kaşlarını çattı ve kahveciyi itip kurtulmak istedi ama Hıdır ona daha sıkı sarıldı. Çocukluğundan beri, Kâzım Köy’e her yalnız indiğinde Hıdır ona göz kulak olur, başını belaya sokmasını engeller, engelleyemezse de bir yolunu bulup paçayı sıyırmasına yardım ederdi. Üstelik bunu pek çokları gibi Osman Efendi’ye yaranmak için değil, Kâzım’ı gerçekten sevdiğinden yapardı.  </p>
			<p class="paragraf">“Bırak ya Hıdır! Gidip Meryem’i alacağım” dedi Kâzım ve bir iki silkinip kendini Kahveci Hıdır’ın kollarından kurtarmayı başardı. Kâzım’ı bu yolla durduramayacağını anlayan Hıdır, ayağındaki ayakkabıları aceleyle çıkardı ve ona doğru ittirdi. “Tamam, dediğin gibi olsun, git al Meryem’i. Ama önce ayağına bunları giy!”  </p>
			<p class="paragraf">Kâzım Hıdır’ın ayakkabılarını giymeye çalışırken Meryem yeri göğü inletmeye devam ediyordu. “Ah Aliçom, ah sevgilim! O karı sana nasıl kıydı? O orospu sana nasıl kıydı? Ben ne yaparım sensiz? Ne ederim Aliçoooo! Beni bu deliyle bırakıp gittin mi Aliçooo!”  </p>
			<p class="paragraf">Köy’ün gözleri Kâzım’ı aradı. Köy’ün gözleri Kâzım’ı, kalabalığın içinde Meryem’e ulaşmaya çalışırken buldu. Karısının sesini duyuyor ama nerede olduğunu bir türlü göremiyor, olduğu yerde dört dönüyordu. O dört dönerken emanet ayakkabılarının altında cam kırıkları çıtırdıyordu. Meryem, acısının yangınından, bir oraya bir buraya koşuyor, o yüzden de sesi bir oradan bir buradan geliyordu. Zavallı Kâzım’ın bir oraya bir buraya dönmesi de ondandı. Köy’ün gözleri Kâzım’ı görüyor, Kâzım’ın gözleri Meryem’i bir türlü bulamıyordu.  </p>
			<p class="paragraf">O sırada, Kötü Emine oflaya puflaya Kâzım’a yetişti. “Bak, karın orada!” dedi, çınarın tam dibinde elini kalbine vuran Meryem’i işaret ederek. “Niye bu kadar dokundu ki ona Aliço’nun ölümü?”  </p>
			<p class="paragraf">Kâzım Meryem’e baktı.  </p>
			<p class="paragraf">Tam o sırada Hıdır yanlarında belirdi. Kötü Emine’ye kötü kötü bakarak, “Bana bak Kâzım, ne yap et, götür onu buradan, tamam mı? Duydun mu beni?” dedi. Sonra da etraftaki kalabalığa dönüp, “Ne var? Maymun mu oynuyor burada? Dağılın bakayım hepiniz evlerinize. Ne bekleşip duruyorsunuz akbabalar gibi!” diye bağırdı.  </p>
			<p class="paragraf">Kalabalık kıpırdandı ama dağılmadı. Kimsenin böyle bir şenliği kaçırmaya niyeti yoktu, safları sıkıştırdılar ve birbirlerinden güç alarak fısıldaşmaya devam ettiler.  </p>
			<p class="paragraf">“Neden Meryem kıçını yırtıyor böyle? Ona ne oluyor ki?” diye sordu kafası pek çalışmayanlar.  </p>
			<p class="paragraf">“Neden olacak, duymadın mı? Meğer Aliço’yu severmiş, kaçacaklarmış birlikte. Onunla kaçmasın diye, Nurdan sapladı bıçağı belki de” diye cevap verdi uyanıklar. Sonra da eklediler: “Aliço’ya bak sen ya, meğer bütün Köy’ü sıraya dizmiş.”  </p>
			<p class="paragraf">“Nasıl olmuş?” diye sordu yeni gelenler nefes nefese.  </p>
			<p class="paragraf">Uzun süredir olay mahallinde dikilenler anlattılar: “Gece dört sularında Nurdan saplamış bıçağı, sonra sabaha kadar oturmuş başında, ağlamış. Sabah Hıdır kahveyi açmaya geldiğinde bir tuhaflık hissetmiş, bakkaldan içeriye kafasını uzatıp bakmış, bir de ne görsün! Aliço kanlar içinde Nurdan’ın kucağında yatıyor. Nurdan başını kaldırmış, gözler kan çanağı, ‘Ben öldürdüm Aliço’yu’ demiş. Hıdır koşmuş Ekrem’i çağırmaya. Ekrem horul horul uyuyormuş hâlâ, pijamalarla inmiş aşağıya. Aklını oynatacak gibi olmuş karısını o halde görünce. ‘Neden yaptın?’ diye bağırmış. ‘Öldürmeseydim gidecekti’ demiş Nurdan. ‘Onsuz yaşayamazdım’ demiş. Bunun üzerine Ekrem iskemleyi alıp cama vurmuş, sonra ağlamaya başlamış. O dakikadan beri de hiç susmamış.”  </p>
			<p class="paragraf">Bir ambulans sirenler çalarak Köy’e girdi ve bakkalın önünde durdu. Önce Nurdan’ı çıkardılar dükkândan ve arabaya soktular; ardından, kapı önünde gözyaşı döken Ekrem’i aldılar. Ne zaman ki bir sedye üzerinde Aliço’nun cesedi kapıdan çıkarıldı, Meryem zapt edilemez hale geldi. Eteklerini toplayıp bir zıpkın gibi fırladı ve kimsenin kendisini durdurmasına fırsat vermeden Aliço’nun üzerine atıldı. Beş kişi zor aldılar Meryem’i. Öyle bir ah çekti ki Meryem Aliço’nun arkasından, tüm dünyanın derdi, tasası, çilesi Meryem’in ciğerlerine sığdı sanırdı duyan. “Ahhhhhhhhhh!” Nefesi bittiğinde, gücü de bitti, dizlerinin üzerine çöktü, saçlarını yüzüne döktü, boynunu sağa doğru büktü ve ağladı, ağladı, ağladı… “Gidecektik biz, gece çıkıp gidecektik. Benim altınlarla ev bile tutmuştu Aliço Antalya’da” diye dert yandı dizlerine vura vura etraftakilere. “Arkadaşı İbrahim ucuza ev bulmuştu bize.”  </p>
			<p class="paragraf">Kâzım hayatı boyunca hiç böyle ağlama görmemişti. Hıçkırıklar ve sözcükler bir dikiş makinesinin ahengiyle çıkıyordu Meryem’in boğazından ve ikisinin de sonu gelmiyordu. Gözleri göz değil de, sonsuz yağmurların yüklü olduğu bulutlar gibi göründü Kâzım’a. Sözü de bitmiyordu bir türlü, anlatıyor da anlatıyordu nasıl Antalya’ya gideceklerini, orada ne kadar mutlu olacaklarını. Dünyayla dertleşiyor gibiydi Meryem.  </p>
			<p class="paragraf">Kâzım, ağlayanları avutmaya çalışmanın âdetten olduğunu biliyordu; kendisi ne zaman ağlayacak olsa, birileri, çoğunlukla da annesi, onu susturmaya çalışırdı. Ama Kâzım öyle yapmadı. Meryem’in karşısına oturdu, ellerini dizlerinin üzerine koydu ve hiç sesini çıkarmadan bekledi. Çakalağzı koca ağzını açıp, ağlayan Meryem ile onu bekleyen Kâzım’ı seyretti.  </p>
		</div>
	</body>
</html>