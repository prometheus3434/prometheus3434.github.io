<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-42</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-43" xml:lang="en-GB">Kırk üç  </p>
			<p class="paragraf">Meryem rakıyı açtı, bardaklara doldurdu, üzerlerine biraz suyla ikişer buz ekledi ve kocaman bir yudum aldı. Bardağını masaya bırakırken rahatladığını hissetti, kokusu bile yetmişti meretin. Ekmek kızarttı, bir tabağa iki dilim peynir, başka bir tabağa yarım kavun kesti ve hepsini tepsiye koyup masaya götürdü.  </p>
			<p class="paragraf">“Hadi gel!” dedi Kâzım’a. “Çok istiyordun ya içmek, buyur zıkkımlan.”  </p>
			<p class="paragraf">Kâzım her zamanki yerine otururken, Meryem de sandalyesine kuruldu ve terliklerini çıkarıp, ayaklarını masanın üzerine uzattı. Onun bu hareketi Kâzım’ın hoşuna gitmiş olacak ki, sesli güldü.  </p>
			<p class="paragraf">“Sebepsiz içilmez rakı, bunu unutma, ileride Meryem dediydi dersin. Ya bir şeye sevinmiş olacaksın ya da bir derdin olacak, ki öylesi daha iyi. İlla üzüntüden gebermen şart değil ama biraz efkâr rakının en iyi pezevengidir. Dediydi dersin. Mesela, şimdi biz efkârlı mıyız? Değiliz! Gerçi sen efkârlı olabilirsin, ne de olsa baban az kalsın tahtalıköyü boyluyordu ama ben efkârlı değilim, Osman Efendi geberse bile umurum olmaz. Ben sıkıntılıyım. Canım sıkıldı bütün bu olan bitene, Salih’in puştluğuna… Yani ben sıkıntıdan içeceğim, sen efkârdan içeceksin. Anladın mı?”  </p>
			<p class="paragraf">“Ben de sıkıldım, ben de sıkıntıdan içeceğim” dedi Kâzım. Yüzünü asmış, pembeli dudaklarını sarkıtmıştı.  </p>
			<p class="paragraf">“O senin bileceğin iş, ben o kadarına karışmam artık” dedi Meryem ve üçüncü yudumunu alıp bardağın dibini gördü. Kâzım da rakısına uzandı, Meryem’in söyledikleri aklına yatmıştı. Tam fondip yapacaktı ki, Meryem kaşlarını kaldırınca durdu.  </p>
			<p class="paragraf">“Adam gibi iç içeceksen. Yudum yudum… Yine seni yatağa taşımakla uğraşamam.”  </p>
			<p class="paragraf">Kâzım yudum yudum içti rakısını. Meryem’in yediği kadar peynir yedi, onun aldığı kadar kavun aldı önüne. Meryem kadar rakı içti, rakısına Meryem kadar buz koydu. Meryem konuşmadı, o da konuşmadı. Gülmemesi de Meryem gülmediğindendi.  </p>
			<p class="paragraf">Meryem gece boyu, Osman Efendi fenalaşmadan önce olanları düşündü durdu. Ölçtü, biçti, tarttı, kendine kızdı, sinirine hâkim olamayışına, dilini tutamayışına, köprüyü geçene kadar ayıya dayı diyemeyişine… Sonra Salih’e kızdı, Osman Efendi’ye kızdı, Bedriye’ye, Filiz’e kızdı. En son kadere kızdı. Bütün talihsizliklerin kendisini bulmasına, şansının asla yaver gitmemesine… Alkol damarlarında gezindikçe öfkesi azaldı, düşünceleri bulanıklaştı. Her şey olacağına varacaktı nihayetinde. Hele Aliço’yla canlarını Köy’ün dışına bir atsınlar, sonrası kolaydı. Meryem iskemlesinde kaykıldıkça, Kâzım da kaykıldı.  </p>
			<p class="paragraf20">  </p>
			<p class="paragraf">Sabah, yatağında gözlerini açtığında, Meryem’in başı ağrıyordu. Ama ne ağrımak! Sanki kafatası az sonra bir volkan gibi patlayacak ve beyni lav gibi etrafa saçılacaktı. Zorlukla yataktan kalktı, bir ağrı kesici içti ve tekrar yatağına girdi. Hafızasını geri sarabilmek için neredeyse yarım saat geçmesi gerekti. O süre boyunca, nefes almak dışında hiçbir yaşam belirtisi göstermedi. Önce, gece kendini zar zor yatağa atışı geldi gözünün önüne; ardından beşinci, dördüncü, üçüncü, ikinci ve ilk kadehleri dolduruşunu hatırladı. Kâzım’a çektiği nutuk aklına gelince gülmesi tuttu. “Öyle sebepsiz yere içmeyeceksin!” Ne saçma laftı o öyle. Osman Efendi’yi apar topar arabaya bindirmeleri. Filiz’in ilk defa arabanın ön koltuğuna, kocasının yanına oturması. Arka tarafta Osman Efendi’yi dizlerine yatırmış, bir taraftan gözyaşı döküp, diğer taraftan dualar okuyan Bedriye… Kapının önünde yığılan Osman Efendi. Büyük evin önünde Salih’e bağıran kendisi. Filiz’in sarı eve dalması… Hepsi bir bir geldi aklına ve içini sıkıntı kapladı. Kaçmasına iki gün kala ortalığın karışması iyi olmamıştı. Ya şimdi onu sarı evden atıp anasının evine yollarlarsa, ne yapardı o zaman? Bütün planları altüst olurdu. Yattığı yerde kalbi hızlı hızlı çarptı, yüzünü gözünü ateşler bastı, vücudundan ter boşandı. Ne yapıp edip iki günü bu evde geçirmenin bir yolunu bulmalıydı. Tüm kalbiyle, Osman Efendi’nin durumunun ciddi olmasını ve günlerce hastaneden çıkamamasını diledi. O zaman geri zekâlı Kâzım’ı uyutup evden kaçmak çocuk oyuncağı olurdu.  </p>
			<p class="paragraf">Başını yana çevirdiğinde, Kâzım’ın işe gitmiş olduğunu gördü. Saate baktı, sekiz otuzdu. Hemen yataktan fırladı ve mutfaktan aldığı iki naylon torbaya doldurabildiği kadar kıyafet doldurup koşarak evden çıktı. Yağmur yoktu ama Çakalağzı’nın havasına güven olmazdı. Köy’ün etrafını çevreleyen yüksek dağların arkasında hangi bulutların beklediğini görmek mümkün olmadığından, yağış hep aniden başlardı buralarda. Eğer sağanak bastırır ve Aliço harabeye gitmekte gecikirse, bütün eşyaları sucuk gibi ıslanacaktı. Acele adımlarla büyük eve girdi. İçinde kimsecikler yokken hiç görmemişti kaynanasının evini. Hayran hayran etrafına bakındı, bu hali ne kadar güzeldi. Bedriye, Osman Efendi, Filiz, Salih, Kâzım olmayınca büyük ev dizilerdeki evlere benziyordu. Onlar olduğu zaman ise cehennemden bir köşeydi Meryem için. Sofadaki telefona uzanırken, kendisini de o dizilerde oynayan kadınlardan biri gibi hissetti.  </p>
			<p class="paragraf">“Alo?”  </p>
			<p class="paragraf">“Aliço, benim, Meryem. Bak, iyi dinle beni. Ben şimdi harabeye, eşyaları bırakmaya gidiyorum, hava yağacak gibi, sen de fazla oyalanmadan al onları oradan olur mu?”  </p>
			<p class="paragraf">“Kızım, sen nereden arıyorsun?”  </p>
			<p class="paragraf">“Büyük evden arıyorum. Osman Efendi fenalık geçirdi gece, hastaneye kaldırdılar.”  </p>
			<p class="paragraf">“Ne diyorsun? Kalp krizi mi geçirdi?”  </p>
			<p class="paragraf">“Ne bileyim ben ne bok geçirdi… Fenalaştı işte. Hem sen boş ver onu şimdi, eşyaları almayı unutma!”  </p>
			<p class="paragraf">“Tamam tamam, merak etme.”  </p>
			<p class="paragraf">“Bak geç kalma ama!”  </p>
			<p class="paragraf">“Tamam dedim ya!”  </p>
			<p class="paragraf">Meryem telefonu kapatıp evden çıktı. Diğerleri hastanede olmasa, hayatta bu kadar eşyayla çıkamazdı evden. Üç kerede götüreceği eşyayı bir kerede götürüyordu. Şansı yaver giderse, harabeye birkaç tur daha yapardı bugün.  </p>
			<p class="paragraf">İçinden bir ses acele etmesini, yoksa yağmura yakalanacağını fısıldadı ve Meryem o sese kulak verip hızlı adımlarla harabeye doğru yürümeye başladı.  </p>
		</div>
	</body>
</html>