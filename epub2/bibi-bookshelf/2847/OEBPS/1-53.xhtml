<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-53</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-54" xml:lang="en-GB">Elli dört  </p>
			<p class="paragraf">Kendini bildi bileli, her sabah saat tam altıda uyanan Bedriye, o gün yediye kadar gözünü açmadı. Karısının bu halini hastanede geçirdikleri zamanın yorgunluğuna veren Osman Efendi de onu uyandırmamak için kıpırdanmadı. Oysa Bedriye saatlerdir uyanıktı, daha doğrusu Meryem’in kaçtığını gördükten sonra yatağa girmiş ama bir saniye bile gözünü kırpmamıştı.  </p>
			<p class="paragraf">“Kalk hanım, yedi oldu saat” dedi Osman Efendi, sonunda dayanamayıp. Bedriye duymazdan geldi ve inandırıcılığını artırmak için hafiften ağzını aralayıp hırıltılı nefesler alıp vermeye başladı. Bunu öyle inandırıcı bir biçimde yapıyordu ki, kadını gören, kan uykusunda sanırdı. Zavallı Osman Efendi, kırk yıllık karısının bu kadar iyi numara yaptığını bilse, kim bilir ne kadar şaşırırdı. Ama elbette, uzun zamandır birlikte olan her çift gibi onlar da birbirleri hakkında her şeyi bildiklerini sanıp, aslında hiçbir şey bilmiyorlardı.  </p>
			<p class="paragraf">Osman Efendi karısının hatırına bir on dakika daha bekledi. Canı iyiden iyiye sıkılmaya başlamıştı. Büyük evde, Bedriye uyanmadan hayat başlamazdı. Ancak Bedriye’nin mutfakta tıkırdamasıyla gözünü açardı kuşlar, kediler, köpekler. Onun soluğuyla canlanırdı ev. Uykucu Filiz, kayınvalidesinin ayak seslerini duymadan odasından çıkmazdı. Salih’i yatağından koparmak içinse en az üç defa kahvaltının hazır olduğunu haber vermek gerekirdi. Ancak ondan sonra, Salih kalkar, şöyle bir gerinip kendine gelir, yüzünü yıkar, üstünü değiştirir, odasından çıkıp aşağıya iner, avluya çıkar ve sarı eve doğru, “Kâzım, hadi!” diye seslenirdi. Birkaç dakika sonra Kâzım’la Meryem büyük eve teşrif ederlerdi. En son Osman Efendi otururdu sofraya; tıraşını olmuş, saçlarını ıslatıp geriye doğru taramış ve temiz pak giyinmiş olarak. Ardından bütün aile birlikte kahvaltıya başlar, kahvaltı bittikten sonra Meryem sofrayı kaldırırken, Filiz kahveleri yapardı. İşte her sabah bütün bu hareketin başlayabilmesi için gereken işaret, Bedriye’nin yatağından çıkmasıydı.  </p>
			<p class="paragraf">“Bedriye!” dedi Osman Efendi ve bu kez seslenmekle kalmayıp, hafifçe omzundan sarstı karısını. Bedriye kocasını daha fazla oyalayamayacağını anlayınca gözlerini açtı.  </p>
			<p class="paragraf">“Bedriye Hanım, Bedriye Hanım, saat yediyi on geçti. Vaki değildir senin böyle uyuduğun. Hasta mısın yoksa?” Osman Efendi eğilmiş, merakla karısının yüzüne bakıyordu.  </p>
			<p class="paragraf">“Yorulmuşum zahir…” dedi Bedriye. “Uyuyamadım pek hastanede, onun acısı çıktı belki de.” Yastığını dikleştirip oturdu yatağın içinde.  </p>
			<p class="paragraf">“Daha da niyetin yok galiba kalkmaya?”  </p>
			<p class="paragraf">“Biraz kendime geleyim kalkarım. Ben de yaşlandım artık Osman Efendi, eskisi gibi dayanamıyorum yorgunluğa, uykusuzluğa.”  </p>
			<p class="paragraf">“Peki o zaman, söyle bakalım Bedriye” dedi Osman Efendi ve kendisi de yastığını dikleştirip, aynı şekilde oturdu. “Söyle bakalım Bedriye Sultan, ne yapacağız bu Allah’ın cezası karıyı? Diyorum ki, bir an önce boşatalım Kâzım’dan, defolsun gitsin babasının evine. Maazallah bir çocuk falan olursa, ömrü billah kurtulamayız bu kepazeden.”  </p>
			<p class="paragraf">“Sen hele bir iyileş, o zaman düşünürüz bunu. Şimdi sıkma canını” dedi Bedriye.  </p>
			<p class="paragraf">“Nasıl sıkmayayım canımı? Ya bu kalkıp ortalıkta konuşursa böyle saçma sapan? Ya o gece söylediği gibi olmadık şeyler söylerse Salih için? Kimsenin ona inanacağı yok ama…”  </p>
			<p class="paragraf">“Dur bakalım…” dedi Bedriye, kocasının elini okşayarak. “Sen hep dersin ya, acele işe şeytan karışır diye, aceleye getirmeden düşünelim, taşınalım. Gün doğmadan neler doğar…”  </p>
			<p class="paragraf">Bedriye mutfağa indi, Filiz odasından çıkıp nazlı adımlarla yardıma geldi. İkisi birlikte hiç konuşmadan kahvaltıyı hazırladılar. Filiz, Salih’in kapısını tıklattı, “Kahvaltı hazır!” dedi. Salih, uyku sersemi, avluya çıkıp, “Kâzım, hadi oğlum!” diye seslendi.  </p>
			<p class="paragraf">Sofraya oturdular ama Kâzım gelmedi. Geçen akşamki büyük kavgadan sonra, Meryem’in kahvaltıya gelmesini zaten kimse beklemiyordu. Bedriye dışında herkes Meryem’in gelecek yüzü olmadığını, Kâzım’ı da salmadığını düşündü ama kimse konuyu açmaya cesaret edemedi. Bedriye, “Nerede kaldı bu oğlan?” diye sormadı; Osman Efendi, “Gidin şu Kâzım’ı çağırın!” demedi; Salih de bir kez daha avluya çıkıp seslenmeye yeltenmedi. Çıt çıkarmadan kahvaltılarını yaptılar ve o sabah sofrayı Filiz tek başına kaldırdı.  </p>
			<p class="paragraf">Büyük evde bunlar olup biterken, sarı evde Kâzım kırmızı pijama takımıyla masanın başında oturuyordu. Ocak söneli, ateş geçeli saatler olmuş, çıplak ayaklarını bastığı taşlar buz kesmişti ama onun soğuğu duyduğu yoktu. Bir put, bir heykel ya da koca bir kaya kadar cansız görünüyordu. İfadesi bir insan yüzünden çok, ilkel kabartmaları anımsatıyordu; öyle ki, o iskemleye ilişmemişti de yontulmuştu sanki. Vardı ama yoktu, tamdı ama eksikti. Başı yana düşmüş, gözleri iki kara delik olmuştu. Eli kalbinin üzerinde duruyordu. Sol tarafta, doğru yerde.  </p>
		</div>
	</body>
</html>