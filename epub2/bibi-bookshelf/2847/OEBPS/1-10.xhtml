<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-11" xml:lang="en-GB">On bir  </p>
			<p class="paragraf">Çakalağzı’nın iki buçuk kilometre kuzeybatısında, çevre halkının, etrafa arsızca yayılmış yüzlerce delice ağacı sebebiyle “Delice Tepesi” adını verdiği mevkideki harabenin içinde, Meryem yere oturmuş, Aliço’nun gelmesini bekliyordu. Nerede kalmıştı bu adam? Yılmıştı artık bu ıssız, karanlık yerde ürpere ürpere onun yolunu gözlemekten. Kim bilir nerede oyalanıyordu yine? Tam sekiz aydır tek bir buluşmaları yoktu ki, Meryem ağaç olmasın. Haytanın teki olduğunu bilmeyen, Aliço’yu dünyayı kurtarıyor da o yüzden vakti dar sanırdı; oysa iki ay öncesine kadar, düzenli bir işi bile yoktu. Dul anasının üç kuruş parasını tırtıklayamadığında, gündelik işlerle yolunu bulur, cebindeki bitene kadar da yan gelir yatar, yine de her yere geç kalırdı. Kahveye, cumaya ve Meryem’e…  </p>
			<p class="paragraf">Gündüz gözüyle sevimli bile sayılabilecek harabe, akşam saatlerinde çevresinde heyula gibi kollarını açmış duran delicelerin de yardımıyla korkutucu bir hal alıyordu. Zamanında, kasabayla Köy arasında tünel yapılacağı söylentisi alıp yürüdüğünde, kendini uyanık sanan bir yatırımcı buraya bir otel kondurmaya karar vermiş ve daha tünel kararı çıkmadan arsayı alıp inşaat için kolları sıvamıştı. Gel zaman git zaman, o tünelin açılmayacağı ortaya çıkınca, uyanık yatırımcı arsayı Kahveci Hıdır’a, aldığından bile ucuza satıp gitmişti. İşte o hiç yapılmayan otelin inşaatında çalışacak işçiler kalsın diye oraya dikilip sonra da çürümeye terk edilen bu kulübecik, bir süredir Meryem ile Aliço’nun aşkına yataklık ediyordu. Harabe, ilk yıllarında, henüz daha harabe değilken, Meryem ile Aliço’nun da aralarında olduğu macerasever çocukların oyun alanıydı. Endişeli aileler, heyecan peşindeki çocuklarını, “Orada yatır var, sakın gitmeyin!” diyerek ve türlü tuhaf hikâyeler anlatarak oradan uzak tutmaya gayret etmişlerdi. Ancak uydurdukları tüm hikâyeler, bu minik evi çocukların gözünde iyice merak uyandırıcı hale getirmekten başka işe yaramamıştı. Ana babaların korku hikâyeleri ve hurafelerle başaramadığını, zaman kendi yöntemiyle başarmış ve yıllar içinde kulübe gözden düşmüş, arkadan gelen kuşak, orayı bir öncekiler kadar ilginç bulmayınca, sessiz sedasız çürümeye terk edilmişti.  </p>
			<p class="paragraf">Meryem oflayarak ayağa kalktı, uyuşmuş bacaklarını açtı, sadece iş olsun diye üstünü başını düzeltti ve tedirginlikle, dışarıdan gelen seslere kulak kabarttı. Böyle tek başına beklediği akşamlarda, o eski hikâyelerin uydurma olduğunu bilmesine rağmen içi bir tuhaf olurdu. Tamam, arsada yatır olduğu yalandı ama olmadığından nasıl emin olabilirdi ki insan? Tam adam gömülecek yerdi burası. Issız, karanlık, sapa… Ben birini öldürsem, getirir şu çalıların ardına teperim, diye kim bilir kaç kez geçirmişti aklından. Adı gibi emindi buralarda gömülü cesetler olduğundan. Başka bir gece olsa, burada beklerken yine huzursuz olurdu. Her karaltıyı birine benzetir, her çıtırtıyı şerre yorardı ama bu gece hayaletlerden ve katillerden daha büyük korkulara kapılmış haldeydi. Vaktiyle anlatılan hikâyeler arasında, Köy’ün andavallısıyla evlendirilen kızın hikâyesi olmadığından, hazırlıksız yakalanmıştı Meryem.  </p>
			<p class="paragraf">Pervazsız küçük pencereden sızan ay ışığı upuzun siyah saçlarını ve endişeli yüzünü aydınlatırken, harabeyi arşınlamaya başladı. Üzerine, hemen hemen bütün malvarlığı olan dört çiçekli elbisesinden en yenisini giymişti. İki sene önce, anasına yalvar yakar olup, kasaba pazarından aldırmıştı. Ellerini arkasında kenetlemiş yürürken, kafası düşüncelerle öylesine doluydu ki, hırsla çiğnediği damlasakızı yüzünden ağrıyan çenesinin bile farkına varmıyordu. Oysa o kadar çok ağrıyordu ki çenesi.  </p>
			<p class="paragraf">Tamı tamına, sekiz aydır, ilişkilerinin başından beri, bu harabede buluşuyorlardı Aliço’yla. Ortalığı biraz temizlemişler ve yere bakkaldan aldıkları karton deterjan kolilerini sermişlerdi ama daha fazlasını yapmaya çekinmişlerdi. Ne olur ne olmaz, bir gelen olur diye minder bile atamamışlardı yere. Yazın durumları iyiydi, hemen her gün buluşup sevişiyorlardı ama kış zor geçmişti. Birkaç defa, kara soğuklarda gelmeye teşebbüs ettiklerinde, havanın ayazı şalvarlarına düşen ateşi bile söndürmüştü. Onlar da başka çözümler bulmuşlardı geçici olarak; tehlikeli çözümler…  </p>
			<p class="paragraf">Aliço’nun ıslığını duyunca, Meryem’in etekleri zil çaldı, koştu, kapıyı açtı. Gece teklifsiz içeri dalarken, genç adam kapının ağzında dikilmeye devam etti ve her zamanki sorusunu sordu.  </p>
			<p class="paragraf">“Görmedi di mi seni kimse?”  </p>
			<p class="paragraf">“Yok, gördüler de ben umursamadım” diye terslendi Meryem. Siniri tepesindeydi, buna rağmen gülümsedi; aslında gülmekten daha çok alay eder gibi kıvrılmıştı ağzı ama altında bir şey aramak doğru olmazdı, çünkü onun gülüşü böyleydi. Aliço da gülümsedi. Meryem bir an için öfkesini unuttu ve özlemden uzamış kollarını sardı Aliço’nun boynuna, beline, karnına, bacaklarına… Bitmek bilmedi dolanması Meryem’in. İki boy, dört boy, altı boy, sekiz boy derken, kesilmedi uzaması kollarının. Kapı aralığında, cereyanda, akşam vakti, Aliço’nun boynundan uzun yolların kokusunu çekti içine. Binlerce kilometre yol, o yollardaki ağaçlar, kuşlar, benzinlikler, çizgiler, çimenler, evler, insanlar, arabalar, traktörler, mobiletler, virajlar, kavşaklar, sesler, rayihalar bir boyna nasıl sığdı diye düşünmedi. Kendisiyle fazla konuştuğu zaman olanları bildiğinden, epeydir sadece başkalarıyla konuşuyordu ve aklının sorduğu soruları duymazdan gelip, yanıtsız bırakıyordu. Kendisiyle kendisi arasında bir nevi küslüktü bu ama tam bir küslük de sayılmazdı. Daha ziyade gizli bir ilişmezlik ya da kendinden yana bakmazlık olarak görülebilecek bir garip haldi.  </p>
			<p class="paragraf">Aliço Meryem’i içeri itip kapıyı kapattı ve ay dışarıda kaldı, yıldızlar dışarıda kaldı, ay ışığı da dışarıda kaldı. Kırık dökük kaldırımlar, tozlu yollar, iğde kokan hava, otların arasında bitmiş kır çiçekleri… Hepsi dışarıda kaldı. Ağustosböcekleri, tembel tembel hışırdayan yapraklar ve o gece usul esen poyraz, onlar da dışarıda kaldı.  </p>
			<p class="paragraf">Aliço pencere olması gereken camsız boşluktan dışarı baktı. Görebildiği, sadece arsanın karanlığıydı ama yine de uzun uzun izledi dışarıyı. Gelen geçen, gören var mıydı buraya girdiğini? Oldukları yerden tek bir ışık görünmüyor, tek bir ses duyulmuyordu. Sanki derin bir uyku, her yeri kaplamıştı. Nefes al, nefes ver, nefes al, nefes ver… Uzaklarda, etrafa bozuk para gibi saçılmış evler, bir olmuş aynı anda soluyordu. Aliço da üzerine çöken yorgunluğun tesiriyle o derin nefese katıldı; gözlerini kapatıp nefes aldı, nefes verdi.  </p>
			<p class="paragraf">“Aliço!” Meryem’in sesi sessizliği kırdı.  </p>
			<p class="paragraf">“Ne?” Aliço ondan yana baktı.  </p>
			<p class="paragraf">“Neredesin be sen bunca gündür?”  </p>
			<p class="paragraf">“Yollardayım, nerede olacağım?”  </p>
			<p class="paragraf">“Ne zaman geldin?”  </p>
			<p class="paragraf">“Bu sabah geldim, daha gün bile doğmadan… Geldiğim gibi de anamı kasabaya doktora götürdüm, gördün işte sen de. Ne yani bu afran tafran yol yorgunu adama?”  </p>
			<p class="paragraf">Aliço, kamyon şoförlüğüne başlamıştı iki ay kadar önce. Kasaba halindeki bir toptancı için uzak illere kuru gıda taşıyor, gitti mi bir haftadan önce dönmüyordu.  </p>
			<p class="paragraf">“Peki telefonun niye günlerdir kapalı? Delirtmeye mi çalışıyorsun sen beni? Başlarım yoluna da, yorgunluğuna da!” Meryem ellerini beline koymuş bağırıyordu.  </p>
			<p class="paragraf">“Yok be kızım. Patron yola çıkmadan aldı telefonu elimden. Çok para gelmiş geçen sefer. Yalan tabii…” Aliço Meryem’e yanaşıp memesini yakaladı ve “Çok mu özledin beni, dayanamadın mı bir hafta? Ondan mı bu sinir? Başına mı vurdu kız?” dedi arsız arsız.  </p>
			<p class="paragraf">Meryem memesindeki eli sertçe itti. “Kiminle konuşuyorsan artık… Patronu delirtecek kadar fatura geldiğine göre… Bana geldi mi, çok yazmasın diye aramıyorum dersin. Demek başka aradıkların var.”  </p>
			<p class="paragraf">“Kimi arayacağım be Meryem! Adam uyuzluk yapacak yer arıyordu. Zaten döner dönmez işten çıkardı beni.”  </p>
			<p class="paragraf">“Nee? Çıkardı mı? Niye?”  </p>
			<p class="paragraf">“Kamyonu hor kullanıyormuşum, öyle dedi. Koca kamyonu nasıl hor kullanacaksam? Kesin daha ucuza çalıştıracak birini buldu deyyus oğlu deyyus. Lafa bak yaaa, kamyonu hor kullanıyormuşum… Kamyon mu söyledi, nereden anladın dedim, tısss!”  </p>
			<p class="paragraf">Meryem elleriyle başına vurdu. Başının içindeki derme çatma hayallere, iyi beslenmemiş umutlara vurmak istemişti aslında ama darbeler kafatasında kaldı, içeri işlemedi. Allah’ın sevgili kulu olmamıştı hiçbir zaman. Anasının babasının bir tanesi ya da mahallenin gözbebeği olmadığı gibi… Yine de, arada sırada, kırk yılda bir bile olsa, şans ona da gülsün isterdi. Bir hayali gerçek olsun, bir dileği tutsun, bir işi rast gitsin…  </p>
			<p class="paragraf">“Bulurum be başka iş… Ne dertlendin bu kadar? Hem sana ne benim işimden? Sana istediğini veriyor muyum? Veriyorum” dedi Aliço ama kafasına şaplağı yiyince sustu.  </p>
			<p class="paragraf">Meryem birkaç saniye boyunca, gözlerinin karanlığında boğdu onu. Aliço başını çevirip alttan almak zorunda kaldı.  </p>
			<p class="paragraf">“Şaka be Meryem!”  </p>
			<p class="paragraf">“Sen daha şakalar yap. Yap tabii… Beni istemeye geliyorlar ama sen hâlâ işin şakasındasın.”  </p>
			<p class="paragraf">Aliço kaşını kaldırdı ama karanlıkta bunu gören olmadı.<span class="CharOverride-10" xml:lang="tr-TR"> </span>“Kim isteyecekmiş seni?”  </p>
			<p class="paragraf">Aliço’nun<span class="CharOverride-10" xml:lang="tr-TR"> </span>sesindeki inanmazlık dokundu Meryem’e. “Haa tabii, kim ister beni değil mi?”  </p>
			<p class="paragraf">“Öyle değil be kurban olduğum, kim diye sordum sadece…”  </p>
			<p class="paragraf">“Niye sordun? Beğenirsen verecek misin?”  </p>
			<p class="paragraf">“Aman be Meryem! Sormayayım mı? Tamam, sormuyorum. Demek seni istemeye gelecekler, buyursun gelsin bakalım kim gelecekse.” Aliço arkasını döndü Meryem’e. Onun da tepesi atmıştı.  </p>
			<p class="paragraf">“Osman Efendiler…”  </p>
			<p class="paragraf">“Osman Efendiler mi?” Aliço hızla Meryem’e doğru döndü. Gözlerini kocaman açmıştı.  </p>
			<p class="paragraf">“Hı…” dedi Meryem sıkılarak. “Kâzım’a isteyeceklermiş.”  </p>
			<p class="paragraf">“Vay anam vay!” dedi Aliço. “Osman Efendiler ha? Kâzım’a ha?” Yüksek sesle söyleyerek kulaklarının haberi bir kez daha duymasını ve tekrar tekrar beyne iletmesini istiyor gibiydi. Ancak o zaman inanacaktı duyduklarının doğruluğuna. “Vay anam vay” dedi tekrar. Kahvede yarım kalan mevzu Meryem’e, dolaylı yoldan kendisine bağlanmıştı. “Vay anam vay!” Kimsenin istemediği Meryem’i, kimsenin istemediği Kâzım’a isteyeceklerdi demek. Kim düşünmüşse iyi düşünmüştü doğrusu; ama elbette bunu Meryem’e söylemedi. “Vay anam vay!”  </p>
			<p class="paragraf">“Bir şey desene Aliço!”  </p>
			<p class="paragraf">“Ne diyeyim ki?” diyerek omuz silkti Aliço.  </p>
			<p class="paragraf">“Ne mi diyesin? Defolsunlar gitsinler, de! Seni ben isteyeceğim de!” Meryem’in sesi buyurgandı. Meryem’in sesi öfkeliydi. Meryem’in sesi Meryem’in sesiydi.  </p>
			<p class="paragraf">“Vermezler ki kızım seni bana. Bana kimse kız vermez.” Yalan söyleme konusunda epey yetkin olmasına rağmen, Aliço’nun bu söylediği doğruydu işte. Oralarda ona kız verecek tek bir hane bile yoktu. İçkisi, kumarı, kadını, kavgası, gürültüsü bitmemişti ilk gençliğinden beri. Tabiri caizse, ki caizdi, Köy’ün baş belasıydı. Zavallı babasını erken yaşta öteki tarafa yollayan, anacığını vakitsiz çökerten hep bu oğlanın yarattığı üzüntüler olmuştu. Gerçi babası kasabada traktör altında kalmıştı ama Köy öyle diyorsa, öyleydi. Yine de Aliço’nun oralarda sevilmediğini söylemek doğru olmazdı. Bir kere tatlı dilliydi, ne suç işlerse işlesin kendini bağışlatmayı, gönül almayı bilirdi. Daha da önemlisi, hep anlatacak bir hikâyesi vardı. Yalan ya da doğru, herkesin dinlemek isteyeceği şeyler bulur getirir ve öyle tatlı tatlı dillendirirdi ki, kimse dinlemeye doyamazdı. Hayatın düz çizgisinden pek sapmadığı Çakalağzı gibi yerlerde, yolunuzun gözlenmesine sebep olan bir özellikti bu. Anlattığı tüm bu hikâyelerin başına ne zaman geldiği, başına gelmeyenleri kimden duyduğu, o insanları nereden tanıdığı, nerede tanıdığı, ne sebeple tanıdığı, ne zaman o kadar uzaklara gidip de ne zaman geri döndüğü hep soru işaretiydi ama bunların fazla bir önemi yoktu; çünkü Çakalağzı hikâyeleri severdi.  </p>
			<p class="paragraf">Ay pencereden çekildi, evin ardına saklandı ve karanlık daha bir karardı. Meryem, “Sen iste beni!” diye tekrarladı. “Gözünü seveyim Aliço, ne olursun sen iste beni! Hem alıp kaçacağım seni buralardan demiyor muydun?”  </p>
			<p class="paragraf">“Kızım, Allah aşkına, aklın kesiyor mu babanın seni bana vereceğini? Hele de Osman Efendi’nin salak oğlu gibi yağlı kapıyı bulmuşken.”  </p>
			<p class="paragraf">“Hani seviyordun beni?”  </p>
			<p class="paragraf">“E seviyorum.”  </p>
			<p class="paragraf">“Ha anladım, lafta seviyorsun yani.”  </p>
			<p class="paragraf">“Güzel Meryemim benim, anlamıyor musun sen benim söylediklerimi? Vermez baban diyorum, olsun iste diyorsun. Vermeyecek adamdan niye kız isteyeyim?”  </p>
			<p class="paragraf">“İsteyenin bir yüzü kara derler. İste bakalım sen önce. O zaman bana, başka isteyenin yok diyemezler.”  </p>
			<p class="paragraf">“Kendimi alay konusu mu edeyim Köy’de?”  </p>
			<p class="paragraf">“O zaman, bana bir daha seni seviyorum deme.”  </p>
			<p class="paragraf">“Seviyorum ama Meryem.”  </p>
			<p class="paragraf">“Seni seviyorum ama başka adamın altına yatabilirsin mi diyorsun?”  </p>
			<p class="paragraf">“Saçma sapan konuşma kızım yaaa… İnsanın sinirini zıplatma!”  </p>
			<p class="paragraf">“Gavatsın yani sen, benim anladığım.”  </p>
			<p class="paragraf">“Bak Meryem, yersin şimdi yumruğu suratının ortasına!”  </p>
			<p class="paragraf">“Karı döven gavatsın o zaman.”  </p>
			<p class="paragraf">Aliço biraz önce Meryem’i tehdit etmek için kaldırdığı yumruğunu hırsla duvara vurdu. Eli acıdı.  </p>
			<p class="paragraf">“Kızım, sus da bir hal çaresi düşüneyim. Car car car konuşup duruyorsun iki saattir.”  </p>
			<p class="paragraf">“Ben düşündüm zaten her şeyi, sana zahmet olmasın diye.”  </p>
			<p class="paragraf">“Ne düşündün?”  </p>
			<p class="paragraf">“Kaçacağız. Başka çare yok.”  </p>
			<p class="paragraf">“Beş parasız nereye kaçacağız? Parasız yaşanan bir yer biliyorsan söyle de oraya gidelim. Ah be Meryem, hiç mi akıl yok sende? Hem dur bakalım, hemen celallenme. Yarın evlenecek değilsin ya…”  </p>
			<p class="paragraf">“Ne demek celallenme? Elin delisine verecekler ulan beni. Salyasına sümüğüne sahip çıkamayan Kâzım’a, karı diye verecekler. Bütün gün Köy’den eve, evden Köy’e yürüyüp duran manyakla evlendirecekler. Var mı bunun daha ötesi Aliço Bey? Nasıl sakin olayım ben?”  </p>
			<p class="paragraf">“Acele etme diyorum ben sadece… Gün doğmadan neler doğar.”  </p>
			<p class="paragraf">“O senin dediğin başka yerlerde öyle herhalde. Burada gün doğmadan bir bok doğduğunu görmedim ben.”  </p>
			<p class="paragraf">Meryem çöktü, yere serili kartonların üzerine oturdu. Tekrar konuşabilmek için kelimeleri yan yana dizmeye çalıştı ama başaramadı. Oysa sabahtan beri aşağı yukarı yürümüş, edeceği lafları düşünmüştü. Aliço’nun uzun laf dinlemeyi sevmediğini bilirdi; zaten düzüşmekten ve rakıdan başka ne severdi ki Aliço? Nihayet birkaç sarih cümle belirdi zihninde. Tam ağzını açacaktı ki, Aliço’nun ağzı kapandı dudaklarının üzerine ve kelimeler dilinin ucundan yuvarlanıp yere düştü. Meryem nefesini nefsinden daha uzun süre tutabildiğinden, sözcüklerinin peşinden gitmek yerine, her şehvete kapıldığında yaptığı gibi bacaklarını açıp gözlerini yumdu. Kaderin, tam da başının üzerinde, ters rüzgâra kapılmış bulutlar gibi istikamet değiştirdiğini görmemesi bu yüzden miydi acaba? Yoksa görmüştü de ondan mı yummuştu gözlerini? Meryem söz konusu olduğunda neyin ne olduğunu kesin olarak bilmek mümkün değildi.  </p>
			<p class="paragraf">Yaklaşık yarım saat sonra, iki çıplak beden karanlığın karanlığında yan yana uzanırken, Meryem’in aklına az önce yere düşürdüğü kelimeler geldi. Doğruldu, âdetten olsa gerek, incecik kollarıyla koca memelerini örttü ve keskin bir sesle, tane tane konuştu:  </p>
			<p class="paragraf">“Aç kulağını da beni iyi dinle Aliço Bey… Benim adım Mer­yem’se, bak şuraya yazıyorum, ben o Kâzım’la evlenmem. Ölürüm de evlenmem. Bunu kafana sok!”  </p>
		</div>
	</body>
</html>