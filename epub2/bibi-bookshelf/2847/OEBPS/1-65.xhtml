<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-65</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-66" xml:lang="en-GB">Altmış altı  </p>
			<p class="paragraf">Sabahın kör karanlığında kahvehane henüz bomboştu. Yeni tutuşan soba hâlâ dükkânın ayazını kırmamıştı. Sabahçıların teker teker damlamaya başlamasına on-on beş dakika vardı. Hıdır en dipteki masada kalın paltosuyla oturmuş, günün ilk kahvesini içiyor ve dalgın dalgın çay ocağını parlatan Veysel’i izliyordu. Aliço’nun ölümünden sonra hiç neşesi kalmamıştı çocuğun. Eskisi gibi olur olmaz şeylere gülmüyor, her istendiğinde şarkı söylemiyordu.  </p>
			<p class="paragraf">“Veysel!” dendiğinde duymuyordu bile.  </p>
			<p class="paragraf">“Buyur ustam?” dedi Veysel. Bu kez duyacağı tutmuştu.  </p>
			<p class="paragraf">“Gülmeyecek mi oğlum senin yüzün? Kahveci dediğin böyle suratsız olmaz.”  </p>
			<p class="paragraf">“Gülerim ustam” dedi Veysel ve çay ocağını parlatmaya devam etti.  </p>
			<p class="paragraf">“Gel bakayım biraz yanıma.”  </p>
			<p class="paragraf">Veysel elindeki bezi bıraktı, ellerini önlüğüne silip, Hıdır’ın yanına gitti.  </p>
			<p class="paragraf">“Otur şöyle!” dedi Hıdır. Veysel oturdu.  </p>
			<p class="paragraf">“Nedir bu halin? Şarkıcı olamadın diye mi bütün tafran?”  </p>
			<p class="paragraf">“Estağfurullah ustam, bir tafram yok benim. Sadece herkes gibi ben de Aliço Abime üzüldüm. Pek gülmek gelmiyor içimden.”  </p>
			<p class="paragraf">“Hadi oradan, uydurma, daha Aliço gömülmeden sen telefon derdine düşmüştün. Unuttum mu sandın?”  </p>
			<p class="paragraf">Veysel önüne baktı, gözleri sulandı. “Ben de unutmadım” dedi. Sözcükler boğazından zorlukla çıkmıştı.  </p>
			<p class="paragraf">“Utandın mı bari azıcık?”  </p>
			<p class="paragraf">Veysel başını salladı.  </p>
			<p class="paragraf">“İnsan olacaksın oğlum ilkönce, ünlü olmak iş değil. Öbür tarafta herkes ünlü zaten, herkes tanıyor orada seni. Kimsin, nesin, ne bok yedin hepsini biliyorlar” dedi Hıdır.  </p>
			<p class="paragraf">“Yemin ederim ben Aliço Abime üzülüyorum, çoktan unuttum gitti telefonu. Şan şöhret kim, ben kimim zaten ustam. Belki sen bana inanmazsın ama vallahi de billahi de artık umurumda bile değil.”  </p>
			<p class="paragraf">“Sahiden mi Veysel?”  </p>
			<p class="paragraf">“Sahiden ustam!” dedi Veysel ve gözlerinden aşağıya iki damla yaş aktı. “Aklıma bile gelmiyor kaç zamandır telefonmuş, şuymuş buymuş. Ama Aliço Abimi çıkaramıyorum kafamdan. O şu kapıdan girdi mi, hepimizin yüzünde güller açardı.”  </p>
			<p class="paragraf">“O zaman söyle bakalım, ben ne yapayım Veysel? Sence telefonu Aliço’nun anasına geri mi vereyim?”  </p>
			<p class="paragraf">“Hangi telefonu?” diye sorarken Veysel’in gözleri büyüdü.  </p>
			<p class="paragraf">“Polisler Aliço’nun telefonunu anasına teslim ettiler, ben de ondan aldım. Ama sen artık şan şöhret işleriyle ilgilenmiyorsan, oğlunun hatırasını geri vereyim kadıncağıza.”  </p>
			<p class="paragraf">“Ustam, kurban olayım!” diyerek ayağa fırladı Veysel. Heyecandan yerinde duramıyordu. “Ustam, kurban olayım ver o telefonu bana. Ayağını öperim bak istersen, öpeyim mi? Ne istersen yaparım, yemin ederim köpeğin olurum. Böyle boynuma tasma takar gezdirirsin beni Köy meydanında, sesimi bile çıkarmam. Son baktığımda dokuz bin kişi takip ediyordu beni, şimdi kim bilir kaç kişi olmuştur.”  </p>
			<p class="paragraf">Hıdır cebinden telefonu çıkarıp masanın üzerine koydu ve iskemlesinden kalkıp çay ocağına yürüdü. Az önce Veysel’in bıraktığı bezle ocağı parlatırken, Veysel elinde Aliço’nun telefonu, zıplayarak kendi etrafında dönüyor, haddinden uzun kolları ve bacakları neşeyle dalgalanıyordu.  </p>
		</div>
	</body>
</html>