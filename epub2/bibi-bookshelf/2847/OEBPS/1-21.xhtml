<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-21</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-22" xml:lang="en-GB">Yirmi iki  </p>
			<p class="paragraf">Bedriye sarı evin kapısını tıklattığında saat on bire geliyordu. O saate kadar gelin ve damattan ses çıkmamasını hayra yormamak için kendini tutuyordu, çünkü fazla umutlanmanın fazla kahır getirdiğini ondan iyi bilen yoktu. Kâzım iki üç yaşına gelip de hastalığı gözle görülür olduğundan beri Bedriye kim bilir kaç kez umutlanmış, kaç kez hayal kırıklığı yaşamıştı. Çocuktur, olur böyle şeyler, bilmem kimlerin çocuğu da bu yaşta aynı böyleydi, erkek çocuklar daha geç konuşur, tembelliğinden yürümüyor, işine geleni anlıyor… Tutunmaya çalıştığı bahanelerin haddi hesabı yoktu; gözlerini sıkı sıkı yummuştu oğlunun hastalığına. Cümle âlem Kâzım’ın zekâsında bir eksiklik olduğunu görmüşken, hatta Osman Efendi bile bu gerçeği zor da olsa kabul etmişken, Bedriye’nin, “Benim oğlum geri” demesi yıllar sürmüştü. Eğer hayatından bir günü silmesine izin verseler, Kâzım’ın hastalığını kabullenmek zorunda kaldığı günü silerdi ama gel gör ki hafıza, çoğu zaman insanın dostu değil, düşmanıydı. Beyninden kazıyıp kurtulmak istediği o gün, Bedriye’nin aklına salıncak kurmuş, sallanıp duruyordu. Düşüncelerinin, uykularının, gülmelerinin, ağlamalarının, dalıp gitmelerinin içinden hep o salıncak geçiyordu yıllardır.  </p>
			<p class="paragraf20">  </p>
			<p class="paragraf">Kâzım’ın beşinci yaşını sürdüğü günlerdi. Bedriye oğlunu alıp annesini ziyarete gitmişti. Ana kız çaylarını içmişler, böreklerini yemişler, tatlı tatlı sohbet etmişlerdi. Hava kararmaya yüz tuttuğunda, Bedriye kalkma saatinin gelip gelmediğini düşünürken, annesi aniden doğrulmuş, yerde oynayan torunu Kâzım’a bakıp, “Baban diyor ki, bunu askere de almazlarmış” demişti.  </p>
			<p class="paragraf">“Kimi?” diye sormuştu Bedriye saf saf.  </p>
			<p class="paragraf">“Kimi olacak, Kâzım’ı” demişti annesi.  </p>
			<p class="paragraf">“Nedenmiş o?” Bedriye’nin kaşları çatılmıştı.  </p>
			<p class="paragraf">“E, ahmakları almıyorlar ya askere.”   </p>
			<p class="paragraf">Bedriye olduğu yerde bir iki sallanmış, annesini duymazdan gelip, oğlunu kolundan tuttuğu gibi kendini dışarı atmıştı. Eve giden yol boyunca ağlamış, içinden annesine lanetler yağdırmıştı. Bedriye, kendisinin görmek istemediği bu gerçeğin, aslında herkes tarafından bilindiğini o gün anlamıştı. İzmir’deki doktora gitmeye de böyle karar vermişlerdi.  </p>
			<p class="paragraf">İlerleyen zamanlarda Bedriye, Kâzım’ın hastalığını yavaş yavaş kabullenirken, annesine olan sevgisini sonsuza dek yitirmişti. Mecbur kalmadıkça kadını aramıyor, evine uğramıyordu. Yıllar sonra annesi öldüğünde, Bedriye’nin gözünden tek bir damla yaş akmamış, içini tuhaf bir rahatlama kaplamıştı. Ama son günlerde nedense daha sık düşünür olmuştu annesini.  </p>
			<p class="paragraf20">  </p>
			<p class="paragraf">Sarı evin kapısının açılmasını beklerken de aklında o olay vardı. Annesi, yerde oynayan küçük Kâzım, boş çay bardakları, sokaktan gelen çocuk sesleri ve annesinin o cümlesi: “Ahmakları almıyorlar ya askere.”   </p>
			<p class="paragraf">Meryem, üzerinde gelinlik geceliğiyle, uyku hâlâ gözlerinden akarken açtı kapıyı. Geceliğinin yakasından koca memeleri görünüyordu ve gür, siyah saçları darmadağınıktı. Bu haliyle, basbayağı geceyi sevişerek geçirmiş bir kadına benziyordu. Yine de fazla umutlanmadı Bedriye.  </p>
			<p class="paragraf">“Gününüz aydın olsun, Kâzım’ı yıkamaya geldim ben.”  </p>
			<p class="paragraf">Meryem boş boş baktı kaynanasının yüzüne. Öyle boş baktı ki kadın açıklama yapma ihtiyacı duydu.  </p>
			<p class="paragraf">“Hep ben yıkarım onu, öyle alıştı.”  </p>
			<p class="paragraf">Meryem başını çevirip yatakta serilmiş uyuyan Kâzım’a baktı.  </p>
			<p class="paragraf">“Eee uyuyor ama daha. Yorgunluk var tabii…”  </p>
			<p class="paragraf">Bedriye kaşını kaldırdı ve dikkatle gelininin yüzünü inceledi. Karga burnuna, birbirine yakın gözlerine baktı. Güzel değildi Meryem, hele Filiz’le karşılaştırılırsa çirkin bile sayılırdı. Ama edası çalımı yerindeydi ve özgüveninden kaynaklanan tuhaf bir çekiciliği vardı. Bedriye bir an, vaktiyle nasıl kendisi oğlunun hastalığının farkında değilse; Meryem’in de, çirkinliğinin farkında olmadığından şüphelendi. Kimse söylememiş miydi ona acaba? “Çirkinsin kızım” dememişler miydi? Bir diyen olsa yine böyle meydan okur gibi bakabilir miydi Meryem? Saçlarını öyle savurabilir miydi? Bütün Köy’ün sahibi gibi atabilir miydi adımlarını? Bir kez daha dikkatle bakmayı denedi gelinine ama Meryem’in daima yüzünde taşıdığı o alaycı gülüş, onu uzun uzun incelemeyi imkânsız kılıyordu. İnsan ister istemez bir yerde pes ediyor, bakışlarını kaçırmak zorunda kalıyordu. Bedriye de öyle yaptı, gözlerini Meryem’in karga burnundan çekip, odanın içine, yatağında uyuyan Kâzım’a çevirdi.  </p>
			<p class="paragraf">“Uyansın ama artık, bak kaç oldu saat. Kâzıııım, kalk annem kalk! Banyo yapalım.”  </p>
			<p class="paragraf">“Uyanacak gibi değil, baksana!” dedi Meryem içini çekerek. “Çok geç uyudu gece.”  </p>
			<p class="paragraf">Bedriye, Meryem’i hafifçe yana ittirip içeriye girdi.  </p>
			<p class="paragraf">“Kalk benim güzel oğlum, kalk anasının bir tanesi, kalk anasının kıymetlisi, kalk benim aslanım…”  </p>
			<p class="paragraf">Aslana bak sen, diye geçirdi Meryem içinden. Uyurken daha da aptal görünüyordu Kâzım. Uyumak akıl gerektirmiyordu ki, niye onu bile doğru dürüst yapamıyordu bu adam? Niye ağzı yüzü bir tarafa kaymıştı, niye vücudu tuhaf bir yaratık gibi kıvrılmıştı? Meryem’in sinirleri tekrar ayağa kalktı ve Kâzım’ın üzerine atlayıp onu defalarca tokatlamak için büyük bir istek duydu. Aynı anda Bedriye, uykudan gözlerini yeni açan oğlunun yanına, yatağın kenarına ilişti ve onun terli alnını okşadı. “Kalk hadi Kâzım, kalk da anacığın bir güzel yıkasın seni. Aaaa, ne oldu alnına senin? Kabarmış bak buran.”  </p>
			<p class="paragraf">“Gece böcek öldürdü kafasıyla!” dedi Meryem.  </p>
			<p class="paragraf">Kâzım gözlerini açtı ve annesine gülümsedi. “Ben işe gitmedim bugün, damat iznindeyim.”  </p>
			<p class="paragraf">“E tabii ya, iyi etmişsin” dedi Bedriye, oğlunun yataktan çıkmasına yardım ederken.  </p>
			<p class="paragraf">Meryem, arkalarından yatağı örttüğü gibi, masanın üzerinde duran sigarasını kaptı ve kendini bahçeye attı. Sabah serinliği yüzüne, saçlarına vurdu; kalbini ferahlattı. Gecenin öfkesi bir nebze dağıldı. En kötü zamanlarda dahi, hayat kendini hatırlatmanın ilginç bir yolunu bulurdu. Bazen tek bir kuş sesi ya da inceden yağan bir yağmur yeterdi insanı ipten almaya. O sabah Meryem’in kalbine çökmüş dertleri hafifleten de o tatlı ayaz oldu. Derin bir nefes çekti içine, içi yıkandı. Şöyle bir etrafına bakındı, kimseleri göremedi; ne bir ses, ne bir tıkırtı geliyordu kulağına… Yine de kazara kimseyle yüz yüze gelmemek için, kendini belli etmeden, aceleyle sarı evin arkasına, bahçe gereçlerinin durduğu tarafa geçti ve kazmalara, küreklere, çapalara bakarak günün ilk sigarasını yaktı. Sessizlik, içeriden gelen tazyikli suyun sesiyle bozuldu. Bedriye Kâzım’ı yıkamaya başlamıştı. Ana oğulun konuşmaları dışarıdan işitiliyor ama ne dedikleri anlaşılmıyordu. Doğruya doğru, merak ettiği de yoktu Meryem’in.  </p>
		</div>
	</body>
</html>