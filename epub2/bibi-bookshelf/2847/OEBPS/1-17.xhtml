<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-18" xml:lang="en-GB">On sekiz  </p>
			<p class="paragraf">Geniş avlunun ortasında Osman Efendi’nin büyük evi tüm heybetiyle yükselirken, avlunun sağ köşesindeki sarı ev, göze çarpmamaya gayret eder gibi kocaman ağaçların arasına gizleniyordu. Bulunduğu yerle öylesine uyum içindeydi ki, sanki vaktiyle avlunun o köşesine inşa edilmemiş de, bir gece ansızın kendiliğinden bitmişti. Bir ot, bir çalı ya da yabani bir çiçek gibi çıkıvermişti. Yıllardır unutulmaya yüz tutmuş olmanın tatlı rehavetiyle solan yüzü geçen ay yenilenmiş, duvarları mis gibi boyanmış, kiremitleri aktarılmış, kapıları pencereleri elden geçirilmiş, hayli metruk vaziyetteki içi ise neredeyse yıkılıp baştan yapılmıştı. Ancak ne kadar uğraşılırsa uğraşılsın, biraz ilerisinde bin bir çalımla dikilen büyük evin yanında gölgede kalmaya mahkûmdu.  </p>
			<p class="paragraf">Sarı evin yalnız dışı değil, içi de mütevazıydı. Tamamı dikdörtgen şeklinde, genişçe bir oda, bir banyo, bir yüklük ve ufacık bir mutfaktan ibaretti. İçeriye adımını atar atmaz, daha bismillah demeden, sokak kapısının solunda dört kişilik kare masa ve etrafına dizilmiş tahta sandalyelerle burun buruna geliyordu insan. Sağ yanda ise evin en güzel yeri olan mutfak vardı. Ancak bir kişinin sığabileceği kadar küçük olmasına rağmen Görece Kasabası’nın en iyi marangozu tarafından yeni evli çift için özenle yapılmıştı; açık renk meşe dolapları ve kavuniçi perdesiyle insanın içini ısıtıyordu. Masanın ilerisinde, başı yine sol duvara yaslanmış koyu renk ahşaptan yatak ve iki yanında iki küçük komodin duruyordu. Yatakla masanın arasındaki büyük bir ceviz sandığın üzerine, Salih’in hediyesi olan yetmiş iki ekran televizyon yerleştirilmişti. Kapıdan girince tam karşıya gelen duvar, karyolanın takımı olan gardıroba ayrılmıştı. Gardırobun hemen yanında ise yüklüğe açılan kapı vardı. Bedriye oraya tahta raflar çaktırmış ve üzerlerine havluları, yatak takımlarını, masa örtülerini dizmişti. Yatağın tam karşısındaki banyo da yeniden yapıldığı için pırıl pırıldı. Eski alaturka tuvalet gitmiş, yerine beyaz alafranga bir klozet gelmişti. Duş teknesi, lavabo ve fayanslar bembeyaz olduğundan, Bedriye banyo perdesini çiçeklisinden almıştı. Alışveriş sırasında yanında saksı gibi duran Fatma’ya dönüp, “Renkli perde, beyaz banyoyu sürmeler” demişti. İki kadının konuştukları ender anlardan biriydi bu. Fatma, asla Bedriye’nin dünür olmayı umduğu biri değildi. Yine de bütün alışverişler sırasında onu da yanında taşımış, sohbet etmese de her defasında kasabadaki köftecide köfte ısmarlamıştı.  </p>
			<p class="paragraf">Marangozu bulan, eşyaları satın alan, evi döşeyen, neyin nereye konulacağına karar veren, hatta gelinliği seçen, Bedriye’ydi. Meryem hazırlıklar konusunda hiç oralı olmamış, kadının sorularını bile dinlemeden, “Sen bilirsin” deyip geçmişti. Doğruya doğru, Bedriye’nin de işine gelmişti bu durum. Meryem’le dükkân dükkân gezmeye, onun gülmeyen suratını görmeye meraklı değildi ama öte yandan kızın isteksizliği canını sıkmıştı. Onun gibi yokluktan gelen birinin Osman Efendi’nin sağladığı imkânları küçümser bir tavır takınması Bedriye’nin ağırına gidiyordu. Meryem bile fazla görüyordu kendini demek Kâzım’a. Kenarın dilberi Meryem! Gün yüzü görmemiş Meryem! Tencerede pişirip kapağında yiyen Meryem! Ayağı doğru düzgün ayakkabı görmemiş Meryem! Bedriye hırslandıkça hırslanıyor ama yine de Osman Efendi kızacak korkusuyla ağzını açamıyordu. Bir kez, Meryem’in hiçbir işe karışmadığını çıtlatmaya kalktığında, “Ne güzel işte!” demişti Osman Efendi. “Kız seni sayıyor, daha ne istiyorsun!” Bunun üzerine Bedriye, “Öyle olsun!” deyip konuyu kapatmış ve bir daha da açmamıştı. Böyle şeyleri bir erkeğin anlamasını beklemek, deveye hendek atlatmaktan daha zordu. Bedriye de müstakbel gelini yerine, onun eksik dişli anasını yanına katıp öyle halletmişti işleri. Bütün gönülsüzlüğüne rağmen, her şeyin en iyisini, en pahalısını almaktan kaçınmamıştı. Evi en iyi ustalara tamir ettirmiş, banyonun, mutfağın en iyisini seçmiş, eşyaları Görece’nin en pahalı dükkânından almış, perdeleri en iyi terziye diktirmişti. Oğlunun hatırı vardı ne de olsa. Meryem’e sorarsanız, oluk oluk para harcandığı halde ev bir boka benzememişti ya neyse… Çakalağzı’nda yaşayan istisnasız herkes oralardaki en perişan evin Meryem’in ailesine ait olduğunu bilirdi ama gelin kısmının nankör olması âdettendi.  </p>
			<p class="paragraf">Gecenin sessizliğinde, iki ev de tatlı bir uyku mahmurluğu içindeyken, avlunun kapısı açıldı ve Osman Efendi önderliğindeki Kocabey ailesinin fertleri teker teker içeriye girdiler: Bedriye, Filiz, Salih, Meryem ve Kâzım… Ayakları ağrımış, kıyafetlerinin ütüsü bozulmuş, makyajları uçmuş, yapılı saçları dağılmış ve gecenin yorgunluğu omuzlarına çökmüştü. Üstlerinde, kendi düğününden dönen bir ailenin neşesi yerine, çok sevdikleri bir yakınlarını defnetmiş insanların ağırbaşlılığı vardı. Kâzım dışında hepsine, neredeyse keder diye adlandırılabilecek bir sükûnet hâkimdi.  </p>
			<p class="paragraf">Osman Efendi kahverengi yelekli takımıyla sadece titrek bir ampulün aydınlattığı avlunun orta yerinde durdu. O durunca, tam kayınvalidelere layık lacivert bir etek bluz giymiş, başına da aynı renk bir örtü örtmüş olan Bedriye de durdu. Onu, etekleri çamura bulanmış gelinliğiyle Meryem, darmadağınık olmuş damatlığıyla Kâzım, şeker pembesi elbisesiyle Filiz ve kravatsız takım elbisesiyle Salih izledi. Ne diyeceklerini bilemeden, kolları iki yanlarına sarkmış halde birbirlerine baktılar. Tüm o eğlence, müzik, insan sesleri, kalkan kadehler, boşalan tabaklar… Hepsi, gecenin yarısında, ıssız bir eve girince gerçekliğini kaybetmişti. Birkaç saniye süren kararsızlıktan sonra, Osman Efendi Kâzım’a elini uzattı, Kâzım sevinçle babasının eline sarılıp öptü. Bedriye de kocasının izinden gitti ve elini Meryem’e uzattı, Meryem isteksizce önce Bedriye’nin, sonra Osman Efendi’nin, ardından da Salih’in elini öptü, Filiz’in yanaklarına yanaklarını değdirdi. Meryem ve Kâzım sarı eve doğru yürürlerken, diğerleri yorgun adımlarla büyük eve ilerlediler.  </p>
			<p class="paragraf">Kâzım, Meryem’in arkasından yeni yuvasına doğru giderken sevinçten yerinde duramıyor, çişi varmış gibi kıpırdanıp duruyordu. Onun coşkusu, Meryem’in içinde bir isyan dalgasının yükselmesine neden oldu. “Sevinir tabii, düğün onun düğünüydü ne de olsa!” diye düşündü kapıyı açmaya çalışırken. “Tüm o kepazelik, o saçmalık, bu Kâzım geri zekâlısı mutlu olsun diyeydi.” Meryem’e ne olduğunu ise kimsenin umursadığı yoktu. Zengin yere gelin gitti diye kendini şanslı hissetmesini, hatta mümkünse zil takıp oynamasını bekliyorlardı. Köpeğin önüne atılmış bir parça kemikten fazla değeri yoktu şu kahpe dünyada.  </p>
			<p class="paragraf">Meryem’in elli metre ilerisinde büyük evin kapısını açan Bedriye ise kendi düğününü düşünüyordu. Osman Efendi’nin o gece ne kadar yakışıklı olduğunu, kendi mutluluğunu, dünyanın gözüne ne kadar güzel, geleceğinse ne kadar parlak göründüğünü anımsarken gözleri doldu. Geçmiş hem çok uzak, hem çok yakındı. Salih ile Filiz’in bir yıl kadar önce yapılan düğünleri geldi sonra hatırına. O gece de çok mutluydu Bedriye. Oğluna Filiz gibi terbiyeli ve güzel bir kız buldukları için şükretmiş ve düğünün ardından ferah bir uyku çekmişti. Ama bu gece, kocasının kolunda, yorgun argın merdivenlerden odasına çıkarken, içinden sadece bağıra bağıra ağlamak geliyordu.  </p>
		</div>
	</body>
</html>