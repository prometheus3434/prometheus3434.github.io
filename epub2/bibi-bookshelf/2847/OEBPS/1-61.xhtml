<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-61</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-62" xml:lang="en-GB">Altmış iki  </p>
			<p class="paragraf">“Antalya’ya gideceklerdi herhalde. Aliço’nun orada askerden bir arkadaşı vardı, İbrahim… Eli kolu uzunmuş bayağı, tanıdığı falan çokmuş… Öyle dediydi Aliço. Sözde buna iş de bulacakmış, yardım da edecekmiş… Artık yalan, doğru bilmem. Ama yalan değildi herhalde, çünkü Antalya’dan bir numarayla konuşur dururdu eskiden beri. Keyfi pek bir yerine gelirdi onunla konuştuktan sonra. Ne bileyim, ben Antalya diyorum ama belki de başka yere gideceklerdi… Düşünsene, benim altınlarla kendilerine eşya alacaklardı. Mesela tam şu an, biz burada otururken, Nurdan yatak beğenecekti kendine. Kaç oldu saat? Ohooo, açılmıştır tabii dükkânlar. Yastık alacaklardı, çarşaf alacaklardı. Oh mis gibi serip uzanacaklardı Aliço’yla sarmaş dolaş. Birbirlerinin kokusunu içlerine çekeceklerdi. Nurdan saçlarını okşayacaktı Aliço’nun, Aliço onun gerdanını öpecekti… Benim saten çarşafları da alıp gideceklerdi herhalde. Hani ananın aldıkları… Kadının ahı tuttu herhalde, ne bana kısmet oldu o çarşaflar, ne Nurdan’a. Sahi ne oldu acaba benim eşyalar? Neyse işte, birlikte güle söyleye perde asacaklardı evlerine. Tencereler, koltuklar alacaklardı. Paranın suyu çekene kadar ne beğenirlerse alacaklardı. Gerçi akıllıdır o Nurdan, işini bilir… Her şeyin en ucuzunu, en güzelini bulur. Neyse, sonra sabah uyanacaklar, benim altınlarla aldıkları pırıl pırıl çelik çaydanlıkla çay demleyecekti hanımefendi, yeni tabaklarıyla bir de güzel kahvaltı hazırlayacaktı. Peynir, zeytin, domates, yumurta, sucuk… Sıcacık ekmek getirecekti Aliço fırından… Simit alacaktı. Karşılıklı oturup yiyeceklerdi gülüşe gülüşe, yumurtalarını falan tokuşturacaklardı… Beni konuşacaklardı ağızları doluyken, sabah eğlencesi olacaktım onlara… Ama ilahi adalet işte, ayaklarına dolandırdı her şeyi… Sen niye ağlıyon Kâzım?” Meryem dönüp ona baktı.  </p>
			<p class="paragraf">“Hiç” dedi Kâzım burnunu çekerek. İkisi yatakta yan yana yatıyorlardı.  </p>
			<p class="paragraf">“Bir şeye mi üzüldün?” diye sordu Meryem.  </p>
			<p class="paragraf">“Sana üzüldüm.”  </p>
			<p class="paragraf">“Bana mı? İlahi Kâzım, güldürdün bak beni şimdi. El âlem bizi duysa deli der diyeceğim ama neyse… Hadi boş ver, üzülme, senin üzüleceğin bir şey değil bu.”  </p>
			<p class="paragraf">“Sen üzüldün diye üzüldüm” dedi Kâzım.  </p>
			<p class="paragraf">“E madem öyle, ağla o zaman. Ben tıkandım herhalde, içimden ağlamak mağlamak gelmiyor. Ne geliyor diye soracak olursan… Katil olmak geliyor… Nurdan gibi bıçağı sokmak değil de, boğazını sıkıp gebertmek istiyorum birini. Mesela Nurdan’ı bulsam… Nurdan’ı bulsam ah bir bulsam; ama nasıl bulacağım ki, karı hapiste. O yüzden mesela Salih’i ya da ananı ya da kendi anamı ya da babanı ya da kendi babamı gırtlaklasam keşke. Anlayacağın bana bir boyun lazım sıkacak, bir can lazım çıkaracak…”  </p>
			<p class="paragraf">Kâzım yavaşça elini boynuna götürüp yokladı.  </p>
			<p class="paragraf">“Yani bildiğin gibi değil Kâzım, içim yanıyor. Çatır çatır yanıyor hem de, kuru odunlar gibi… Çok sevdim ben o hayvanı be! Öyle böyle değil yani. Candan sevdim, kalbimin ta şurasından sevdim, kemiklerimin içinden, iliklerimden sevdim. Kendimi bildim bileli, bir tek onun koynundayken, ‘İyi ki gelmişim şu dünyaya!’ dedim. ‘İyi ki doğmuşum!’ dedim. ‘İyi ki salıncaktan düştüğümde ölmemişim’ dedim. Birini sevince dünya cennet olurmuş, Aliço’yla öğrendim. Birini sevince dünya cehennem de olurmuş, onu da onunla öğrendim. Öğrenmesem daha iyiydi belki… Öyle ot gibi yaşar giderdim. Ama cenneti gördüm bir kere… Gözüm çıksın!”  </p>
			<p class="paragraf">“Sahiden mi? Sahiden gördün mü cenneti?” diye sordu Kâzım heyecanla.  </p>
			<p class="paragraf">“Gördüm ya” dedi Meryem. “Aliço’nun bana, ‘Salı buradan kaçacağız, hazırlan’ dediği gün gördüm. O gün Delice Tepesi’nden çıkıp buraya doğru yürürken, gözlerim nah böyle büyümüştü. O her zaman geçtiğim tozlu topraklı yol, meğer ne kadar da güzelmiş, etrafındaki ağaçlar, ağaçların arkasındaki bağlar, bağların arkasındaki dağlar… İnanır mısın, eve varınca anan bile güzel gelmişti gözüme. Seninle Köy’den dönerken, bütün o olaylar yaşanmış, Aliço ölmüş, Nurdan’ı polisler götürmüş, ben tozutmuşum, biz seninle buraya yürüyoruz, aynı yol nasıl karanlık göründü gözüme bir bilsen… Sanki o yola hiç güneş doğmamış, o bağlar hiç yeşil olmamış, o ağaçlar hiç yaprak tutmamış gibi kapkaraydı. Yani diyeceğim o ki, birini sevince işin rengi değişiyor.”  </p>
			<p class="paragraf">“Ben de seni seviyorum… Kalbimin ta şurasından seviyorum. Kemiklerimin içinden” dedi Kâzım.  </p>
			<p class="paragraf">“İyi bok yiyorsun” diye mırıldandı Meryem.  </p>
			<p class="paragraf">“Sen de beni sev.”  </p>
			<p class="paragraf">“O işler öyle olmuyor be aslanım” dedi Meryem. “O işler öyle kolay değil.”  </p>
			<p class="paragraf">“Neden?”  </p>
		</div>
	</body>
</html>