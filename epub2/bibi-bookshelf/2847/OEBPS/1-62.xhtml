<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-62</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-63" xml:lang="en-GB">Altmış üç  </p>
			<p class="paragraf">“Yap bir kahve be Bedriye, bıktım artık bu zıkkımdan” diye söylendi Osman Efendi, Bedriye’nin önüne koyduğu ıhlamura hoşnutsuzlukla bakarken.  </p>
			<p class="paragraf">“Yasak dedi ya doktor, Osman Efendi.”  </p>
			<p class="paragraf">“Başlayacağım yasağına. Her şey yasak. Bir kahve de mi içemeyeceğim ağzımın tadıyla?”  </p>
			<p class="paragraf">Bedriye kocasının omzunu okşadı ve “Peki peki, yaparım şimdi. Sen sıkma canını!” dedi.  </p>
			<p class="paragraf">Az önce banyodan çıktığından, saçlarını kurusun diye açık bırakmış, örtüsünü takmamıştı. Yaşıtlarının çoğu gibi tümden bembeyaz olmamıştı saçı, kurşun grisi bir tonda karar kılmıştı ve toplamadığı zaman beline kadar iniyordu. Birkaç kez kesmeyi aklından geçirdiyse de kolunu kesmek kadar korkunç gelmişti bu fikir ona. Bir zamanlar genç ve güzel olduğunu hatırlamanın ne zararı olurdu ki insana?  </p>
			<p class="paragraf">“Eeeee? Meryem’in analarından haber var mı?” diye sordu Osman Efendi.  </p>
			<p class="paragraf">“Bizim öyle kızımız yok demişler Seyfi’nin oğlana. Ne yaparlarsa yapsınlar diyorlarmış.”  </p>
			<p class="paragraf">“İyi valla. Bizim öyle kızımız yok de, çık işin içinden. Bizim de öyle gelinimiz yok ama kurtulamıyoruz. Söylesinler Ağır İhsan’a, gelsin alsın kızını başımızdan.”  </p>
			<p class="paragraf">Bedriye sedire, kocasının tam yanına oturdu. Saçlarını sağ yanına attı. “Ah Osman Efendi, biliyorsun ya ben bu kızı hiç istemedim. Gerçi bu kadarını tahmin etmedim ama kötü şeyler olacağı içime doğdu. Onun adı ortalıkta dolaşmaya başladığı günden beri hiç huzur bulmadım. Hep kalbim çarptı… Sabah uyandım kalbim çarptı, gece yattım kalbim çarptı. Güm güm vurdu hep şuramda.”  </p>
			<p class="paragraf">Osman Efendi başını ellerinin arasına aldı ve “Allah benim belamı versin! Ben ettim bunları bize, ben açtım bu belayı başımıza” diye söylendi.  </p>
			<p class="paragraf">“Tövbe de! O nasıl konuşmak Osman Efendi! Allah seni başımızdan eksik etmesin, yokluğunu göstermesin bize! Olmuş bir hata, kurtulacağız elbette.”  </p>
			<p class="paragraf">“O Nurdan yüzünden oldu bütün bunlar… O kahpe yüzünden…”  </p>
			<p class="paragraf">“Allah Allah, nasıl Nurdan yüzünden oldu?” diye sordu Bedriye. Şaşırıp kalmıştı.  </p>
			<p class="paragraf">“Yaz başıydı, bir sabah erken bakkala girdim, Kâzım borç yaptıysa ödeyeyim diye. Nurdan duruyordu dükkânda. Halimi hatırımı sordu, seni sordu. Hep sorar ya, bilirsin… Sonra durduk yerde, ‘Evlendirmeyecek misiniz Kâzım’ı?’ dedi. Ben de dedim, ‘Nasıl evlensin bu haliyle? Kim kızını verir?’ O da, ‘Meryem’i alın, ne de olsa kimsenin isteyeceği yok’ dedi. O sırada pek üstünde durmadım. Akşam eve geldim, Kâzım’a şakadan, ‘Sana Meryem’i alacağız’ dedim. Hatırladın mı?”  </p>
			<p class="paragraf">“Evet!”  </p>
			<p class="paragraf">“Kâzım’ın sevincini hatırladın mı?”  </p>
			<p class="paragraf">“Hatırladım.”  </p>
			<p class="paragraf">“Onun o sevincini görünce, verirlerse alalım bari kızı diye düşündüm. Niye almayalım ki dedim kendi kendime.”  </p>
			<p class="paragraf">“Bana hiç söylemedin bunları. Ben de onca zaman düşündüm durdum, Osman Efendi’nin aklına nereden geldi bu Meryem diye.”  </p>
			<p class="paragraf">“Sen Kâzım’ın evlenmesine karşıydın; aslına bakacak olursan, benim de aklımda yoktu öyle bir şey ama Kâzım’ın o sevinci içime dokundu. Demek gizliden gizliye Meryem’i severmiş ama kimseye söylemezmiş dedim.”  </p>
			<p class="paragraf">“Belki Ayşe’yi alalım sana desen, ona da sevinecekti. Fatma’ya da sevinecekti…” dedi Bedriye.  </p>
			<p class="paragraf">“Yapma ya! Öyle mi dersin? Bak hiç böyle düşünmemiştim. Belki de ben soktum Meryem’i oğlanın aklına” dedi Osman Efendi. Gözlerinden pişmanlık akıyordu.  </p>
			<p class="paragraf">“Bilmem ki… Belki” dedi Bedriye. “Öyle aklıma geldi, boş boş konuşuyorum, sen bana bakma!”  </p>
			<p class="paragraf">“Oğlum mutlu olsun istedim be Bedriye. Ertesi gün bakkala gidip, Nurdan’la konuştum. Yemin ettirdi bana, ‘Aman Osman Efendi, benim başımın altından çıktığını kimseye söyleme’ diye. Ben de söylemedim. Sonra da sana geldim işte, Kâzım’a Meryem’i alacağız diye. Hesabı başkaymış meğer Nurdan’ın…”  </p>
			<p class="paragraf">“Sıkma artık canını, olan oldu!” dedi Bedriye ve tam o anda Salih’in sesi evi salladı.  </p>
			<p class="paragraf">“Meryeeeeeeem! Çık dışarı Meryeeeeeem!”  </p>
		</div>
	</body>
</html>