<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-6" xml:lang="en-GB">Altı  </p>
			<p class="paragraf">“Ne anlatıyorsun yine Aliço? Doldurma şu oğlanın kafasını palavralarla, zaten aklı bir karış havada.”  </p>
			<p class="paragraf">Kahveci Hıdır elindeki çayı Aliço’nun önüne bıraktı ve masanın kıyısına ilişmiş oturan çırağı Veysel’in kafasına hafifçe vurdu. “Kalk lan oradan. Ben hizmet ediyorum, sen laf dinliyorsun.”  </p>
			<p class="paragraf">“Aliço Abim otur dedi, ondan oturdum usta.” Veysel ayağa kalktı ve yan masanın boşlarını toplamaya başladı.  </p>
			<p class="paragraf">“Aliço Abine kalırsa, hepimiz otururuz zaten. Hem söyle bakalım, niye geç kaldın bugün?”  </p>
			<p class="paragraf">“Anam cırcır oldu Hıdır Ustam…” diye anlatmaya başladı Veysel son ses. Kahvehanedeki on iki baş ona döndü. Köy’ün on iki aylağı kulak kesildi. “Bütün sabah tuvaletten çıkamadı, mecburen kahvaltı sofrasını ben kurup kaldırdım. Sonra da yolda Kâzım’ı…”  </p>
			<p class="paragraf">“Ulan ayarsız!” diyerek Veysel’in lafını ağzına tıktı Hıdır. “Bu kadar insanın içinde anam cırcır oldu diye anlatılır mı? Git kapının önünü yıka!”  </p>
			<p class="paragraf">Veysel, elindeki boşları çay ocağına bırakıp dışarıya koştururken kıpkırmızı kesilmişti.  </p>
			<p class="paragraf">“Aman be Hıdır, sen de iki laf ettirmezsin insana!” dedi Aliço ve çayından bir yudum alıp sigarasını yaktı.  </p>
			<p class="paragraf">“Yapma Aliço, kurban olayım. Hayta olacak Veysel senin hikâyeler yüzünden. Her boka inanıyor bu. Bana bak, sen de orada laf dinleme, hemen yıka şu kapının önünü!”  </p>
			<p class="paragraf">“İyi çocuk Veysel, temiz çocuk…” dedi Aliço.  </p>
			<p class="paragraf">“Ben de biliyorum iyi çocuk olduğunu…” dedi Hıdır.  </p>
			<p class="paragraf">“Hayta olmaz ondan… Soksan girmez yani.”  </p>
			<p class="paragraf">“Sen yine de doldurma onun kafasını olmayacak şeylerle.”  </p>
			<p class="paragraf">“Kahve mi, kışla mı Hıdır burası? Konuştuğumuz lafın da mı hesabını vereceğiz sana? Size kalsa, herkes sığır gibi otlasın, kimse kafasını kaldırıp bir şey istemesin. Zaten hayal kurmak toptan yasak Çakalağzı sınırları içinde. Nasıl doğduysan, öyle öl!”  </p>
			<p class="paragraf">“Seni şarkıcı yapacağım diye kandırıyorsun garibi, sonra bütün gün aklı bir karış havada geziyor. Ulan diyorum, Aliço’nun kendine hayrı yok, nasıl seni şarkıcı yapacak? Öyle bakıyor suratıma mal gibi.”  </p>
			<p class="paragraf">“E oğlanın sesi güzel…”  </p>
			<p class="paragraf">“Ses yetiyor mu şarkıcı olmaya? Bak, Allah aşkına bir bak şuna! Kalk da bak!” Hıdır, Aliço’yu kolundan tutup kahvenin önünü süpüren Veysel’i işaret etti. Kahvehanedeki diğer on iki baş da Veysel’e döndü. Köy’ün aylakları dikkatle Veysel’i incelediler. Zavallı çocuk kendisini izleyen yirmi sekiz gözden habersiz, yere kova kova su döküyor, canla başla süpürgesini sallıyordu. Kafasının üzerinde orta boy bir kirpi oturuyormuş hissi veren dikensi saçları, gözlerinin hemen üzerinden, alnının olması gereken yerden başlıyordu. Tek bir kaşın altında fıldır fıldır dönen iki yusyuvarlak göz yüzünden daima heyecanlı bir hali vardı ve aslında heyecanlıydı da. Upuzun suratı ve o surata uygun iki upuzun bacağı ve iki upuzun kolu, onun sarsak biri olduğunu düşündürüyordu ki, işte bu kesinlikle doğru değildi. Vücudundaki dengesiz görüntü, işini mükemmel bir şekilde yapmasına asla engel olmuyordu. Yıllardan beri ne bir bardak kırmış, ne de tek bir çay dökmüştü. Tek kusuru çirkin olmasıydı, bir de boşboğazlığı vardı tabii ama çirkinliğinin yanında onun lafı olmazdı. Yine de, söylemek gerekir ki, neşesi neşe taşırdı Veysel’in ve gözlerinin derinleri gülerdi. Onu görenin içi açılır, günü iyi geçerdi.  </p>
			<p class="paragraf">“Yeminle tam karşına Starbucks açacağım bir gün, o zaman müşteriyi adam yerine koymayı öğrenirsin” diye söylendi Aliço.  </p>
			<p class="paragraf">“Aşkolsun be Aliço, ne zaman adam yerine koymadık seni?” dedi Hıdır, masalardaki boşları toplarken. “Hem söyle bakalım, ne zaman evleneceksin? Vakti geldi artık.”  </p>
			<p class="paragraf">Kahvehanedeki on iki kafa onlara döndü. Köy’ün erkekleri arasında en sevilen konuydu Aliço’nun evlendirilmesi.  </p>
			<p class="paragraf">“Rahmetli halanı alacaktım ama öldü kadın” dedi Aliço.  </p>
			<p class="paragraf">“Tövbe tövbe…” diyerek başını salladı Hıdır.  </p>
			<p class="paragraf">“Ne tövbe tövbesi lan? Senin halan var mı?”  </p>
			<p class="paragraf">“Yok!”  </p>
			<p class="paragraf">“Ne bozuluyorsun o zaman?”  </p>
			<p class="paragraf">Aylaklar güldü, Hıdır da güldü. Aliço’nun geldiği günler kahvehane bir başka olurdu. Hem gelen giden artar, hem de sohbet tatlanırdı. Hıdır’ın onunla atışması, Aliço’nun Hıdır’la uğraşması ortaoyunu gibi bir şeydi. Diğer günler, tavla ve televizyon sesinden başka sesin duyulmadığı kahve, Aliço gelince kahkahalara boğulurdu.  </p>
			<p class="paragraf">“Kâzım’ı bile evlendiriyorlar oğlum, sen niye evlenmeyesin?”  </p>
			<p class="paragraf">“Yapma ya! Kiminle evlendiriyorlar?”  </p>
			<p class="paragraf">“Aliço Abi, annen sesleniyor” diye bağırdı Veysel kapıdan.  </p>
			<p class="paragraf">“Allaaaaah, unuttum ben onu.” Aliço masadan fırladı. “Hay Allah ya, kasabaya doktora götürecektim kadını.”  </p>
			<p class="paragraf">“Hayırlı evlat olmuş bizimki görmeyeli” dedi Hıdır, koşarak kahveden çıkan Aliço’nun arkasından bakarken.  </p>
			<p class="paragraf">“Ondan hayırlı evlat mı olur be, çarpacaktır kadıncağızı yine” dedi on iki aylağın biri. On iki aylağın on biri de başlarını sallayarak onu onayladılar.  </p>
		</div>
	</body>
</html>