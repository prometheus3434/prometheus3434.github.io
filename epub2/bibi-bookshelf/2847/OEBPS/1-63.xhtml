<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-63</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-64" xml:lang="en-GB">Altmış dört  </p>
			<p class="paragraf">Salih’in sesini duyduğunda, Meryem başını masanın üzerine koymuş uyukluyordu. Tam dokuz gecedir gözüne doğru düzgün uyku girmemiş, bedeni yatakta bir sağa, bir sola dönmekten yorgun düşmüştü. Ancak Salih’in üçüncü bağırışında kafasını masanın üzerinden kaldırabildi. Kaldırdığı gibi de ayağa fırladı.  </p>
			<p class="paragraf">Kâzım ise yerde iskambil kâğıtlarıyla oynarken, daha ilk defasında duymuştu Salih’in sesini ve çoktan ayağa kalkıp, dokuz gece önce kapının önüne çektikleri ahşap dolaba yaslanmıştı bile. Meryem belki otuz kere, o dolap orada durduğu müddetçe kapının açılmasının mümkün olmadığını söylemişti ama Kâzım’ın şüpheleri vardı.  </p>
			<p class="paragraf">Kapıları tekmelenirken, “Merak etme, giremez” diye fısıldadı Meryem, Kâzım’ın kulağına. Kâzım ise dolaba iyice abanıp, endişeli bakışlarla karşılık verdi ona.  </p>
			<p class="paragraf">“Ya girerse?”  </p>
			<p class="paragraf">Meryem’in içinden, “Sıçarız o zaman” demek geldi ama Kâzım’ı iyice telaşlandırmamak için kendini tuttu ve “Giremez. İmkânı yok giremez” demekle yetindi.  </p>
			<p class="paragraf">Dışarıda Salih, gözleri içkiden kan çanağı, yaka bağır açılmış, saçlar tarumar, yüzü kine bulanmış bir halde, kızgın bir boğa gibi saldırdıkça saldırıyordu kapıya. Tekmeler ve yumruklar hırsını almasına yetmiyor olacak, arada bir gerilip gerilip olanca ağırlığıyla omuz vuruyordu. Sanki her vuruşta daha beter kuduruyor, öfkesi her darbede katlanarak büyüyordu. Bir zaman geldi, hiçbir şey yetmez oldu, o zaman cebinden çıkardığı sustalıyı saplamaya başladı kapının kollarına, bacaklarına, kalbine, midesine, başına, boynuna, gözlerine…  </p>
			<p class="paragraf">İlk gençliğinde arkadaşlarına özenip kasabadaki eskiciden satın aldığı sustalıyı, babasından zılgıtı yiyince bir dolabın dibine saklamıştı. Yıllardır, o dolabın dibinde uykuda olan bıçak, son bir haftadır Salih’in cebinde geziyordu. Neden? Salih de bilmiyordu bu sorunun cevabını.  </p>
			<p class="paragraf">Kapıyı sarsan her darbede Meryem’in yüreği sıkışıyordu. Koca dolabın kendilerini koruyacağına inancı tamsa da, dışarıda avazının çıktığı kadar, “Meryeeeeeeeeeeeeeem! Çıkacan bu evden! Ya sen defolup gidecen ya da ben seni gebertecem!” diye bağıran bir adam varken, insanın sükûnetini koruması çok kolay değildi.  </p>
			<p class="paragraf">“Siktir git ibne! Erkek oldun da adam mı öldüreceksin? Hadi len oradan. Sen kendi götünü koru önce!” diye bağırdı Meryem, kapının arkasından. Bu sözler Salih’i iyice çılgına çevirdi.  </p>
			<p class="paragraf">“Senin sülaleni sikmezsem, bana da Salih demesinler!”  </p>
			<p class="paragraf">“Ne desinler peki? Saliha mı desinler?” diye cevap verdi Meryem korkusuzca.  </p>
			<p class="paragraf">O sırada Bedriye koşarak çıktı büyük evden. Beline inen saçlarını ne toplayacak ne de örtecek zamanı olmuştu.   </p>
			<p class="paragraf">“Bu iş bitti Meryem, bu iş bitti! Senin sonun geldi kızım! Seni o çirkin suratının ortasından vurmazsam, cesedini sokaklarda gezdirmezsem…” diye bağırıyordu Salih. Boynundaki damarlar iki parmak kabarmış, burun delikleri üç katına kadar büyümüş, gözleri deli deli bakar olmuştu.  </p>
			<p class="paragraf">Karısı kadar süratli davranamayan Osman Efendi avluya eriştiğinde, Bedriye’yi Salih’in dizlerine kapanmış buldu.  </p>
			<p class="paragraf">“Allahını seversen yapma Salih! Ananın bir kuruşluk hatırı varsa yapma!”  </p>
			<p class="paragraf">“Mahvetti bu karı bizi, ben de onu mahvedeceğim. O bizi yaktı, ben de onu yakacağım, o bizi öldürdü, ben de onu öldüreceğim.”  </p>
			<p class="paragraf">“Saliiiiiih! Bak bana!”  </p>
			<p class="paragraf">Salih önünde diz çökmüş duran annesine baktı. Bedriye oğlunun bakışının bakış olmadığını, gözünü kin bürüdüğünü gördü.  </p>
			<p class="paragraf">“Ben bu orospuyu sağ bırakmayacağım, anam avradım olsun ki sağ bırakmayacağım. Bugün ya da yarın, bir hafta sonra, üç hafta sonra ya da on hafta sonra… İlla ki bir punduna getireceğim ve geberteceğim o karıyı. Önüme durmaya çalışacak olursa, o geri zekâlı kardeşimi de geberteceğim.”  </p>
			<p class="paragraf">Salih bıçağı yere fırlattı ve büyük eve yürüdü. Kapının önünde duran babasının yanından geçip eve girecekken, Osman Efendi oğlunu kolundan tuttu.  </p>
			<p class="paragraf">“Salih!”  </p>
			<p class="paragraf">“Buyur baba!”  </p>
			<p class="paragraf">“Niye dellendin sen?”  </p>
			<p class="paragraf">“Dellendim öyle…”  </p>
			<p class="paragraf">“Bir şey mi oldu? Köy’de biri bir şey mi dedi?”  </p>
			<p class="paragraf">“Hayır!” dedi Salih ve kolunu babasından kurtarıp içeri girdi.  </p>
		</div>
	</body>
</html>