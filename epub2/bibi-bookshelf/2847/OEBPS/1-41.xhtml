<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-41</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-42" xml:lang="en-GB">Kırk iki  </p>
			<p class="paragraf">Sırf içi içine sığmadığından, Meryem akşam yemeğinden sonra Kâzım’la Köy’e kadar üç tur gidip geldi. Aydınlatmasız yolda, uzaklarda uluyan kurtların sesini duyarak ama korkmadan, uygun adım yürüdüler kilometrelerce. Kâzım’ın işbaşında konuşmayı sevmediğini biliyordu Meryem, kendisi de onunla konuşmaya meraklı değildi zaten. Kuracak dünya kadar hayali vardı. Hepsini uzun uzadıya düşlemeye kalksa ömrü bile yetmezdi. Aliço’yla yolculuk, Aliço’yla Antalya’ya varış, Aliço’yla ev döşemek, Aliço’yla kahvaltı, Aliço’yla hafta sonu gezmeleri, Aliço’yla sevişmek, Aliço’yla ilk çocuk, Aliço’yla ikinci çocuk, Aliço’yla üçüncü çocuk, Aliço’yla pazara çıkmak, Aliço’yla el ele yürümek, Aliço’yla denize karşı oturmak. İnsan birini sevince, her şey hayal konusu olabiliyordu. Aşk bitince hayaller de bitiyordu. Ondan sonrası iyilik, güzellik, sevgi, kardeşlik, huzurdu. Kısacası ondan sonrası diye bir şey yoktu. Aşk bitince dünya ölüyordu. Tekrar doğuncaya kadar.  </p>
			<p class="paragraf">Geri döndüklerinde, Meryem avlunun ortasında durup etrafına baktı. Karşısında tüm heybetiyle dikilen büyük ev, onun otuz metre kadar sağındaki sarı ev, avlu duvarı boyunca dizilmiş elma, armut, ayva ağaçları, maviye boyalı tulumba ve suyun içine aktığı minicik havuz… Sadece üç gün sonra hepsinden sonsuza kadar kurtulacaktı. Bu evden, bu insanlardan ve bu Köy’den… Geride bırakacağı hiçbir şey için üzüntü duymuyordu. Anası, babası geçti aklından. “Şeytan görsün hepsinin yüzünü” diye mırıldandı, “gebersinler.” Özlese özlese bir Nurdan Ablasını özlerdi. Onun şen kahkahasını, insanın içini ferahlatan konuşmalarını, sakin sakin akıl vermesini, her durumda kendisini kayırmasını, başı her sıkıştığında yardımına koşmasını… Bir an, kısacık bir an içi cız etti, yüreği burkuldu. Nurdan’ın yokluğu adamakıllı koyacaktı Meryem’e, onu anladı. Ama insan avunmak istediğinde avunuyordu; Meryem de Antalya’ya gidince Nurdan’la irtibatı koparmayacağına dair kendisine söz vererek içini rahatlattı. Belki bir punduna getirip görüşürlerdi bile zaman zaman. Hatta Nurdan Ablası bir yolunu bulup Meryem’i görmek için Antalya’ya bile gelirdi. Gelemese bile, her gün telefonla konuşur, hasret giderirlerdi. Hem sonra Antalya, Çakalağzı gibi küçücük bir köy değil, koskocaman şehirdi. Meryem orada yeni insanlarla tanışıp, arkadaşlar edinebilirdi. Başını sağa çevirdiğinde, Kâzım’ın da kendisiyle birlikte avlunun orta yerinde dikildiğini gördü.  </p>
			<p class="paragraf">“Sen girmedin mi içeri?” dedi. Hiç rahat yoktu insana. Şöyle karanlıkta durup düşüncelere dalmak bile mümkün değildi. Neyse ki sadece üç gün kalmıştı. Üç kısa gün. Üç uzun gün.  </p>
			<p class="paragraf">“Hadi yürü, donacağız burada!” dedi Meryem ve sarı eve doğru yürüdü.  </p>
			<p class="paragraf">“Param var benim” dedi Kâzım kapıdan girer girmez. Gözleri pırıl pırıldı.  </p>
			<p class="paragraf">“Bu defa kimi söğüşledin?”  </p>
			<p class="paragraf">“Abimi…”  </p>
			<p class="paragraf">“Cebinde kalsın paran, kafam yerinde değil bu akşam.”  </p>
			<p class="paragraf">Kâzım’ın yüzü ağlayacak gibi oldu, dudakları büküldü, korku dolu bir sesle, “Nerede kafan peki?” diye sordu  </p>
			<p class="paragraf">“Öyle değil be oğlum, kafam yerinde, bak işte burada. Ama başka şeyler düşünüyorum, uğraşamam seninle demek o.”  </p>
			<p class="paragraf">“Öteki evdeki gibi yap o zaman” dedi Kâzım çekinerek.  </p>
			<p class="paragraf">“Nasıl yani?”  </p>
			<p class="paragraf">“Böyle yaptın ya!” dedi Kâzım ve iki elini kendi yüzüne götürdü.  </p>
			<p class="paragraf">“Haaaa!” dedi Meryem ve uzanıp Kâzım’ın yüzünü tıpkı akşam yemeğindeki gibi avuçlarının arasına sıkıştırıp sevdi. “Bunu mu diyorsun?”  </p>
			<p class="paragraf">Kâzım, yüzünde hâlâ Meryem’in elleri varken başını salladı. Epeyce bir durdular öyle, sonunda Meryem sıkıldı ve çekti ellerini, Kâzım ise kıpırdayamadı bir müddet. Nefes bile almadı, hatta belki kanı durdu, akmadı damarlarında, kalbi de atmadı. Ancak saniyeler sonra gözlerini açtı ve Meryem’e baktı. Ancak o zaman kan tekrar dolanmaya başladı bedeninde. Elini cebine attı, çıkardığı parayı hâlâ karşısında duran Meryem’e uzattı. “Al!”  </p>
			<p class="paragraf">“Yok, istemez para…”  </p>
			<p class="paragraf">Kâzım elini geri çekmedi.  </p>
			<p class="paragraf">“İstemez dedim ya!” dedi Meryem ve odun atmak için ocağın yanına gitti.  </p>
			<p class="paragraf">“Neden?”  </p>
			<p class="paragraf">Meryem Kâzım’a baktı. “Ne neden? Neden mi parayı almadım? Çünkü sen şimdi bir koşu gideceksin ve o parayla bir büyük rakı alacaksın. Hadi öyle aval aval bakma suratıma, koş Köy’e, bir rakı kap gel. Dükkânda kimse yoksa, üst katın camını tıklat, Nurdan Abla iner aşağıya.”  </p>
			<p class="paragraf">Kâzım niye rakıyı Köy’e kadar üç tur gidip gelirlerken almadıklarını sormayı akıl etmeden fırlayıp gitti. Meryem ona Fizan’a git dese, orası neresi diye de sormazdı. Ne işim var orada da demezdi, şimdi yaptığı gibi fırlar giderdi.  </p>
			<p class="paragraf">Meryem, kulaklarını kabartıp avlu kapısının kapandığını duyuncaya kadar bekledi, sonra kalkıp perdeleri sıkıca örttü ve yatağın altından ufacık, kahverengi bir valiz çıkardı. Kaynanası bunun içinde gecelik takımlarını ve iç çamaşırlarını getirmişti. Bir de büyük boyu vardı ama Meryem’e o lazım değildi. Sığdırabildiği kadar eşyayı, eşyalarının en kıymetlilerini koydu küçük valize. Gelinlik çamaşırları, gecelikleri, makyaj takımı, en iyi iki elbisesi, bir çift topuklu pabuç. Valizin fermuarını kapattı ve tekrar yatağın altına ittirdi. Kalan eşyalarını üç gün zarfında, peyderpey harabeye taşıyacaktı. Aliço Meryem’in bıraktıklarını oradan alacak, salı sabaha karşı yol ağzına getirecekti. Valizdekiler harabeye bırakmaya kıyamadıklarıydı ve son gece Meryem’le birlikte terk edeceklerdi bu evi.  </p>
			<p class="paragraf">Soğuğa rağmen sokak kapısını açıp basamağa oturdu ve bir sigara yaktı. Uçsuz bucaksız bir sessizlik her yeri kaplamıştı. Sigarasından çektiği her nefeste, tütünü saran kâğıdın yanışını işitiyordu. Bunca yıldır sigara içmesine rağmen şimdiye kadar bu sesi hiç duymamış olmasına şaştı. “Şimdi kalkıp yere bir bardak atsam, sessizlik de kırılır” diye düşündü. Bardağın sesine büyük evdekiler uyanır, yataklarından fırlar, merdivenleri paldır küldür iner, cırtlak sesleriyle, “Ne oldu, o ses neydi öyle?” diye sorarlardı. Biri bir şey söylerdi, diğeri başka bir şey. Susmak bilmezlerdi bir türlü. Sonra içlerinden birinin susayacağı tutardı, hadi mutfağın ışığı açılır, ortaya yeni gürültüler saçılırdı. Hepsi tekrar yataklarına yatınca, onların sesine uyanmış olan sokak köpekleri havlamaya başlar, köpekleri uzaklardaki kurtlar cevaplardı. Derken kuşlar koroya katılırdı ve sessizlik tamir olmayacak şekilde bozulurdu. Ses sesi çağırırdı, söz sözü.  </p>
			<p class="paragraf20">  </p>
			<p class="paragraf">Kâzım elinde rakıyla koştura koştura döndüğünde, Meryem kim bilir kaçıncı sigarayı yakmıştı.  </p>
			<p class="paragraf">“Koy sen onu mutfağa, başka gün içeriz” dedi Meryem.  </p>
			<p class="paragraf">“Bu akşam içeceğiz dedin ama!”  </p>
			<p class="paragraf">“Biliyorum öyle dedim ama sonradan hevesim kaçtı.”  </p>
			<p class="paragraf">“Neden?”  </p>
			<p class="paragraf">“E geç oldu, bak herkes yattı.”  </p>
			<p class="paragraf">“Abimler yatmamış, bak ışıkları yanıyor.”  </p>
			<p class="paragraf">“Aaaa, vallahi de yanıyor, sönüktü biraz önce” diye mırıldandı Meryem, oturduğu yerden eğilip büyük eve bakarken. “Yatarlar onlar da şimdi, yürüdüm ya seninle, yoruldum herhalde. Benim bacaklarım senin gibi güçlü değil.”  </p>
			<p class="paragraf">Kâzım bacaklarına baktı, gururlanmıştı. “Benim bacaklarım çok güçlü” dedi. “Hep yürüyorum ya, ondan.”  </p>
			<p class="paragraf">“Ya evet” dedi Meryem. “Hadi şimdi yatalım.”  </p>
			<p class="paragraf">“Rakı?”  </p>
			<p class="paragraf">“Dedim ya yoruldum, başka gün içeceğiz diye.”  </p>
			<p class="paragraf">“Tamam, başka gün içelim” dedi Kâzım. “Ama bana ruj sürelim.”  </p>
			<p class="paragraf">“Bak o olur, süreriz.” Meryem yerinden kalktı. İkisi birlikte eve girdiler. Meryem başucundaki çekmeceyi açarken ruju eşyalarıyla birlikte valize kaldırdığını hatırladı.  </p>
			<p class="paragraf">“Bulamadım ruju, hadi şimdi yat, yarın süreriz.”  </p>
			<p class="paragraf">“Yok, şimdi süreceğiz, öyle dedin.”  </p>
			<p class="paragraf">“Yarın arayacağım, bulacağım.”  </p>
			<p class="paragraf">“Şimdi ara, bul.”  </p>
			<p class="paragraf">“Arayamam şimdi.”  </p>
			<p class="paragraf">Kâzım’ın yatağın kenarına oturması ve içini çeke çeke gözyaşı dökmeye başlaması sadece birkaç saniye aldı. Bir taraftan ağlıyor, bir taraftan da, “Süreceğim dedin, bugün süreceğim dedin” diye bağırıyordu.  </p>
			<p class="paragraf">Seslerinin yan evden duyulmasından korkan Meryem, yatağın altına eğildi ve valizi çekip çıkardı. Kâzım’ın duruma uyanmayacağını biliyordu bilmesine ama planlarının bozulmasından öyle korkuyordu ki, en küçük bir açık bile vermek istemiyordu. Ancak yapacak bir şey yoktu, Kâzım’ın bir fevkaladelik sezmemesi için, yaptığı çok doğalmış gibi valizden makyaj çantasını, makyaj çantasından da ruju çıkardı. Kâzım hemen dudaklarını uzattı. Meryem tam ona ruju sürmüştü ki, eve yaklaşan ayak seslerini duydu. Biri büyük evden çıkmış, sarı eve doğru koşuyordu. Meryem kapıyı kilitleyip kilitlemediğini düşünürken, Filiz içeriye daldı ve Meryem’in sorusu cevaplanmış oldu.   </p>
			<p class="paragraf">“Orospusun sen!” diye bağırdı Filiz, gözyaşları içinde. “Önce benim kocamın altına yattın, sonra da utanmadan kardeşine gelin gittin. Allah senin belanı versin inşallah! Sana uğursuz diyenler yerden göğe kadar haklıymış, bu eve geldiğinden beri gün yüzü görmedik. Utanmaz orospu seni!”  </p>
			<p class="paragraf">Meryem ile Kâzım şaşkınlık içinde donup kalmışlardı. Tam o sırada, Filiz’in açık bıraktığı kapıdan telaşla Bedriye daldı içeriye ve Filiz’i kolundan yakalayıp, “Ne bağırıyorsun deli danalar gibi, çocuğunu düşüreceksin” diye payladı.  </p>
			<p class="paragraf">“Bu kadın benim kocamla oldu” dedi Filiz. Meryem bir an için onun aklını kaçırmak üzere olduğunu düşündü. “Bu kadın benim kocamla yattı anne!” diye bağırdı Filiz.  </p>
			<p class="paragraf">“Hiç olacak şey mi bu?” dedi Bedriye. “Hadi gel, biz evimize gidelim. Hadi güzel kızım! Nereden çıkarıyorsun Allah aşkına böyle saçma şeyleri?”  </p>
			<p class="paragraf">“Nereden çıkaracağım, biraz önce sen babamla konuşurken duydum. Ben tuvalete kalkmıştım, siz odada konuşuyordunuz ama bütün sesiniz dışarıdaydı. Durdum, dinledim. Sonra da Salih’i kaldırıp sordum ama tabii o bir şey demedi. Desin demesin, ben duyacağımı duydum. Demek o yüzden bizi apar topar evden atıyorsunuz. Bu orospu gelip başköşeye kurulsun diye, Salih’i baştan çıkarmasın diye. Kendi kocası deli olduğundan benim kocama göz koymasın diye!”  </p>
			<p class="paragraf">“Ben senin kocanla falan olmadım” dedi Meryem.  </p>
			<p class="paragraf">“Olmuşsun. Eskiden.”  </p>
			<p class="paragraf">“Olmadım. Ne eskiden, ne yeniden!”  </p>
			<p class="paragraf">Meryem, Bedriye’ye döndü: “Bu mızmız karı sen Osman Efendi’yle konuşurken duymuş. Peki sana kim dedi Bedriye Hanım? Meryem Salih’le olmuş diye kim dedi?”  </p>
			<p class="paragraf">Bedriye öfkeli bakışlarını tavana çevirdi. “Sana ne, kim dediyse dedi.”  </p>
			<p class="paragraf">“Bana bak Osman Efendi’nin Bedriye, ya hemen bana cevap verirsin ya da şuracıkta senin o çirkin ümüğünü sıkıveririm” dedi Meryem. Yüzüne bakıp da o kara gözlerin nasıl bulanık sulara dönüştüğünü gören herkes doğruyu söylediğini anlardı; Bedriye de anladı.  </p>
			<p class="paragraf">“Salih söyledi, ne var? Oğlum söyledi işte!”  </p>
			<p class="paragraf">Bedriye korkmadığını göstermek ister gibi var gücüyle bağırdıysa da, odadakilerin hepsi onun korktuğunu anlamıştı. Birkaç saniye için bile olsa, Meryem’den ödü patlamıştı Bedriye’nin!  </p>
			<p class="paragraf">“Salih mi söyledi?” Meryem’in sesi alçaldı alçaldı, yere yapıştı. İkinci defa, “Salih mi söyledi?” dediğinde ise, camlar, kapılar, pencereler, ağaçlar sarsıldı.  </p>
			<p class="paragraf">Meryem, Bedriye’yi, sahip olduğu tüm kuvvetle ittirdiği gibi avluya fırladı. Bedriye düşmemek için masaya tutundu. Dışarıdan Meryem’in yırtıcı bir hayvanınkine benzeyen bağırışları duyuluyordu.  </p>
			<p class="paragraf">“Saliiiiiiiih, in aşağıya Saliiiiih! Yalancı Salih, pezevenk Salih! İbne Saliiiiiiih!”  </p>
			<p class="paragraf">Kâzım, Bedriye ve Filiz birlikte fırladılar dışarıya. Üç koca gövdenin o kapıdan nasıl olup da aynı anda geçebildiği konusu, fizik kurallarıyla açıklanamazdı. Ancak “can havli” denilen unsurun bazı zamanlarda fizik kurallarını yendiği görülmemiş şey değildi; o yüzden ne Kâzım, ne Bedriye, ne de Filiz az önce gerçekleştirdikleri mucizenin üzerinde durdular. Bütün dikkatleri, büyük evin önünde durmuş, yukarıya doğru haykıran Meryem’in üzerinde toplanmıştı. Köy’de Meryem hakkında dilden dile yayılan efsanelerin gerçekliğine kendi gözleriyle şahit oluyorlardı. Karşılarında, Kötü Emine’yi vaktiyle meydanda eşek sudan gelinceye kadar, Allah yarattı demeden, üç vurup bir sayarak döven Meryem vardı. Karşılarında, Fırıncı Tahir’in kafasını tuğlayla yaran Meryem vardı. Karşılarında, anasının dişlerini tavayla döken Meryem vardı ve o Meryem şimdi avlularının orta yerinde durmuş, yaralı bir hayvan gibi uluyordu.  </p>
			<p class="paragraf">“Saliiiih! İn ulan aşağıya da çık karşıma! Yoksa ben oraya gelir, seni camdan aşağıya atarım! Saliiiiiiiih!”  </p>
			<p class="paragraf">Salih aşağıya inmedi ama Osman Efendi don paça evin kapısında belirdi.  </p>
			<p class="paragraf">“Sus Allah’ın cezası, edepsiz karı!” diye bağırdı gelinine ama Meryem’in kimseyi görecek gözü, duyacak kulağı yoktu. Osman Efendi’den yana bakmadı bile. Arkasını dönüp, karanlıkta birbirlerine sokulmuş duran Bedriye ile Filiz’e doğru yürüdü. Kâzım onların hemen arkasında duruyordu.  </p>
			<p class="paragraf">“Sizin oğlunuzu ben koynuma almadım! Bakkal Ekrem aldı. Duydunuz mu beni? Ben bunları bakkalın arka tarafında bastım seneler önce. Ekrem, Salih’in üstüne binmişti. İbne be sizin oğlunuz, ne benimle birlikte olması! Sizde hiç kafa yok mu? Sen anasısın, sen de sözüm ona karısısın… Evleneli daha ne kadar olmuş, bu adam her gece dışarıda, sorsanıza nereye gidiyor? Nereye gidecek, Bakkal Ekrem’in altına gidiyor. Yalan mı Saliiiiiiiih! Yalan mı ibne Saliiiiiih! Gel de yalan de sıkıyorsa!”  </p>
			<p class="paragraf">Osman Efendi’nin kapının ağzında yere yığılması tam o ana denk geldi. Düşerken eli böğründeydi. Bedriye kocasına doğru koştu, Filiz onu takip etti, annesinin çığlıklarını işiten Salih merdivenlerden üçer beşer atlayarak aşağıya indi, Kâzım ise onların beş metre gerisinde donup kaldı, bir adım daha atamadı.  </p>
			<p class="paragraf">Meryem bahçenin en uzak köşesinden seslendi: “Öksürsün, öksürsün!” Aklında böyle bir şey kalmıştı, nereden kalmışsa. Kimse ondan yana bakmadı ama Osman Efendi’nin öksürük sesi işitildi. Can tatlıydı ne de olsa.  </p>
			<p class="paragraf">Birkaç dakika sonra Osman Efendi biraz olsun düzelmişti.  </p>
			<p class="paragraf">“Seni arabaya koyup kasabaya götüreceğiz baba” dedi Salih.  </p>
			<p class="paragraf">Osman Efendi başını salladı.  </p>
			<p class="paragraf">Salih annesiyle Filiz’e, “Hadi üstünüze bir şey geçirin! Dikilmeyin orada!” diye bağırdı.  </p>
			<p class="paragraf">“Ben de geleceğim!” Herkes dönüp Kâzım’a baktı. Pembe ruju gecenin karanlığında bile insanın gözünü alıyordu.  </p>
			<p class="paragraf">“Hayır!” dedi Bedriye. “Sen hiçbir yere gelmiyorsun. Otur oturduğun yerde.”  </p>
		</div>
	</body>
</html>