<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-52</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-53" xml:lang="en-GB">Elli üç  </p>
			<p class="paragraf">Kâzım, ışıksız odasında iskemleye oturmuş, bir ayağını altına almış, dirseğini masaya, yanağını avucuna koymuştu. Gözleri uzaklardaydı ve yüzünde, acıklı bir şarkı dinleyen insanlarınkine benzeyen, kederli bir ifade vardı. Arada sırada, başını tuhaf bir ahenkle sallıyor, dudaklarını hafiften kıpırdatıyordu. Yalnız kendisinin duyduğu o şarkının sözlerini mırıldanıyor gibiydi. Boştaki eli, zaman zaman masanın tahta zemininde gezinirken, kimi okşadığını biliyor gibiydi. Arada bir ağlayacak, arada bir gülecek gibi olduğunda, kiminle dertleştiğini biliyor gibiydi. Bazen gözlerini kaldırıp yukarıya bakıyordu uzun uzun; ne dilediğini biliyor gibiydi. Bazen gözlerini indirip saatini kontrol ediyordu; ne beklediğini biliyor gibiydi.  </p>
			<p class="paragraf">Uzun bir iç çekişe benzeyen saatler boyunca, Kâzım o iskemleden kalkmadı. Azıcık aklıyla bir şeyleri idrak etmeye çalışıyor gibi yüz ifadesi sık sık değişiyordu. Oysa aklı çok olsaydı bile anlayamayacağı şeylerdi bunlar… Bazen, biri gittiğinde neden çok üzüldüğümüz, dünyanın sonunun neden o insanın hayatımızdan çıktığı yerde olduğu, neden Meryem’in Meryem olduğu veyahut neden başka kimsenin Meryem olamadığı ya da göğüs kafesinin o sırada neden kıymık gibi kalbine battığı gibi sorular dönüp duruyordu kafasında. Hepimizin zaman zaman sorduğu, cevaplarını kalbimizle bildiğimiz ama aklımızla anlayamadığımız sorular… Sonuçta aşk, izahı olan bir durum değildi ama insan, varoluşundan gelen bir inatla daima bir izah arardı. Bu arayışta az ya da çok akıllı olmak hiçbir şeyi değiştirmez ya da kolaylaştırmazdı, çünkü bulduğunuzu sandığınız hiçbir açıklama hiçbir şeyi açıklamazdı.  </p>
		</div>
	</body>
</html>