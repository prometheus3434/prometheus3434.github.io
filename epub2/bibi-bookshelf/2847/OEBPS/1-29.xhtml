<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-29</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-30" xml:lang="en-GB">Otuz  </p>
			<p class="paragraf">“Nurdan Abla, sen Ekrem Abi’yi seviyor musun?” diye sordu Meryem, kasanın yanından kafasını uzatarak.  </p>
			<p class="paragraf">“Bu nasıl soru şimdi?”  </p>
			<p class="paragraf">“Merak ettim. Hep sen bana sorarsın böyle şeyler, bir kere de ben sorayım dedim.”  </p>
			<p class="paragraf">“Bilmem. Seviyorum herhalde.”  </p>
			<p class="paragraf">“Emin değil misin?”  </p>
			<p class="paragraf">“Düşünmedim valla. Seviyorumdur canım, niye sevmeyeyim?”  </p>
			<p class="paragraf">Nurdan kasaya oturmuş, hesap yapıyordu. Bir elinde sigara, bir elinde kalem, biten ayın kârını hesaplamaya çalışıyordu. Bütün Köy, o bakkal dükkânının temelinin Nurdan olduğunu bilirdi. Bakkal Ekrem iyi adamdı, efendi adamdı ama kafası hesap kitap işlerine pek basmazdı. Üstelik başta Salih olmak üzere, arkadaşlarıyla gece geç saatlere kadar dükkânda oturup ya rakı içer ya kumar oynar ya sohbet eder ya da yarış atlarıyla ilgili tuttuğu dosyaları incelerdi. Geç yattığı için de sabah erken kalkamaz, dükkânı açmak Nurdan’a kalırdı. “Nurdan olmasa” derdi Köy halkı, “Ekrem’in iki yakası bir araya gelmez.” Gerçekten de zehir gibiydi Nurdan, hiç yakınmadan sabahın köründe dükkâna iner, ortalığı temizler, defterleri tutar, malları sayar, veresiyesi, borcu kabaranın yakasına yapışır, artakalan zamanında da dükkânda neyin gidip neyin gitmeyeceğine kafa yorardı. Ama Ekrem’i sevip sevmediğine kafa yormayalı uzun yıllar olmuştu.  </p>
			<p class="paragraf">“Aman bırak beni, geçmiş bizden artık” dedi, Meryem’e bakıp. “Geçenlerde hesap ettim, on iki sene olmuş ben evleneli; ne aşkı, ne sevgisi bu saatten sonra… Arkadaş olmuşuz, yuvarlanıp gidiyoruz işte.”  </p>
			<p class="paragraf">“Peki ilk başta seviyor muydun?”  </p>
			<p class="paragraf">Nurdan dudak bükmekle yetindi.  </p>
			<p class="paragraf">“Sevmiyor muydun?” diye üsteledi Meryem.  </p>
			<p class="paragraf">Bu kızdan kurtuluş yoktu. Bir şeyi kafaya takmaya görsün, öğreninceye kadar allem eder kallem eder, insana rahat vermezdi.  </p>
			<p class="paragraf">“Yani ne bileyim, iyi adam diye evlendim ben. Öyle aşkından yataklara falan düşmedim” dedi Nurdan.  </p>
			<p class="paragraf">“Sonradan sevdin mi?”  </p>
			<p class="paragraf">“Öffff Meryem, ne bileyim ben sevdim mi sevmedim mi? Oturdum işte bunca yıldır.”  </p>
			<p class="paragraf">“Peki başkasını sevdin mi hiç?”  </p>
			<p class="paragraf">“Saçma saçma konuşma!”  </p>
			<p class="paragraf">“Ölümü öp söylemezsen!”  </p>
			<p class="paragraf">“Sevdim. Vaktiyle sevdiydim yani.”  </p>
			<p class="paragraf">“Eeeee?” Meryem heyecanlanmıştı.  </p>
			<p class="paragraf">“Olmadı. Kısmet değilmiş.”  </p>
			<p class="paragraf">“Neden olmadı peki? O seni sevmiyor muydu?”  </p>
			<p class="paragraf">“Seviyordu, o yüzden olmadı. Fazla sevince olmaz o işler!” dedi Nurdan öfkeyle.  </p>
			<p class="paragraf">“Kimdi peki?”  </p>
			<p class="paragraf">“Aaaaa, tamam ama, bin yıllık defterleri açtırma bana. Hem bırak beni, asıl sen anlat bakalım, görüyor musun hâlâ Aliço’yu?”  </p>
			<p class="paragraf">“Arada bir işte…”  </p>
			<p class="paragraf">“Nasıl arada bir?”  </p>
			<p class="paragraf">“Epey oldu yani görmeyeli. Eskisi gibi rahat buluşamıyoruz ki.”  </p>
			<p class="paragraf">“Aman daha iyi. Bir duyulacak olursa, vallahi yanarsın, biliyorsun değil mi?”  </p>
			<p class="paragraf">“Yanarsam yanayım. Seviyorum ben onu Nurdan Abla. O da beni seviyor.”  </p>
			<p class="paragraf">“Bırak Allah aşkına, seviyor olsa kendi alırdı. En azından başkasının koynuna girmeni kıskanırdı.”  </p>
			<p class="paragraf">“Ne kıskanacak be elin delisini?”  </p>
			<p class="paragraf">“Deli meli, erkek değil mi o da?”  </p>
			<p class="paragraf">“Ne diyorsun ya Nurdan Abla? Yapmıyoruz ki biz o işi onunla…”  </p>
			<p class="paragraf">“Ayol daha düğünde delirdi adam. Yapmıyorlarmış, sen onu benim külahıma anlat!”  </p>
			<p class="paragraf">“Vallahi yapmıyoruz. Yeminle…”  </p>
			<p class="paragraf">“E nasıl tutuyorsun adamı? Yapmıyorsun da…”  </p>
			<p class="paragraf">“Tutarım ben… Kendimce bir yol buldum.”  </p>
			<p class="paragraf">“N’apıyorsun kız, söylesene?”  </p>
			<p class="paragraf">“Açıyorum işte… O da bakıyor, kendi kendini şey ediyor… Kimi gün beş altı kere… Durması yok onun.”  </p>
			<p class="paragraf">“Hadi be, olur mu öyle şey!” dedi Nurdan, elindeki tükenmezkalemi masanın üzerine fırlatıp. “Aliço’yu kandırırsın sen ancak böyle uydurmasyonlarla, beni değil. Deli de olsa her erkek bilir nereye sokacağını.”  </p>
			<p class="paragraf">“İki gözüm önüme aksın, doğru söylüyorum. Dokundurtur muyum kendime o öküzü, ölürüm daha iyi… İnanmıyorsan gel bir gün, kemdi gözünle gör!”  </p>
			<p class="paragraf">“Yok deve!” Nurdan öyle bir kahkaha patlattı ki, dükkâna girmek üzere olan Kâzım kapının ağzında kalakaldı.  </p>
			<p class="paragraf">“Gel Kâzım, gel, korkma. Bazen çok yüksek gülerim ben, bütün çarşı inler.”  </p>
			<p class="paragraf">“Korkmadım ki…” dedi Kâzım, suratını asıp. “Başım şişti.”  </p>
			<p class="paragraf">“Bir gülmeyle mi şişti başın? Amma yaptın be Kâzım!” dedi Nurdan.  </p>
			<p class="paragraf">“Aldın mı kavunu?” diye lafa girdi Meryem.  </p>
			<p class="paragraf">Kâzım elindeki torbayı gösterdi.  </p>
			<p class="paragraf">“E hadi madem, gidelim biz. Uğrarım yine.”  </p>
			<p class="paragraf">Meryem başıyla Kâzım’a kapıyı işaret etti, Kâzım birkaç saniye önce girdiği kapıdan çıkarken, o da arkasından seğirtti.  </p>
			<p class="paragraf">“Hadi kalın sağlıcakla!” dedi Nurdan ve önündeki hesap defterine döndü.  </p>
			<p class="paragraf20">  </p>
			<p class="paragraf">Ne zaman Kâzım’la çarşı içinde beraber yürüseler, Mer­yem’e herkes onlara bakıyor gibi geliyordu. İki ucubeydiler sanki. Köy’ün delisi ve Köy’ün uğursuzu… Yirmi beş yaşındaki Kâzım ile yirmi dokuz yaşındaki kart karısı. Saygıdeğer Osman Efendi’nin oğluyla, cibilliyetsiz Ağır İhsan’ın kızı. Kimsenin koca ya da karı diye istemediği iki zavallı… Onlar geçerken, insanlar şöyle bir bakıp susuyorlardı. Meryem, biraz uzaklaştıklarında arkalarından konuşmaya başlayacaklarını adı gibi biliyordu. Neler söyleyeceklerini, arsızca şakalar yapıp nasıl güleceklerini de… O yüzden de yanından geçen herkese tekme tokat saldırmak istiyordu. Beyinlerini patlatmak ve düşüncelerini kendisiyle Kâzım’ın üzerinden uzaklaştırmak istiyordu… Bize bakmayın, bizi konuşmayın, bizi düşünmeyin, bize gülmeyin! Bizi rahat bırakın!  </p>
			<p class="paragraf">O küçük bir kızken, annesinin komşu kadınlarla dedikodu yaptığı günler geldi aklına. Başka çocuklar halıların üzerine uzanıp, zevkle laf dinlerken, Meryem kendini sokağa atardı. Kadınların alaycı kahkahaları ve acımasız sözleri içini korkuyla doldurur, neden başkalarının başına gelen kötü olayların onları bu kadar sevindirdiğini bir türlü anlayamazdı. Niye diğer insanların hayatlarıyla bu kadar yakından ilgilendiklerini de bir türlü çözemezdi. Geceleri rüyasında sık sık, o kadınların kendisiyle alay ettiklerini görür ve ter içinde uyanırdı. Bir yerde bir yanlışlık vardı Meryem’e göre; ya o kadınlarda ya kendisinde… Daha o yaşta aklını bu konuya takmış, uzun uzun düşünmüş ve sonunda kesin kararını vermişti: O karıların hepsi geri zekâlıydı ve yanlışlık onlardaydı, Meryem’de değil. Bundan emin olduğu gün, yüzüne küçümseyici bir ifade yerleştirmiş ve Köy’de hep o ifadeyle gezinir olmuştu. Biraz daha palazlandığında, annesinin dedikoducu arkadaşlarından kaçmak yerine, o kadınları evden kovmaya karar vermişti. Ne de olsa yanlışlık onlardaydı. Ne zaman eve gelip, Fatma’yı o sevimsizlerle semaverin başında, kafa kafaya vermiş bulsa, cinleri tepesine çıkar, ne konuştuklarını bile anlamaya gerek duymadan, kapıyı ardına kadar açıverirdi. “Hadi bakalım koca götlüler, hepiniz evinize!”  </p>
			<p class="paragraf">Kâzım’la birlikte kahvehanenin önünden geçerlerken, Meryem’in aklı eski günlerin ve anıların istilası altındaydı ama bu durum koca çınar ağacının altında, aylağın biriyle laflayan Aliço’yu fark etmesini engellemedi. Bir an Aliço’yla göz göze geldiler ama Aliço hemen gözlerini kaçırdı ve arkadaşını olduğu yerde bırakıp, kendini alelacele kahvehanenin içine attı. Kızgınlıktan Meryem’in yüzünü ateş bastı; basbayağı tüyüyordu hergele! Meryem bağırmamak için iki kere yutkundu ve iki adım gerisinden gelen Kâzım’ı bekleyip kolundan yakaladı.  </p>
			<p class="paragraf">“Kâzım, koş kahveye gir!”  </p>
			<p class="paragraf">“Olmaz!” dedi Kâzım.  </p>
			<p class="paragraf">“Neden olmazmış?”  </p>
			<p class="paragraf">“Çok sigara içiyorlar orada, benim gözlerim yanıyor.”  </p>
			<p class="paragraf">“Başlatma gözlerine!” diye tısladı Meryem. “Koş içeri gir, Aliço’yu bul. Söyle ona, akşam bizim eve rakıya gelecek.”  </p>
			<p class="paragraf">“Aliço bize mi gelecek?” diye sordu Kâzım şaşkın şaşkın.  </p>
			<p class="paragraf">“Evet, bize gelecek. Sofra kuracağım size. Güzel yemekler yapacağım, bir de rakı açacağım. Ne bakıyorsun öyle Kaşalot, insanların arkadaşları misafirliğe gelir.”  </p>
			<p class="paragraf">“Aliço senin arkadaşın mı?” diye sordu Kâzım heyecanla.  </p>
			<p class="paragraf">“Hayır, senin arkadaşın!” diye cevap verdi Meryem sertçe. “Anladın mı sen ne yapacağını?”  </p>
			<p class="paragraf">“Anladım” dedi Kâzım. “Kahveye gireceğim, Aliço’yu bulacağım ve akşam bizim eve rakıya geleceksin diyeceğim.”  </p>
			<p class="paragraf">“E madem anladın, ne bekliyorsun? Gitsene!”  </p>
			<p class="paragraf">“Ama evde rakı yok ki!” dedi Kâzım.  </p>
			<p class="paragraf">“Alırız be oğlum, dert ettiğin şeye bak…” Hiç güleceği yokken güldü Meryem. “Hadi sen koş, Aliço’yu bul! Sakın gelmemezlik etmesin, Meryem çok kızar de!”  </p>
			<p class="paragraf">Kâzım Meryem’in heyecanını devralıp Hıdır’ın kahvesine doğru koşturdu. İçeriye girdiğinde, aylaklar sürüsünün büyük tezahüratıyla karşılaştı. Alkışlar, ıslıklar, hoş geldinler, beş gittinler… Onu kahvehanede görmeye hiç alışık olmayan müdavim takımı yeni damada takılmak için fırsatı kaçırmıyordu.  </p>
			<p class="paragraf">“Oooo, damat bey, hoş geldin!”  </p>
			<p class="paragraf">“Ne o Kâzım, karı dırdırından kaçmak için kahveye mi geliyorsun artık sen de?”  </p>
			<p class="paragraf">“Nasıl gidiyor bakalım evlilik Kâzım?”  </p>
			<p class="paragraf">“Damat olmak yaramış Kâzım’a, yüzüne renk gelmiş!”  </p>
			<p class="paragraf">“Çay söyle bakalım herkese, damat olmak kolay değil oğlum!”  </p>
			<p class="paragraf">“Ne düğündü be Kâzım. Çakalağzı’nda böylesi görülmedi valla!”  </p>
			<p class="paragraf">Kâzım ne selamları aldı, ne soruları cevapladı, ne de şakalara güldü. Kimseye yüz vermeden gözleriyle etrafı taradı, taş oynayanları seyreden Aliço’nun yanına gidip başına dikildi.  </p>
			<p class="paragraf">“Aliço!” Kâzım’ın sesi öyle sert çıktı ki, kahvehanedeki bütün başlar hızla onlara döndü.  </p>
			<p class="paragraf">“Buyur aslanım!” dedi Aliço, anında sararan yüzüne en sahtesinden bir gülüş kondururken.  </p>
			<p class="paragraf">“Akşam bize rakıya gelcen.”  </p>
			<p class="paragraf">“Ne?”  </p>
			<p class="paragraf">“Bu akşam bize rakıya gelcen. O kadar işte!”  </p>
			<p class="paragraf">“Nereden icap etti şimdi böyle durduk yerde?”  </p>
			<p class="paragraf">“Meryem söyledi, ‘Git, Aliço’yu çağır’ dedi. Sofra kuracakmış, rakı açacakmış, insanların misafirleri gelirmiş, sen gelmezsen de çok kızarmış. Öyle dedi.”  </p>
			<p class="paragraf">Aliço, dikkat kesilmiş bir düzine kulaktan tedirgin, kıpırdandı, durumunu şöyle bir ölçüp biçtikten sonra, “Tamam aslanım… Gelirim tabii. Ne demek!” dedi.  </p>
			<p class="paragraf">“Hadi!” dedi Kâzım, başıyla kapıyı işaret ederek.  </p>
			<p class="paragraf">“Akşam dedin ya koçum. Daha çok var akşama… Merak etme, ben yemek saatinde gelirim.”  </p>
			<p class="paragraf">Kâzım’ın yüzü yumuşadı, görevini başarmış olmanın sevinciyle koşarak kahvehaneden çıktı.  </p>
			<p class="paragraf">“Hayırdır Aliço?” diye sordu aylağın biri.  </p>
			<p class="paragraf">“Anlamadım valla ben de…” dedi Aliço. “Şimdi niye beni çağırdı ki bu?”  </p>
			<p class="paragraf">“Meryem demiş çağır diye…” dedi başka bir aylak.  </p>
			<p class="paragraf">“Yok ya, Meryem niye çağırsın beni? Kâzım evcilik oynamaya özendi herhalde.”  </p>
			<p class="paragraf">“Gidecek misin peki?” diye soru bir başkası.  </p>
			<p class="paragraf">“Yok yahu, ne işim var” dedi Aliço.  </p>
			<p class="paragraf">“Olur mu oğlum? Çocuk özenmiş. Gideceksin tabii.”  </p>
			<p class="paragraf">“Doğru diyorsun Ekrem Abi!” dedi Aliço. “Ayıp olur şimdi gitmezsem.”  </p>
			<p class="paragraf">Taş oynayanlar oyunlarına, televizyon izleyenler ekrana ve hayat normale döndü. Sadece Aliço’nun kalbi normalden biraz hızlı atıyordu ama onu da kimsenin duyduğu yoktu.  </p>
		</div>
	</body>
</html>