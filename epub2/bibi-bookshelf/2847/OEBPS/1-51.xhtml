<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-51</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-52" xml:lang="en-GB">Elli iki  </p>
			<p class="paragraf">Meryem Delice Tepesi’ne sözleştiklerinden on dakika erken vardı. Başlangıçta, yatakta beklemektense dışarıda beklemek daha iyi bir fikir gibi gelmişti, ancak oraya varır varmaz yanıldığını anladı. Tabansız biri değildi ama öteden beri hava karardıktan sonra Delice Tepesi’nde beklemeyi sevmezdi. Hem bu defa yeni inmiş akşam saatlerinde değil, gecenin ta derinlerinde tek başınaydı. O sağır sessizlikte ve kör karanlıkta, korku ayak bileklerinden dizlerine, dizlerinden kasıklarına, oradan beline, belinden çenesine kadar hızla yükseldi ve içinden taşıp üzerine bulaştı. Aysız gecenin sabaha karşı durduğu vakitlerde, her yer başka bir yer oluyordu. Ağaçlar insanlara, taşlar mezarlara, masum çiçekler yılanlara benziyordu. Her bir ses başka bir âlemin çığlığı gibi geliyordu insanın kulaklarına. Tekinsiz düşünceler, ışıkların yokluğunu fırsat bilip, saklandıkları köşelerden çıkıp, kafatasının içinde cirit atmaya başlıyordu.  </p>
			<p class="paragraf">Böcekler, örümcekler tırmanmasın diye, yere değen eteklerini topladı; içine çıyan kaçmasın diye, paltosuna sıkı sıkı sarındı. Kendi içinde büzüldü, küçüldü, ufacık kaldı. Kollarında, bacaklarında, sırtında yürüyen bacaklar hissediyordu; antenler sürtünüyordu her yerine. Bütün tüyleri dimdik ayakta dururken, eğilip valizini yere bırakamıyordu. Korku kızgın sular gibi dolaşıyordu bedeninde. Az sonra başka bir yaşama koşacağını bilmek bile onu rahatlatamıyordu. Kendisini bir arabanın içinde, Aliço’nun omzuna yaslanmış, tıngır mıngır giderken hayal etmeye çalışıyordu ama başaramıyordu. Ah bu Aliço, bir gün de vaktinde gelseydi bir yere… Önce Aliço’ya kızdı geç kaldığı için, sonra kendine. Bilmiyor muydu bu adamın her yere geciktiğini, ne bok yemeye erkenden fırlamıştı ki evden? Dakikalar ilerledi, araba görünmedi. Meryem, saatine baktı, on dakika geçmişti buluşma saatlerinin üzerinden. Tepesi attı, tepesi attıkça korkusu hafifledi. Buluşma saatlerinin üzerinden kırk dakika geçtiğinde, Meryem karşısına çıkacak yılanın kafasını taşla ezecek, içine girmeye çalışan böceği avucunda sıkıp öldürecek kadar korkusundan arınmıştı. Hayaletleri tekmelemesine ise ramak kalmıştı. Gün ışımak üzereyken, kararlı adımlarla harabeye doğru ilerledi. Hava aydınlanmaya başladığında, yol kenarında durmak akıl kârı değildi. Biraz önce korkudan terlemesine yol açan yılanları, çıyanları, böcekleri, örümcekleri, hortlakları, ölüleri aklına bile getirmeden çatır çatır bastı geçti otların, çalıların, çamurların, yaprakların üzerinden. Yıkıntının tel maşa kapısını ittirip en ufak bir ürperti duymaksızın içeri girdi ve valizini yere koyup bir sigara yaktı. Bu Köy’de içtiğim son sigara, diye düşündü. Ağzından ve burnundan aynı anda saldığı duman son kez Çakalağzı’nın tertemiz havasına karışıyordu.  </p>
		</div>
	</body>
</html>