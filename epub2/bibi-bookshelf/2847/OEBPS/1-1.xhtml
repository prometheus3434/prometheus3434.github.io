<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-1</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-2" xml:lang="en-GB">İki  </p>
			<p class="paragraf">Köy’e doğru giden yol üzerinde ne bir kuş ötüyor, ne de bir kedi uyukluyordu. Çalışkan karıncalar bile yuvalarından kafalarını çıkarmıyordu. Hele o yapraklar… Hepsi özenle kolalanmış gibi havada asılı duruyordu. Hareketler arasındaki anlar uzadıkça uzamış ve bu uzamanın sonunda hareket tamamen yok olmuştu. Çoktan ölmüş bir gölü anımsatan bu gerçekdışı sükûneti bozan tek şey, Kâzım’ın kararlı ayak sesleriydi. Kıvrıla kıvrıla uzayıp giden tozlu, tenha yolun ve sessizliğin üzerine rap rap düşüyor, dünyayı yeniden hayata döndürüyordu. Her adımda, Kâzım’ın bej rengi kısa kollu gömleği biraz daha ıslanıyor, alnında yeni birkaç damla ter beliriyordu. İşte güneş, o ateş parçası, insanın suyunu böyle çekiyordu içinden ve böyle usul usul, katre katre içiyordu adamı… Kâzım ise, hiçbir tükenme belirtisi göstermeden, suyunu güneşe teslim ediyordu. Yüzündeki rahat ifadeye bakan, sanki öğlen vakti gölgede kırk beş derecede koşar adım ilerlemiyor da, akşam serinliğinde geziniyor sanırdı. Saçlarının dibinden gözlerine doğru süzülen damlacıkları silme zahmetine dahi girmeden, başı önde, gözleri yerde; kendini, adını, varlığını bildi bileli yaptığı şeyi yapıyordu: Yürümek!  </p>
			<p class="paragraf">Kâzım yıllardan beri her sabah, evlerinden Köy meydanına kadar olan bir buçuk kilometrelik yolu tam üç tur gider gelirdi. Öğlen yine. Akşam yine. Ertesi gün yine. Günde toplam yirmi yedi kilometre. Sabah saat sekizde, öğlen birde, akşam yine sekizde. İlkbaharda, yazda, sonbaharda, kışta. Milli bayramda, dini bayramda, seyranda. Pazartesi, salı, çarşamba, perşembe, cuma, cumartesi, pazar. Karda kışta, yağmurda çamurda, fırtınada doluda, siste pusta ve kavurucu güneşte. Yılda üç yüz altmış beş gün, altı saat. Yakınmadan, aldırmadan, sorgulamadan, düşünmeden, sıkılmadan, kaytarmadan, yorulmadan ve hiçbir yere varmadan yürüyor da yürüyordu. Köyünden dışarı çıkmadan, dünyanın çevresini bilmem kaç kez dolaşma rekoru, Kâzım’dan başka kimsede olamazdı.  </p>
			<p class="paragraf20">  </p>
			<p class="paragraf">Yıllar evvel, bir bahar öğleden sonrasında, babası Osman Efendi, Köy kahvehanesinin önünde arkadaşlarıyla sohbet ederken, “Erkek adamın işi gücü olmalı” buyurmuştu. “Erkek adamın işi gücü olmalı, yoksa ona kız verilmez.” O gün, belki de lafın gelişi söylenmiş olan o cümle, babasının dizinin dibinde, yerde oturan Kâzım’ın kulağına doluvermişti. Sekiz dokuz yaşında ya vardı ya yoktu… Neden babasının söylediği diğer tumturaklı sözlere değil de buna takıldığını bilmek mümkün değildi, çünkü insan hafızası başına buyruk bir yapıydı ve hikmetinden sual olunmazdı. Neyse, sebebi bir yana, sonuç olarak Kâzım, Osman Efendi’nin, “Erkek adamın işi gücü olmalı, yoksa ona kız verilmez” diyen tok sesini hâlâ hatırlıyordu. Bunu söylerken babasının yüzünde beliren ciddi ifade, kendi ayağındaki yanları yenmiş kahverengi kösele ayakkabılar, hatta o yıllarda yanından hiç ayırmadığı tahta kaşığıyla yerde açtığı küçük çukur bile dün gibi aklındaydı.  </p>
			<p class="paragraf">İlerleyen zamanlarda, bu cümle Kâzım’ın kafasından bir türlü çıkmak bilmedi ve içini bir tahtakurusu gibi kemirip durdu; hem de ne kemirmek! Bir iş bulmalıydı, yoksa asla bir erkek olamaz, kız bile alamazdı. Oysa Kâzım tüm kalbiyle bir erkek olmak ve evlenmek istiyordu. Hem de ne istemek! Ama ne iş yapacaktı? Günler, geceler boyu düşündü, düşündü, düşündü ve sonunda bu sorunun yanıtını buldu. Bir sabah erkenden yatağından fırladı, giyinebildiği kadar giyindi, paklanabildiği kadar paklandı, annesinin, babasının, altı yaş büyük abisi Salih’in şaşkın bakışları arasında, “Haydin, ben işe gidiyom, kalın sağlıcakla!” diyerek kahvaltı sofrasından fırladığı gibi koşar adım evden çıktı. İçi içine sığmıyordu mutluluktan, kalbi kanat çırpan bir kuş gibi pır pır ediyordu göğüs kafesinde. Daha avlunun ortasına varmamıştı ki, annesi Bedriye kolundan sımsıkı yakalayıp onu durdurdu ve “Nereye bakalım böyle? Ne işiymiş o?” diye sordu.  </p>
			<p class="paragraf">Kâzım annesine büyük bir ciddiyetle artık bir işi olduğunu, çünkü eğer olmazsa, kimsenin ona kız vermeyeceğini söyleyince, Bedriye oğlunun kolunu bırakıp saçlarına uzandı. “Ah benim güzel oğlum, ceylan gözlüm…” diyerek içini çekti. Kâzım’a çalışmak için daha çok küçük olduğunu, erkeklerin büyüdüklerinde çalıştıklarını anlatmayı aklından geçirdiyse de bundan hemen vazgeçti. Biliyordu ki, oğlu büyüdüğünde de çalışamayacaktı. Hiç o kadar aklı olmayacaktı. “Ne iş yapacakmış bakalım benim aslan oğlum?” diye sordu titrek bir sesle. “Yürüyeceğim!” diye cevap verdi Kâzım gururla.  </p>
			<p class="paragraf">“Nasıl yürüyeceksin?”  </p>
			<p class="paragraf">“Böyle!” Kâzım kollarını ve bacaklarını, asker gibi aça aça üç-beş adım atarak annesine gösterdi.  </p>
			<p class="paragraf">“Nereye yürüyeceksin peki?”  </p>
			<p class="paragraf">“Köy’e.”  </p>
			<p class="paragraf">“İşin bu mu yani?”  </p>
			<p class="paragraf">“Bu!” Kâzım sevinçle başını salladı ve anlatmaya başladı. Heyecandan bazen nefesi yetmiyor, arada durup soluklanmak zorunda kalıyordu. Köy’e kadar üç tur gidip gelecekti, çünkü Allah’ın hakkı üçtü. Ve bunu günde üç kere yapacaktı, çünkü az önce söylediği gibi, Allah’ın hakkı üçtü.  </p>
			<p class="paragraf">Kâzım sevinçle avludan çıkıp işine koşarken Bedriye’nin boğazına bir yumru gelip oturdu. Ne yutkunmak, ne konuşmak mümkündü. Ağlamak bile imkânsızdı o yumru insanın boğazındayken. O günden sonra, her sabah, her öğlen ve her akşam Bedriye, Kâzım’ı işe uğurladı. On altı yıldır, günde üç defa, Allah’a emanet etti onu. Allahım, sen Kâzım’ı koru! Allahım, sen Kâzım’ı koru! Eğer zaman söylendiği gibi her şeyin ilacı olsaydı, Bedriye’nin boğazına oturan yumru şimdiye dek erir giderdi ama öyle olmadı. Yıllar içinde, Bedriye’nin boğazı o yumrunun şeklini aldı. Allahım, sen Kâzım’ı koru!  </p>
			<p class="paragraf20">  </p>
			<p class="paragraf">Kâzım, ortalama on dakikada bir arabanın geçtiği, bomboş Köy yolunda yürürken, her zaman olduğu gibi, o gün de hiçbir şey düşünmüyordu. Bağları, bahçeleri, seyrek evleri, uykuya yatmış traktörleri, balya balya samanları, çitlere dayanmış çapaları, tırmıkları, kürekleri mütemadiyen arkasında bırakıyor, aynılarını tekrar tekrar önünde buluyordu. Yol hep aynı yoldu; Kâzım, aynı Kâzım… Öğlenki üç turunun ikisini bitirmiş, sonuncunun da yarısını geçmişti. Eve kadar on, bilemedin on iki dakikalık yolu vardı. Her mevsimde ve her şartta bu yolu yürümeye o kadar alışıktı ki, güneşin azgınlığı onu rahatsız etmiyordu. Sıcaktan muafmışçasına güçlü atıyordu adımlarını. Belki de sahiden muaftı. O gün Kâzım için, diğer günlerden ne daha sıcak, ne daha soğuk, ne daha uzun, ne daha kısa, ne daha güzel, ne de daha kötüydü… İşini her zamanki gibi ciddiyetle yapıyor, her adımın hakkını sonuna kadar vererek ilerliyordu. Hayal bile kurmazdı dikkatini dağıtmamak için, o gün de kurmuyordu, oysa kurmak için sabırsızlandığı bir hayali vardı bu defa. Ama Kâzım’a göre, hayal denen şey yatakta kurulurdu. Gece ya da gündüz, yatağına girdiğinde sol yanına döner, yüzünü odasının beyaz badanalı duvarına verir, sağ bacağını öne doğru atar, iki elini bitiştirip sol yanağının altına koyar ve düşler de düşlerdi. Bazen kahramanca bir iş yaptığını, bazen de kadınları… Ama daha çok kadınları…  </p>
			<p class="paragraf">Aniden, yolun karşısında, epey uzakta, bir hareketlilik hissedince gözlerini kıstı ve dikkatlice o yöne baktı. Gelenin kim olduğunu anlaması uzun sürmedi. Aralarında bayağı bir mesafe olmasına rağmen şıp diye tanımıştı kendisine doğru yaklaşan kızı. Ayakları yürürken, kalbi ona doğru koşmaya başladı. Kız yaklaştıkça Kâzım’ın heyecanı arttı ve kalbi yükselip ağzına doğru yaklaştı. Bakışları kızın karanlık, kara gözlerine değince, yer ayağının altından kayıyor gibi oldu. O gözlere sürtünmek nefesini keserken, yüzünde istem dışı çarpık bir gülümseme belirdi.  </p>
			<p class="paragraf">Kız dik dik, pat pat, ona doğru ilerledi ve tam karşısında durup yolunu kesti. Kâzım onun kokusunu duyabilecek mesafede değildi ama yine de havayı derin derin içine çekerek tüm genzini ve ciğerlerini tıka basa kızın rayihasıyla doldurdu. Elinden gelse, onu olduğu gibi burun deliklerinden içeri çekerdi. Kız ise gözlerini belertmiş, ona bakıyordu. Bir şey diyecek gibiydi ama demiyordu bir türlü. Öyle durmuş, öldürecek gibi bakıyordu sadece. Öldürmüyordu da. Bu hal Kâzım’ın daha da heyecanlanmasına sebep oldu, dizleri zangırdadı ve altına birkaç damla çiş kaçırdı. Ne zaman çok heyecanlansa, olan donuna olurdu. Neyse ki, suratının orta yerine aniden aşk edilen tokat tüm çişini salmasını engelledi.  </p>
			<p class="paragraf">“Sana mı kaldı be beni istemek, Allah’ın geri zekâlı hayvanı!” diye avaz avaz bağırdı Meryem. Bir yandan da elini korkak alıştırmıyor, Yaradan’a sığınıp tekmeyi, silleyi yağdırıyordu Kâzım’ın üzerine. Yol, o sırada öyle ıssız olmasa, belki bir koşup kurtaran olurdu Osman Efendi’nin küçük oğlunu ama erkeklerin bir kısmı cuma namazında, bir kısmı evlerinde, uykudaydı. Kadınlar ise sıcak yüzünden akşamüstünden evvel evlerinden burunlarını bile çıkarmaya yanaşmıyor, avlularının serin kısımlarında oturmuş, taze fasulye ya da barbunya ayıklıyorlardı. Bu havada sokağa çıkmak için deli olmak lazımdı.  </p>
			<p class="paragraf">Kâzım, tozlu yolun ortasında, bir güzel dayağını yerken, ne karşılık veriyor, ne itiraz ediyor, ne de Meryem’i durdurmaya çalışıyordu. Canı yandığında bile, gıkını çıkarmak yerine dudağını ısırıyordu. Darbelerin ardı arkası kesilmiyor, koca bedenine yağmur gibi iniyordu. Görüntüsünden beklenmeyen bir kuvveti vardı Meryem’in ve vurdukça açılıyor, daha hızlı, daha güçlü oluyor, işin fenası isabet oranını artırıyordu. En sonunda Kâzım olduğu yere çöktü, tespihböceği gibi tortop oldu ve Meryem’in hırsını almasını bekledi. Dakikalar geçti, yerine yeni dakikalar geldi, onlar da geçti ve sonunda Meryem’in deliliği dindi. Ellerini beline koydu, yerde oturan Kâzım’ın tepesinde soluk soluğa dikildi.  </p>
			<p class="paragraf">“Bak buraya, geri zekâlı şişko!”  </p>
			<p class="paragraf">Kâzım korkuyla oturduğu yerde büzüldü.  </p>
			<p class="paragraf">“Buraya bak dedim! Kaldır kafanı da yüzüme bak!”  </p>
			<p class="paragraf">Kâzım kafasını kaldırdı, Meryem onun suratına iki kere üst üste tükürdü ve arkasını dönüp asker adımlarıyla Köy’e doğru yürümeye başladı.  </p>
			<p class="paragraf">Kâzım, Meryem’in arkasından bakakaldı. Kızın uzun çiçekli elbisesinin altından bir o yana bir bu yana savrulan geniş kalçasını ve beline kadar inen koyu kahverengi, dalgalı saçlarını hayatının sonuna kadar aklından gitmeyecek şekilde kafasına kazıdı. Meryem karısı olacaktı. Meryem’i koynuna alacaktı. Üzerine çıkacaktı Meryem’in. Bacaklarının arasına girecekti. Kâzım gülümsedi. Kızın vurduğu yerler hâlâ sızım sızım sızlıyordu. Kolları, bacakları, yüzü, kafası, karnı, sırtı… İlk defa Meryem’in eti etine değmişti bugün. Yüzünde hâlâ tükürükleri duruyordu. Daha az önce kızın memelerini hissetmişti kolunda; yumuşacıktılar. Kâzım kıkır kıkır güldü.  </p>
			<p class="paragraf">Köy kulaklarını dikti. Bir ses mi duymuştu?  </p>
		</div>
	</body>
</html>