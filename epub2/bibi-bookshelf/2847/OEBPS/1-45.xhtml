<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-45</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-46" xml:lang="en-GB">Kırk altı  </p>
			<p class="paragraf">Meryem sarı eve girdiğinde, Kâzım’ı yerde oturmuş, küçük kahverengi valizi karıştırırken buldu.  </p>
			<p class="paragraf">“Aaa! Ne yapıyorsun sen orada öyle?” diye bağırdı. Harabeden eve kadar koştura koştura geldiği için nefes nefeseydi.  </p>
			<p class="paragraf">Kâzım ses çıkarmadı; dalgın bir hali vardı. Meryem valizi Kâzım’ın elinden çekip kapattı ve tekrar yerine, yatağın altına itti.  </p>
			<p class="paragraf">“Oğlum, niye açtın valizi?” diye sordu.  </p>
			<p class="paragraf">“Hiç” dedi Kâzım.  </p>
			<p class="paragraf">“Nasıl hiç?”  </p>
			<p class="paragraf">“Ruju arıyorum” diye mırıldandı Kâzım.  </p>
			<p class="paragraf">“Haaaa!” dedi Meryem. “Ruj orada değil be oğlum. Çekmeceye koydum ya dün. Al işte, bak burada. Süreyim mi?”  </p>
			<p class="paragraf">Kâzım cevap vermek yerine ayaklarına uzandı ve çoraplarını çıkarıp, parmaklarıyla oynamaya başladı.  </p>
			<p class="paragraf">“Aloooo, sana diyorum. Süreyim mi?”  </p>
			<p class="paragraf">Kâzım “hayır!” anlamında başını salladı.  </p>
			<p class="paragraf">“E arıyordun ama…”  </p>
			<p class="paragraf">Kâzım omuz silkti.  </p>
			<p class="paragraf">“Sen bilirsin, bak çekmeceye koydum, istersen buradan alıp sürersin. Hadi kalk yerden. Yumurtalarını üşütürsün maazallah, sonra çocuğun olmaz.” Kendi söylediğine kendi güldü Meryem.  </p>
			<p class="paragraf">Kâzım oralı olmadı. Meryem onu omuzlarından sarsıp, “Kalk dedim sana!” dedi buyurgan bir sesle. Kâzım kalktı, yatağa oturdu ve ayaklarıyla oynamaya orada devam etti. Başını kaldırıp Meryem’e bakmıyordu.  </p>
			<p class="paragraf">“Kahvaltı hazırlayayım mı sana?” diye sordu Meryem, sesini yumuşatıp. “Çok güzel sucuk var.”  </p>
			<p class="paragraf">“I-ıh!”  </p>
			<p class="paragraf">“Kâzım, oğlum, neyin var senin? Babana mı üzüldün? Üzülme, bir şey olmaz. Olsaydı şimdiye kadar olurdu zaten.”  </p>
			<p class="paragraf">Kâzım cevap vermedi, ayak parmaklarıyla oynamayı sürdürdü. Parmaklarını birer ikişer ayırıyor, aralarına el parmaklarını sokuyor ve bütün bunları ciddiyetle yapıyordu. Kocamandı ayakları, binlerce kilometre yolun izi vardı yorgun tabanlarında.  </p>
			<p class="paragraf">“Ben gideyim, yan taraftan telefon edeyim, sorayım bakalım, nasılmış koca papaz. Ha, ne dersin, arayayım mı? Kâzıııım!”  </p>
			<p class="paragraf">Kâzım’dan yine yanıt gelmedi.  </p>
			<p class="paragraf">Meryem yüzünü buruşturdu. “Oynama şu pis ayaklarınla hayvan! İçim kalkıyor.”  </p>
			<p class="paragraf">Kâzım Meryem’in isyanını umursamadı. Şimdi de ayaklarını hamur gibi yoğuruyor, arada ellerini kokluyordu. “Pis öküz!” diye bağırdı Meryem. “Aman be, işim gücüm yok seninle mi uğraşacağım? Ne bok yersen ye, bana ne!”  </p>
			<p class="paragraf">Hışımla evden çıktı ve tam o anda avlu kapısını itip içeriye giren Filiz’le burun buruna geldi. İlk bakışta karşısındakinin Filiz’in hayaleti olduğunu sandı. Filiz ona baktı ama bakmadı.  </p>
			<p class="paragraf">“Nasıl baba?” diye sordu Meryem.  </p>
			<p class="paragraf">Filiz Meryem’in sorusunu kulak arkası edip, büyük eve doğru yürümeye başladı.  </p>
			<p class="paragraf">“Söylesene be!” diye bağırdı Meryem arkasından. Cevap alamamak sinirini tepesine çıkarmıştı ama bu defa işin peşini bırakmaya niyeti yoktu. “Söylesene kızım, nasıl oldu baba?”  </p>
			<p class="paragraf">“İyi” dedi Filiz buz gibi bir sesle. Meryem’den yana bakmadan büyük evin kapısında ayakkabılarını çıkarırken, bir taraftan da çantasındaki anahtarı bulmaya çalışıyordu.  </p>
			<p class="paragraf">“Ne zaman bırakacaklar hastaneden, belli mi?” diye sordu Meryem. Bir anda kayınpederinin sağlığı onun için çok önemli hale gelmişti.  </p>
			<p class="paragraf">“Yarın.”  </p>
			<p class="paragraf">Filiz sonunda anahtarı buldu, büyük evin kapısını açtı, içeriye girdi ve Meryem’in başka soru sormasına izin vermeden kapıyı kapattı.  </p>
			<p class="paragraf">“Sinameki karı!” dedi Meryem tükürür gibi ve sarı eve, Kâzım’ın yanına geri döndü.  </p>
			<p class="paragraf">“Hadi gözün aydın, iyiymiş koca papaz. Yarın çıkaracaklarmış hastaneden. Bırak ama artık şu ayaklarını, midem bulanıyor dedim ya! Ne pis herifsin be! Sümüğün akar, salyan akar, donun hep boklu… Canıma yettin!”  </p>
			<p class="paragraf">Kâzım yine ağzını açmadı, sadece ayaklarını bırakıp ileri geri sallanmaya başladı. Bir tuhaflık vardı üzerinde; Meryem bundan emindi. Bedriye bir keresinde Kâzım’ın ara ara “kapandığını” söylemişti. Acaba bu öyle bir durum muydu, yoksa babasına mı canı sıkılmıştı? Meryem mutfaktan pirinç alıp geldi ve Kâzım’ın önüne bıraktı. Harabeye götürmek için biraz daha eşya hazırlarken, bir yandan da pirinçleri ayıklayacak mı diye göz ucuyla Kâzım’ı kontrol ediyordu. En sevdiği oyunlardan biriydi pirinç ayıklamak, her zaman neşeyle kendini kaptırır, bazen bir saate yakın oyalanırdı ama o gün pirinçler bile ilgisini çekmedi Kâzım’ın.  </p>
			<p class="paragraf">Meryem hem Kâzım’ın bu ani değişikliği yüzünden huzursuzlanıyor, hem de Osman Efendi’yle Bedriye’nin yarın dönecek olmasına sıkılıyordu. “İki gün daha tutamadılar herifi hastanede” diye söylendi kendi kendine. Ne olacaktı bakalım döndüklerinde?  </p>
			<p class="paragraf">“Ben biraz çıkıyorum, gelirim yarım saate.”  </p>
			<p class="paragraf">Meryem birkaç parça eşya doldurduğu torbayı alıp evden fırladı ve o gün ikinci kez harabeye doğru koşmaya başladı. Yarını, Bedriye’yi, Osman Efendi’yi, Salih’i ve neler olacağı sorusunu kafasından atmak için gücü yettiğince hızlı koşuyordu. Yarını yarın düşünecekti. Bugün aklı fikri öbür gündeydi. Aliço’yla uzaklara gidecekleri, her şeyi geride bırakacakları öbür günde…  </p>
		</div>
	</body>
</html>