<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-64</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-65" xml:lang="en-GB">Altmış beş  </p>
			<p class="paragraf">Meryem geceliğini giydi, ışığı söndürdü ve yatakta iki elini ensesinde birleştirmiş yatan Kâzım’ın yanına uzandı.  </p>
			<p class="paragraf">“Böyle ne kadar gider Kâzım? Bu evin içinde hapis mi olacağız ömrümüzce. Salih kapıyı tutacak, sen başımı mı bekleyeceksin yıllar yılı? Ne kadar çekilir bu çile? Benim gitmem lazım buralardan ama nereye giderim?”  </p>
			<p class="paragraf">Kâzım horladı, Meryem başını çevirip ona baktı ve sustu. Bir sağa döndü, bir sola döndü, bir sırtüstü yattı, bir yüzüstü yattı, bir doğruldu oturdu, bir kalktı çiş yaptı, odada iki tur attı, yeniden yattı, yine sağa döndü, yine sola döndü, yine sırtüstü döndü, yine yüzüstü döndü ve en sonunda içi geçti. Bedriye pencereyi tıklatmasa belki derin bir uykuya dalacak ve sabaha kadar gözünü açmayacaktı ama günlerin gerginliğiyle bir yay gibi sıçrayıp kalktı ve perdeyi aralayıp, karanlığın içinde siyah paltosuna sarınmış kayınvalidesiyle burun buruna geldi. Camı iki parmak araladı ve “Aklımı almaya mı geldin gecenin bir yarısı bu kılıkta?” diye terslendi.  </p>
			<p class="paragraf">Bedriye ona cevap verme zahmetine katlanmadan, “Uyudu mu Kâzım?” diye sordu.  </p>
			<p class="paragraf">“Sana ne?”  </p>
			<p class="paragraf">“Dinle beni, bir şey diyeceğim.”  </p>
			<p class="paragraf">“Yok, istemez.”  </p>
			<p class="paragraf">“Dinle dedim sana!” dedi Bedriye öfkeyle.  </p>
			<p class="paragraf">Meryem biraz tereddütlü, pencereden etrafı kolaçan etti; Bedriye’nin sağında solunda başka kimsenin olmadığına ikna olunca uzanıp alnını demir parmaklıklara dayadı ve “Ne istiyorsun gece gece? Ne diyeceksen çabuk de dondum burada” dedi.  </p>
			<p class="paragraf">Bedriye elini paltosunun içine soktu ve çıkardığı keseyi Meryem’e gösterdi. “Bunu diyorum… Bunları alacaksın, gideceksin bu evden diyorum.”  </p>
			<p class="paragraf">Meryem dikkatli dikkatli keseye baktı. “Ne var ki onda? Aç bir bakayım!”  </p>
			<p class="paragraf">Bedriye Meryem’in dediğini yaptı. Kesenin içinde altınlar ve bir miktar para vardı.  </p>
			<p class="paragraf">“Bunlar var! Al bunları, nereye gidersen git! Yoksa evlatlarımdan olacağım ben. Ya biri bu evde hapis olacak ya öbürü mahpushanede çürüyecek… Belki de birbirlerini vuracaklar. Bize dirlik yok sen gitmedikçe.”  </p>
			<p class="paragraf">“İlahi Bedriye, nereye gideceğim be şuncacık şeyle? Bu para daha kasabaya varmadan biter. Ben Aliço’ya bunun iki katını kaptırdım, çocuk mu kandırıyorsun sen? Koskoca Osman Efendi’nin Bedriye’den çıka çıka bu mu çıktı?”  </p>
			<p class="paragraf">“Yok başka bir şeyim benim” dedi Bedriye, tükürür gibi. Nefret, baca gibi tütüyordu gözlerinde.  </p>
			<p class="paragraf">“Nasıl yok?”  </p>
			<p class="paragraf">“Bayağı yok. Tarla aldım vaktiyle altınlarımı bozup. Bunlar kaldı. Alırsan alırsın, almazsan bekle ki Salih seni kessin.”  </p>
			<p class="paragraf">“O kollarındakiler ne peki Bedriye? Sıra sıra dizili bir şeyler görüyorum ben sanki orada.”  </p>
			<p class="paragraf">Bedriye altdudağını ısırdı, kollarındaki on dört burgu bileziği sıyırıp kesenin içine attı. Koyarken de bildiği ne kadar beddua varsa hepsini mırıldandı.  </p>
			<p class="paragraf">“Bir şey mi dedin Bedriye? Zoruna gidiyorsa bileziklerinden ayrılmak, al geri. Ben de kocamın yanına, sıcacık yatağıma döneyim, gitmeyeyim bir yere.”  </p>
			<p class="paragraf">“Doydu mu gözün dedim” diye tısladı Bedriye, bileziklerle iyice ağırlaşmış keseyi demir parmaklıkların arasından uzatırken.  </p>
			<p class="paragraf">“Tam doydu diyemem ama şu kulağındaki elmas küpeleri de alınca doyacak. Zaten sen çok morukladın, ne yapacaksın küpe takıp? Otur evinde, Kuran oku.”  </p>
			<p class="paragraf">“Kocam düğünde taktı onları!” dedi Bedriye. “Ölsem vermem!”  </p>
			<p class="paragraf">“Al o zaman keseni geri!”  </p>
			<p class="paragraf">“Satarken para etmez ki bu küpeler, üç kuruş verirler, alırlar elinden” dedi Bedriye yalvarırcasına.  </p>
			<p class="paragraf">“Satmayacağım ki takacağım. Kayınbabamdan hatıra diyeceğim soranlara…”  </p>
			<p class="paragraf">Kırk yıldır kulağından çıkarmadığı küpeler, Meryem’in avucuna düşerken Bedriye ağlamamak için dişlerini sıktı.  </p>
			<p class="paragraf">“Aaaa, üzüldün mü? Kıyamam.”  </p>
			<p class="paragraf">“Yok, üzülmedim” dedi Bedriye. “Senden kurtulmak için canımı bile veririm. Ama eğer ki sabah seni burada görecek olursam, şuraya yazıyorum, Salih’e bırakmam, kendi ellerimle öldürürüm.”  </p>
			<p class="paragraf">Bedriye arkasını dönüp karanlığın içinde kayboldu. Meryem camı kapatıp, yatağın kenarına oturdu ve ayın ışığında kesedeki altınlarla paraları saydı. Kendi düğününde takılanların neredeyse üç misli, kucağında duruyordu.  </p>
		</div>
	</body>
</html>