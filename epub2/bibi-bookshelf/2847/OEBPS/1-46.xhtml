<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-46</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-47" xml:lang="en-GB">Kırk yedi  </p>
			<p class="paragraf">Tam harabeye vardığında başladı yağmur. Bu kez çiselemiyor, gökyüzü delinmiş gibi iniyordu Köy’ün tepesine. Meryem koştura koştura kendini içeriye attı. Aliço, az önce bıraktığı torbaları almamıştı henüz. “Daha iyi” diye geçirdi içinden, “hepsini birden alır gelince.” Öte yandan, yağmur sularının harabenin içine girmeye başladığını görünce canı sıkıldı ve yapacak başka bir şey olmadığından, bütün torbaları kucaklayıp, çatının sağlam olduğu tek köşenin altına sığındı. Hava soğuk, torbalar ağırdı ama bırakıp gidemiyordu, çünkü bırakabileceği kuru bir yer yoktu. Sadece birkaç dakika içinde bileklerine kadar su içinde kalmıştı. Yalnızca durduğu noktada, harabenin sol köşesinde, torbalarını kucağında tutarak yağmurdan koruyabiliyordu. Evlendiği günden beri, ne yaptıysa kendisine bir telefon aldırtmayı başaramamıştı. “Bakarız” deyip durmuştu Osman Efendi. “Alırız elbet, acelen ne?” Oysa Filiz’in gıcır gıcır bir cep telefonu vardı ve o her çaldığında Meryem’in cinleri tepesine çıkıyordu. “Bir cep telefonum bile olmayacaksa, neden evlendim ki sizin geri zekâlı oğlunuzla” diye söylendi ve Osman Efendi’ye sıkı bir küfür sallayıp, ardından, “Geberirsin inşallah cimri papaz” diye ekledi. Sonra tövbe etti hemen, geberecekse iki gün sabredip öyle gebersindi.  </p>
			<p class="paragraf">Yarım saat sonra, Meryem hâlâ aynı yerde, aynı şekilde duruyor ve hem soğuktan, hem sinirden, hem de yorgunluktan titriyordu. Aliço her zamanki gibi ortada yoktu ve Meryem’in torbaları daha fazla taşıyacak gücü kalmamıştı. Beyefendinin daha saatlerce gelmeyebileceğini düşünmek, öfkesini iyice kabartıyordu. Sorumsuzluk kanına işlemişti bu herifin, Allah bir dese inanılmazdı. Çaresizce, oluk oluk yağan yağmurun sesine kulak kabarttı. Daha ne kadar bekleyecekti burada? Kolları kopmuştu. Şeytan diyordu, at şu eşyaları yere, hepsi batsın. Eğer yenilerini Aliço’nun alacağını bilse, bir dakika düşünmeden yapardı ama biliyordu ki, ne giderse kendi düğün paralarından gidecekti. Ellerinde avuçlarında ondan başka bir şey yoktu. Bunu düşünüp, yeniden sıkı sıkı sarıldı kucağındaki torbalara. Eğer bir mucize olmazsa ne yapacağını bilmiyordu.  </p>
			<p class="paragraf">Mucizenin gerçekleşmesi için Meryem’in aynı pozisyonda kırk beş dakika daha beklemesi gerekti. Elbette kapı açılıp Aliço girmedi içeriye, sadece yağmur dindi ve pırıl pırıl güneş açtı. Meryem, harabenin içindeki sular çekilinceye kadar bekledi ve torbaları yere bırakıp, fırsattan istifade, Köy’e doğru koşmaya başladı. Gökyüzünde parlayan güneşe aldanmaması gerektiğini biliyordu. Yağmur her an yeniden yağmaya başlayabilirdi. “Ah Aliço! Ah tembel Aliço! Ah yalancı Aliço!”  </p>
			<p class="paragraf">Köy’e vardığında canından bezmişti.  </p>
			<p class="paragraf">“Kızım, bu ne hal?” dedi Nurdan, dükkânın kapısından perişan halde giren Meryem’i görünce.  </p>
			<p class="paragraf">“Nurdan Abla, telefonunu versene” dedi Meryem. Yorgunluktan bayılacak gibiydi.  </p>
			<p class="paragraf">“Böyle selamsız sabahsız… Bu kadar acil olan ne ki? Osman Efendi mi?”  </p>
			<p class="paragraf">“Yok! Onunla ilgisi yok…” dedi Meryem ve Nurdan’ın uzattığı telefonu kaptığı gibi dışarı fırladı.  </p>
			<p class="paragraf">Telefon açıldığında tam bağırmaya başlayacaktı ki, öteki taraftan Aliço lafını ağzına tıktı:  </p>
			<p class="paragraf">“Tamam tamam, merak etme, biliyorum ne diyeceğini. Eşyaları al, diyeceksin. Yoldayım zaten, almaya gidiyorum.”  </p>
			<p class="paragraf">Bunun üzerine Meryem kavga çıkarmaktan vazgeçti ve tatlılıkla kapattı telefonu. Aliço’nun sesini duymak, yorgunluğunu hafifletmeye yetmişti.  </p>
			<p class="paragraf">“Nurdan Abla be, bir kahve söyle de içelim karşılıklı. Sabahtan beri canım çıktı” dedi tekrar bakkala girerken.  </p>
			<p class="paragraf">Nurdan, başını kapıdan uzatıp, kahvehaneye seslendi. Meryem hayran hayran onu inceledi. Ne giyse yakışır mıydı insana? Nurdan’a yakışıyordu işte. Saçını açınca ayrı güzel oluyordu, toplayınca ayrı. Meryem’e göre Nurdan, Allah’ın unuttuğu Çakalağzı Köyü’nde değil de başka bir yerde doğsa filmlerde oynardı. Hem de başrol oynardı. Ama kader onunla da dalgasını geçmiş, güzelliği bir boka yaramamıştı. Dört bir yanı dağlarla çevrili çukurun ortasında, Nuh Nebi’den kalma, karanlık bir bakkal dükkânı işletiyor, kahvehaneye seslenip çay söylüyor, iki kızının söküklerini dikip, koca kahrı çekiyordu.  </p>
			<p class="paragraf">Meryem yıllardır, Nurdan’ın Bakkal Ekrem ile Salih’i bilip bilmediğini merak edip dururdu. Bu kadar akıllı bir kadının, burnunun dibinde yaşanan bir ilişkiyi hissetmemesi olacak iş değildi Meryem’e göre. Yine de bir şey söylemek zordu, çünkü görmenin ilk şartı, görmekten korkmamaktı. Aslında iki çift gözkapağı vardı herkesin; biri görünen, biri görünmeyen… Görünen kapaklar bizi tozdan, topraktan, güneşten korurdu; görünmeyen kapaklar ise acılardan… Belki Nurdan da kocasıyla Salih’e bakarken görünmeyen gözkapaklarını indiriyordu.  </p>
			<p class="paragraf">“Osman Efendi hastalanmış ha?” dedi Nurdan.  </p>
			<p class="paragraf">“Evet, akşam yığılıverdi yere. Sana kim söyledi?”  </p>
			<p class="paragraf">“Salih… Ekrem’i arayıp haber verdi. Ama iyiymiş galiba, yarın çıkaracaklarmış.”  </p>
			<p class="paragraf">“Geberemedi” dedi Meryem.  </p>
			<p class="paragraf">“Konuşma öyle!”  </p>
			<p class="paragraf">“Konuşurum Nurdan Abla. Geberemedi işte.”  </p>
			<p class="paragraf">“Aman ne halin varsa gör” dedi Nurdan kaşlarını çatıp. Birkaç saniye sessiz kaldıktan sonra, merakına yenik düşüp, “Söyle bakalım, nedir bu halin? Savaştan çıkmış gibisin” dedi.  </p>
			<p class="paragraf">“Yolda yağmura yakalandım, koşmaktan canım çıktı.”  </p>
			<p class="paragraf">“Aliço’yla ilgisi yok yani?” dedi Nurdan, alaycı bir tavırla.  </p>
			<p class="paragraf">“E onu aramak için geldim buraya, demek ki Aliço’yla ilgisi var” derken güldü Meryem.  </p>
			<p class="paragraf">“Olmasa şaşardım.”  </p>
			<p class="paragraf">“Sana bir şey söyleyeyim mi Nurdan Abla, birini sevince ister istemez her şeyin onunla ilgisi oluyor. Ben şimdi kahve içiyorum ya, onun bile Aliço’yla ilgisi var, çünkü kahveyi içerken onu düşünüyorum. Oturup onunla karşılıklı kahve içmeyi, ona kahve pişirmeyi hayal ediyorum. Yani kafamın içinde küçük bir Aliço var ve benimle her yere geliyor. Beraber yıkanıyoruz, beraber uyuyoruz, beraber yürüyoruz, misal şimdi o da burada benimle beraber oturuyor. Anladın mı?”  </p>
			<p class="paragraf">“Yok valla, hiçbir şey anlamadım” dedi Nurdan.  </p>
			<p class="paragraf">“Hani bir kere bana vaktiyle birini sevmiştim demiştin…”  </p>
			<p class="paragraf">“Ne olmuş?”  </p>
			<p class="paragraf">“O zaman sen de benim gibi değil miydin?”  </p>
			<p class="paragraf">“Hatırlamıyorum.”  </p>
			<p class="paragraf">“Amma yaptın! İnsan unutmaz!”  </p>
			<p class="paragraf">“Ben çoktan unuttum.”  </p>
			<p class="paragraf">“Hiç düşünmüyor musun onu? Hiç aklına gelmiyor mu?”  </p>
			<p class="paragraf">“Gelmiyor.”  </p>
			<p class="paragraf">“Nasıl gelmiyor?”  </p>
			<p class="paragraf">“Gelmiyor be, gelmiyor işte. Aaaaa, unuttum gitti çoktan, delirtme insanı!”  </p>
			<p class="paragraf">“Niye kızdın ki şimdi? Merak ettim sadece, özlüyor musun diye.”  </p>
			<p class="paragraf">“Ne özleyeceğim Allah’ın hayvanını, gebersin inşallah!”  </p>
			<p class="paragraf">Meryem Nurdan’a bakakaldı. O sakin, güler yüzlü kadını ilk defa böyle çileden çıkmış görüyordu. Kimse için kötü şey söylemeyen kadın, az önce biri için, “Gebersin” demişti. Nurdan da tepkisinin tuhaflığının farkına varmış olacak ki güldü ve “Amma çok sordun Meryem, bak tepem attı durduk yerde” dedi.  </p>
			<p class="paragraf">“Ben nereden bileyim bu kadar kızacağını?”  </p>
			<p class="paragraf">“Hadi beni boş ver artık. Söyle bakalım bu perişan halinin sebebi ne? Niye koştura koştura geldin Aliço’yu aramaya?” diye sordu Nurdan. Ortamı normale döndürmeye çalışıyordu, başardı da. Aliço adını duyan Meryem, birkaç saniye önce yaşananları anında unutuverdi.  </p>
			<p class="paragraf">“Aman hep aynı be Nurdan Abla, biliyorsun sorumsuzun teki bu. Kızdırıyor işte beni.” Aslında Nurdan’a iki gün sonra kaçacaklarını söylemek için yanıp tutuşuyordu fakat kimseye söylemeyeceğine dair Aliço’ya yemin etmişti. Nurdan’a güveni tamdı tam olmasına ama yine de böyle durumlarda ağzı sıkı olmak en iyisiydi. Nurdan’ın gece uykusunda sayıklamayacağının garantisi yoktu.  </p>
			<p class="paragraf">Kahvelerini içtiler, havadan sudan, Nurdan’ın kızlarından konuştular. Meryem, Kâzım’ın ruj merakını anlattı, güldüler.  </p>
			<p class="paragraf">“Ben kalkayım artık Nurdan Abla” dedi Meryem. “Kâzım’a yemek vereyim, kendi başına karnını doyuramaz o.”  </p>
			<p class="paragraf">“Hadi bakalım güle güle.”  </p>
			<p class="paragraf">Meryem bakkaldan çıktı, daha birkaç adım gitmişti ki aniden geri döndü ve boncuklu perdeyi şakırdatarak içeriye girdi.  </p>
			<p class="paragraf">“Ne unuttun?” diye sordu Nurdan.  </p>
			<p class="paragraf">“Bir şey unutmadım” dedi Meryem. “Hani sen bana zamanında çamaşır makineni vermiştin ya…”  </p>
			<p class="paragraf">“Evet…”  </p>
			<p class="paragraf">“Ne iyi kadınsın be sen Nurdan Abla. Valla öyle iyi kadınsın ki… Anamdan görmedim ben senden gördüğümü. Allah senden razı olsun. Hakkını helal et bana.”  </p>
			<p class="paragraf">“Aaaa, körle yatanın şaşı kalktığını biliyordum ama deliyle yatanın deli kalktığını bilmiyordum” dedi Nurdan sevecenlikle. “Kız, nereden geldi o çamaşır makinesi aklına bunca zaman sonra?”  </p>
			<p class="paragraf">“Ne bileyim, geldi işte” dedi Meryem ve Nurdan’a sıkıca sarıldı. Annesine ya da babasına ömrü boyunca hiç sarılmadığı gibi sarıldı. Uzun uzun kucakladı Nurdan’ı… İşin aslı, Aliço dışında kimseye böylesine canı gönülden sarılmamıştı o güne dek.  </p>
			<p class="paragraf">“Hadi git başımdan, delibozuk. Ağlattın beni durduk yerde” dedi Nurdan, elinin tersiyle gözlerini silerken. “Hem doğru düzgün çalışmadı bile o külüstür.”  </p>
			<p class="paragraf">Meryem dışarı çıktığında hava yine bulutlanmıştı.  </p>
		</div>
	</body>
</html>