<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-19</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-20" xml:lang="en-GB">Yirmi  </p>
			<p class="paragraf">Bedriye yatakta uzun müddet kıpırdamadan yatıp kocasının nefesini dinledi. Düğünün yorgunluğuna rağmen Osman Efendi’nin soluğunun yavaşlaması ve derin derin uyumaya başlaması neredeyse yarım saati buldu. Bedriye işi sağlama almak için on dakika kadar daha bekledikten sonra usulca yataktan kalktı ve lacivert plastik terliklerini giymeden, parmak uçlarında yatak odasından çıktı. Merdivenlerin başına geldiğinde, bir kazaya uğramamak için, cebindeki çakmağı çakıp dikkatlice etrafa bakındı. Bulunduğu yeri tam olarak tespit ettikten sonra çakmağı söndürdü ve yeniden cebine koydu. Kırk yıldır kullandığı merdivenlerden salimen aşağıya inebilmek için ışığa ihtiyacı yoktu. Dizlerindeki ağrılar yüzünden artık eskisi gibi tırabzanlara tutunmadan, basamakları üçer beşer atlayamasa da hangi basamağın sağlam, hangisinin oynak olduğunu ezbere biliyordu. O yüzden, Bedriye o gece alt kata inerken, evde çıt bile çıkmadı. Hoş, ne Osman Efen­di’nin, ne de Salih ile Filiz’in uykuları hiçbir zaman bir çıtla bölünecek kadar hafif olmamıştı ama Bedriye yine de tedbiri elden bırakmadı.  </p>
			<p class="paragraf">Kendisini şişman bir hayalet gibi gösteren, beyaz pazenden bol geceliğiyle bahçeye süzüldüğünde, gecenin serinliği yüzüne vurdu, bütün tüyleri aynı anda havaya dikildi. Sonbahar yaklaşıyordu ve birkaç haftadır geceleri hava ayaza kesmeye başlamıştı. Sola dönüp, sarı eve baktı. Hiçbir hayat belirtisi göze çarpmıyordu. Canı sıkıldı. Birkaç saniyelik tereddütten sonra, çıplak ayaklarıyla avlunun soğuk zemini üzerinde korkak ve ufak adımlar atarak sarı eve doğru yürüdü. Beline gelen pencerenin köşesine sindiğinde, perdenin aralığından içeriyi görmesi hiç zor olmadı. Ay ışığı, yan yana uyuyan iki bedenin üzerine vuruyordu. Kâzım’ın yüzü Meryem’e, Meryem’in yüzü ise duvara dönmüştü. “Ağır İhsan’ın evde kalmış kızına bak sen!” diye söylendi Bedriye içinden. “Bulmuş da bunuyor!”  </p>
			<p class="paragraf">Yakında bir baykuş öttü, Bedriye’nin yüreği hop etti ve geceliğinin eteklerini topladığı gibi, gerisingeri büyük eve doğru, yine parmak uçlarında koşturdu. İçeriye girdiğinde heyecandan soluğu kesilmiş; sonbahar serinliğine rağmen, sırtından aşağıya yağmur gibi ter inmişti. Tahta merdivenin ilk basamağına oturup nefeslenmek istedi. Kalbinin yerine kayalar yığmışlar gibi ağırdı yüreği.  </p>
			<p class="paragraf">“Neyin var hanım?” Osman Efendi’nin sesi endişeliden çok, alaycıydı.  </p>
			<p class="paragraf">Bedriye başını kaldırdı ve yukarıda, merdivenin başında dikilen kocasının siluetine baktı. Osman Efendi uzanıp lambayı yakınca yüzündeki gülümseme görünür oldu. Aynı anda Bedriye’nin gözüne kocası çökmüş, ev ise iyice dökülmüş gibi göründü. Kendisi gelin geldiğinde, neredeyse kırk yıl önce, her şey elmas gibi pırıl pırıldı. Şimdi ise, kocası yaşlanmış, kendisi yaşlanmış, evleri yaşlanmıştı.  </p>
			<p class="paragraf">“Kolaçan ettin mi gençleri? Asayiş berkemal mi sarı evde?”  </p>
			<p class="paragraf">“Yok canım, ne kolaçan etmesi! Ben biraz hava almaya çıktım.”  </p>
			<p class="paragraf">“Çıplak ayakla mı çıktın hava almaya?”  </p>
			<p class="paragraf">“Bulamadım terliklerimi. İçim darlandı, ben de atıverdim kendimi öylesine…”  </p>
			<p class="paragraf">“Atma Bedriye, din kardeşiyiz. Söyle bakalım, ne âlem­deler?”  </p>
			<p class="paragraf">“Üstüme iyilik sağlık!”  </p>
			<p class="paragraf">“Bedriye!”  </p>
			<p class="paragraf">Osman Efendi’nin konunun peşini bırakmaya niyeti yoktu. Kollarını göğsünde kavuşturdu ve gözlerini inatla karısına dikti. Bedriye, kocasının az önce uyuyor numarası yaparak kendisini kandırdığından şüphelendi.  </p>
			<p class="paragraf">“Eeee?” diye üsteledi Osman Efendi.  </p>
			<p class="paragraf">Bedriye suçüstü yakalanmıştı. İnkâr etmenin faydasız olduğuna kanaat getirerek, oturduğu yerden kalktı, ağır ağır basamakları tırmanmaya başladı. Bir yandan da kendi kendine konuşur gibi söyleniyordu:  </p>
			<p class="paragraf">“Uyuyorlar fosur fosur, yatmışlar öyle kütük gibi yan yana… Ne umuyordun ki Osman Efendi? Ne umuyordun?”  </p>
			<p class="paragraf">Osman Efendi sesini çıkarmadı, Bedriye kocasının yanından yürüyüp banyoya geçti, ayaklarını yıkarken kendi kendine defalarca, “Ne umuyordun ki?” diye tekrarladı. Osman Efendi yatağa girdi ve pikeyi başının üzerine çekti. “Ne umuyordum?” diye sordu kendi kendine.   </p>
		</div>
	</body>
</html>