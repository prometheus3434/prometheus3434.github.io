<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-37</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-38" xml:lang="en-GB">Otuz sekiz  </p>
			<p class="paragraf">“Sabahı şerifleriniz hayırlı olsun!” dedi Aliço, kahvehaneden içeri girerken.  </p>
			<p class="paragraf">On iki aylağın başları ondan yana döndü. “Senin de!” dediler bir ağızdan.  </p>
			<p class="paragraf">“Veysel, oğlum, abine bir sabah kahvesi getir bakalım!” diye seslendi Aliço.  </p>
			<p class="paragraf">Çay ocağının arkasında, az önce yıkadığı bardakları kurulamakla meşgul olan Veysel, “Derhal abicim!” dedi.  </p>
			<p class="paragraf">Aliço çay ocağının hemen önündeki masaya çöktü ve hemen sigarasını tellendirdi. “Yaşadın Veysel!”  </p>
			<p class="paragraf">“Ne oldu abi?”  </p>
			<p class="paragraf">“On iki kişi seni takip ediyor istekranda.”  </p>
			<p class="paragraf">“Yapma ya!” diye heyecanla bağırdı Veysel. Sonra sesini alçaltıp, “Ne demek ki o?” diye sordu.  </p>
			<p class="paragraf">“Biz senin vidyolarını koyuyoruz ya, koyar koymaz on iki kişi seyrediyor. On iki hayranın var be oğlum.”  </p>
			<p class="paragraf">“Kimmiş peki abi onlar, tanıyor muyuz?”  </p>
			<p class="paragraf">“Yazdım ben hepsini buraya” dedi Aliço ve cebinden bir kâğıt çıkarıp okumaya başladı. “Mehmet Avcıoğlu, Ayşenur Kuran, Petek Arıkonmaz, Gaye Özalp, Murat Ayık, Kate Swenson, bak bu karı yabancı, Ümit Kozak, Ayşen Tosun, Ulviye Yanık, Levent Gülman, İpek Seten, Ali İhsan Onaran. En çok ‘Kara Tren’i beğenmişler. Tam altı kişi.”  </p>
			<p class="paragraf">“Göstersene abi, Allahını seversen göster” dedi Veysel ve kahveyi aceleyle fincana boşaltıp Aliço’ya doğru koştu. “Hani abi, nerede?”  </p>
			<p class="paragraf">Aliço acemi hareketlerle telefonunu açtı ve Veysel’e neyin ne olduğunu anlatmaya başladı. “İşte bunlar seni takip edenler, ne koyarsan görüyorlar. Bunlar da senin takip ettiklerin… Bizi takip edeni takip ediyoruz, çocuklar öyle dedi, bir de ünlüleri takip ediyoruz. Bak bunlar senin koyduğun şeyleri beğenenler. Neyi kaç kişi beğenmiş, kim beğenmiş buradan görüyorsun.”  </p>
			<p class="paragraf">“Peki bu ne abi?” diye sordu Veysel, ekranın alt tarafını işaret ederek.  </p>
			<p class="paragraf">“Onu bilmiyorum.”  </p>
			<p class="paragraf">“İyi gidiyor muyuz yani abi, ne dersin?” Veysel heyecandan buz kesen ellerini ovuşturdu.  </p>
			<p class="paragraf">“Bence iyi…” dedi Aliço.  </p>
			<p class="paragraf">Tam o sırada Hıdır içeri girdi. Patronunu gören Veysel, Aliço’nun yanından istemeye istemeye kalktı ve çay ocağının arkasındaki işine geri döndü.  </p>
			<p class="paragraf">“Kaytardığını görmedim sanma!” dedi Hıdır ve Veysel’den boşalan iskemleye oturdu. “Eeeee Aliço, nasılsın bakalım dünden bu yana? Gittin mi Kâzım’a?”  </p>
			<p class="paragraf">“Gittim!” dedi Aliço.  </p>
			<p class="paragraf">“Yeni arkadaşın hayırlı olsun madem” dedi Hıdır. Kahvehanenin her yerinden duyulsun diye sesini yüksek tutmuştu.  </p>
			<p class="paragraf">Aylaklar güldüler.  </p>
			<p class="paragraf">“Çocuğu kırsaydım daha mı iyiydi? Sana gel dese sen gitmeyecek miydin?”  </p>
			<p class="paragraf">“Takılıyorum be Aliço! Giderdim tabii, herkes giderdi. Kim Kâzım’ın gönlünü kırmak ister ki bu Köy’de?”  </p>
			<p class="paragraf">Aylaklar başlarını salladılar. Hıdır haklıydı, kimse Kâ­zım’a kıyamazdı oralarda.  </p>
			<p class="paragraf">“Ama…” diye devam etti Hıdır gülerek, “konu senin gitmen değil zaten. Konu Kâzım’ın kendine arkadaş diye seni bellemesi.”  </p>
			<p class="paragraf">Aylaklar yine güldüler.  </p>
			<p class="paragraf">“Demek ki bizim Kâzım o kadar da deli değilmiş” dedi Aliço sırıtarak. “Baktı Köy’ün gözbebeği kim, onu belledi arkadaş diye. Yüzü gülmez Hıdır’ı mı seçecekti, kıçı kahve iskemlesinin şeklini almış bu mortoları mı?”  </p>
			<p class="paragraf">Aylaklar kahkahayı bastılar. Hıdır da bastı, çay ocağının ardındaki Veysel de.  </p>
			<p class="paragraf">“Bu Aliço’ya laf yetiştiremezsin sen Hıdır!” dedi aylaklardan biri, sigaradan sararmış dişlerini göstere göstere sırıtarak.  </p>
			<p class="paragraf">Hıdır uzanıp Aliço’nun sırtını sıvazladı. “Bu Aliço’ya kimse laf yetiştiremez! Onu bunu bırak da anlat bakalım bize, ne yaptın akşam Kâzım’la?”  </p>
			<p class="paragraf">“Hiç!” dedi Aliço. “Fazla kalmadım zaten.”  </p>
		</div>
	</body>
</html>