<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-34</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-35" xml:lang="en-GB">Otuz beş  </p>
			<p class="paragraf">Bedriye, Salih’le Filiz’in odasında, pencerenin kenarında dikilmiş, bir taraftan gelininin gözyaşlarının dinmesini bekliyor, bir taraftan da acele adımlarla sarı evden çıkan Aliço’yu gözlüyordu. Kaçar gibi bir hali vardı genç adamın ve bu durum Bedriye’nin hoşuna gitmedi.  </p>
			<p class="paragraf">“Anne?” dedi Filiz.  </p>
			<p class="paragraf">Bedriye gözünü çoktan sokak kapısına varmış olan Aliço’dan ayırmadan yanıtladı gelinini: “Hı?”  </p>
			<p class="paragraf">“Bir şey demedin?”  </p>
			<p class="paragraf">“Neye?”  </p>
			<p class="paragraf">“Salih’le konuşacak mısın diye sordum ya…”  </p>
			<p class="paragraf">Bedriye yüzünü pencereden çevirip Filiz’e baktı. Onu tamamen unutmuştu. Ne konuştuklarını hatırlamak için hafızasını tazelemesi birkaç saniye aldı. “Konuşurum konuşmasına ama beni dinleyen olur mu bilmem” dedi sonunda.  </p>
			<p class="paragraf">Filiz boynunu büktü; duymayı umduğu yanıt bu değildi. Solgun yüzü daha da soldu, gözleri tekrar bulutlandı, omuzları hamileliğinin başından beri elbiselere sığmaz olan memelerine doğru çöktü.  </p>
			<p class="paragraf">“Bir şey de yemedin…” dedi Bedriye. “Hadi kalk gidelim, ağzına iki lokma bir şey at…”  </p>
			<p class="paragraf">“Yok” dedi Filiz. “Ben yatayım biraz… Yine bulantım başladı.”  </p>
			<p class="paragraf">“İyi madem” dedi Bedriye. “Ben çıkayım o zaman, sen yat. Canını da sıkma öyle her şeye, çocuk var karnında. İyi değildir hamile kadına sıkıntı.”  </p>
			<p class="paragraf">Bedriye odadan çıkarken, hem Filiz’in sürekli midesi bulandığı halde o kadar kiloyu nasıl aldığını düşünüyor, hem de Aliço’nun ruhunda yarattığı huzursuzlukla cebelleşiyordu. Neden öyle hırsız gibi çıkardı ki insan misafirliğe gittiği evden? Üstelik ev sahibinin kapıya çıkıp konuğunu uğurlaması âdettenken, Aliço’yu geçiren olmamıştı. Kâzım bile çıkmamıştı kapıya. Oysa Bedriye çok iyi bilirdi oğlunun misafirleri nasıl coşkuyla karşılayıp, giderlerken nasıl avlunun dışına kadar geçirdiğini. Bir tuhaflık vardı bu durumda, öyle olduğundan adının Bedriye olduğu kadar emindi.  </p>
			<p class="paragraf">Odadan çıktığında, Osman Efendi ile Salih’i aynı biraz önce bıraktığı gibi, masada otururken buldu. Bir şey söylemeden yanlarına çöküp, artık soğumuş olan çorbasını kenara kaldırdı ve patatesli tavuğa uzandı. Salih ile Osman Efendi pür dikkat ona bakıyor ve bir şey demesini bekliyorlardı ama Bedriye’nin kafası onların beklentilerinin farkına varamayacak kadar meşguldü.  </p>
			<p class="paragraf">“Eeeee?” dedi Osman Efendi, sonunda dayanamayıp. “Derdi neymiş kızın?”  </p>
			<p class="paragraf">“Kimin?”  </p>
			<p class="paragraf">“Kimin olacak, Filiz’in.”  </p>
			<p class="paragraf">“Haaa o mu? Buradan taşınmak istemiyormuş” dedi Bedriye.  </p>
			<p class="paragraf">“Bak hele! Neden istemiyormuş?” diye sordu Osman Efendi. “Bu zamanda bütün gelinler ayrı eve çıkmak için uğraşıyor, bizimki kalmak mı istiyor?”  </p>
			<p class="paragraf">“Ne yapsın kız? ‘Salih’in zaten eve uğradığı, benimle ilgilendiği yok. Eğer siz olmazsanız, beni hepten yalnız bırakır’ diyor” diye karşılık verdi Bedriye, Salih’e kötü kötü bakarak.  </p>
			<p class="paragraf">“Hoppalaaa!” dedi Salih. “Arkadaşlarla buluşup taş oynamak, iki kadeh bir şey içmek de mi suç oldu?”  </p>
			<p class="paragraf">“Kız haklı” dedi Bedriye. “Evin yolunu bildiğin yok. Taş çatlasın, haftanın iki akşamı bizimle beraber sofraya oturuyorsun. Onun dışında gece yarıları geliyorsun eve. Filiz hep odasında tek başına. Gündüz de alıp bir yere götürdüğün yok.”  </p>
			<p class="paragraf">“E oturmasın o da odada. Çıksın dışarı. Hep midesi bulanıyor, nereye götüreyim onu o halde” diye diklendi Salih.  </p>
			<p class="paragraf">“Orada da Salih haklı” dedi Osman Efendi. “Filiz’in biraz mızmızlığı var.”  </p>
			<p class="paragraf">Babasından yüz bulan Salih’in sesi daha gür çıkmaya başladı. “Hem ben öyle evde oturacak adam değilim, biliyordunuz bunu. Filiz’e de söyledim en baştan, ‘Benim akşam gezmem vardır’ dedim. Anasına babasına da söyledim, vermeselerdi kızlarını. Yok öyle evleninceye kadar her şeye peki deyip, sonradan ağız değiştirmek. Ben karısının dizinin dibinde oturacak adam değilim. Onun o ağlaçko suratını falan da çekemem. Beğenmiyorsa bassın gitsin babasının evine.”  </p>
			<p class="paragraf">“Salih, ne biçim laf bunlar? Delirdin mi oğlum sen? Ne demek babasının evine gitsin?” Osman Efendi’nin kan beynine sıçramış, biraz önceki anlayışlı halinden eser kalmamıştı.  </p>
			<p class="paragraf">“Ama baba, bütün gün onun dizinin dibinde oturamam.”  </p>
			<p class="paragraf">“O zaman taşınmayın. Karını hep yalnız bırakacaksan ne diye taşınalım diye tutturdun? Bırak kız otursun burada” dedi Bedriye.  </p>
			<p class="paragraf">Salih, Osman Efendi’ye baktı.  </p>
			<p class="paragraf">“Olmaz öyle şey!” dedi Osman Efendi. “Yola çıktık artık. Ev için Hafız’ın oğlanlarla el bile sıkıştık, sözümüzden dönmek olmaz bu saatten sonra. Hem kendi evlerinde baş başa kalınca, belki yakınlıkları başka türlü olur, değil mi Salih?”  </p>
			<p class="paragraf">“Bilmem, olur belki” dedi Salih, olmayacağından emin bir tavırla.  </p>
			<p class="paragraf">“Osman Efendi!”  </p>
			<p class="paragraf">“Söyle Bedriye!”  </p>
			<p class="paragraf">“Söyle bana, sen bu çocukların evden gitmesini neden bu kadar çok istiyorsun?”  </p>
			<p class="paragraf">Osman Efendi arkasına yaslandı, gözlerini karısınınkilere dikti ve sert bir sesle, “Tatlı yaptın mı hanım?” diye sordu.  </p>
		</div>
	</body>
</html>