<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-49</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-50" xml:lang="en-GB">Elli  </p>
			<p class="paragraf">“Neyin var?”  </p>
			<p class="paragraf">Pencereden yarı beline kadar sarkmış, sigara içen Nurdan korkuyla sıçradı. Arkasını döndüğünde, karanlığın içinde pijamalarıyla dikilen kocasıyla burun buruna geldi.  </p>
			<p class="paragraf">“Uyku tutmadı” dedi Nurdan. “Yatakta dönüp kızları rahatsız edeceğime kalkıp bir sigara içeyim dedim.”  </p>
			<p class="paragraf">“Çok içiyorsun şu mereti be gülüm! Bütün gün emzik gibi ağzında” diye söylendi Ekrem. Siyah gür saçları darmadağındı ve yüzü hem uyumaktan, hem de içmekten şişmişti.  </p>
			<p class="paragraf">“Tamam tamam, bırakacağım” dedi Nurdan ve pencereyi kapatıp sigarasını söndürdü. “Ben dükkâna iniyorum.”  </p>
			<p class="paragraf">“Gecenin üçünde ne yapacaksın dükkânda?”  </p>
			<p class="paragraf">“Temizlik yapacağım.”  </p>
			<p class="paragraf">“Bu saatte mi?”  </p>
			<p class="paragraf">“Ay ne bileyim, içimde bir sıkıntı var. Burada boş boş dolanıp duracağıma, aşağıda bir işe yararım en azından. Zaten bu pazar büyük temizliğe girişecektim, oldu olacak bu geceden yapıp bitireyim. Pazar da gezmeye gideriz.”  </p>
			<p class="paragraf">“Sen bilirsin” dedi Ekrem. Karısının gece uyku tutmadığında kendisini oyalamak için kalkıp börek açtığını bile gördüğünden, fazla şaşırmamıştı. “Ben de geleyim mi seninle? Korkma tek başına aşağıda.”  </p>
			<p class="paragraf">“Yok canım, ne korkacağım!” dedi Nurdan ve uzanıp Ek­rem’in yanağını okşadı. “Ben üstüme bir şey geçireyim, sen de yat uyu!”  </p>
			<p class="paragraf">Nurdan, üzerine kahverengi şal desenli, uzun, bol bir etek ve siyah bir kazak geçirip aşağıya indiğinde, saat üçü on geçiyordu. Dükkânın kepenksiz kapısını açtı ve etrafına baktı. Raflara dizili deterjanlar, çeşit çeşit temizlik malzemeleri, bakliyat çuvalları, konserveler, sabunlar, şampuanlar, pirinçler, makarnalar, çeşit çeşit yağlar, bisküviler, çikolatalar, peynirler, sucuklar, yağlar da gözlerini açıp ona baktı. Dükkân uyanmıştı. Tepedeki titrek floresanı oklavayla dürterek düzeltti ve klimanın sıcağını çalıştırdı. Beş dakikaya kalmadan dükkânın soğuğu kırılırdı.  </p>
			<p class="paragraf">Büyük temizliğe her zamanki gibi buzdolabından başlayacağından, dolabı fişten çekti. Onunla işi bittikten sonra, sıra meşrubat dolabına gelecekti. Siyah kazağının kollarını sıvayıp etrafa bulaşmış peynirlerin, yağların, dökülmüş sütlerin, akmış meyve sularının izlerini kazıyacak, iki dolabı da ilk alındıkları günkü gibi pırıl pırıl yapacaktı. Ardından bütün rafları teker teker boşaltacak, hepsinin altını üstünü, köşesini bucağını güzelce silip paklayacak, yeniden yerleştirecek, kullanma tarihi bitmeye yakın olan malları öne, diğerlerini arkaya olmak suretiyle tekrar itinayla yerlerine dizecek ve oradan camlara geçecekti. Camları, doğramaları, kapıyı da bir güzel kırklayacak ve son olarak yerleri silip işini bitirecekti. Bütün bunları yapmak saatler sürerdi ve Nurdan’ın da istediği buydu.  </p>
			<p class="paragraf">Soğukta işlenmeyi sevmediğinden, bir müddet klimanın karşısında ayakta durup, içerideki havanın ılınmasını bekledi. Beş dakika geçmeden tatlı bir sıcaklık her yanı sarmaya başladı ve Nurdan hemen klimayı kıstı. Fazla sıcakta da iş yapmayı sevmezdi; insanın üzerine bir rehavet çöker, kalkmak bilmezdi. Bileğindeki lastik tokayı çıkarıp sarı saçlarını tepesinde sıkıca topladı ve işe girişti. Buzdolabındaki peynirleri bir koliye doldururken, onu uykusundan eden iç sıkıntısını unutmaya başlamıştı. Koliyi kucakladı, serinde durması için kapının önündeki iskemleye bıraktı ve birkaç saniye boyunca Köy’ü saran sonsuz sessizliği dinledi. İnsanlar uyuyunca, dünya da uyuyordu; yoksa rahat yoktu koca gezegene.  </p>
			<p class="paragraf">Dükkânın dibindeki küçük lavabodan temizlik tasına su doldururken, yapışkan iç sıkıntısı tekrar ortaya çıktı ve yüreğini daralttı. Nurdan tası yere bırakıp derin nefesler aldı ve kendisini ortada kötü bir şey olmadığına ikna etmeye çalıştı ama yapamadı. Kalbi hızlı hızlı attı, vücudunu ateşler bastı. Defalarca, “Yok bir şey, yok bir şey…” dedi kendine. Nafile! Kapının açıldığını duyunca çarpıntısı daha da arttı. Kimseyi yanında istemiyordu o an, hele Ekrem’i hiç istemiyordu. Boncuklu perde şıkırdadı.  </p>
			<p class="paragraf">“Nurdan!”  </p>
			<p class="paragraf">Ses, Ekrem’in sesi değildi.  </p>
			<p class="paragraf">“Aliço! Ne işin var senin burada?”  </p>
			<p class="paragraf">“Geçiyordum, ışık niye açık diye içeriye baktım, seni gördüm” dedi Aliço.  </p>
			<p class="paragraf">“Bu saatte mi geçiyordun?” diye sordu Nurdan.  </p>
			<p class="paragraf">Aliço omuz silkti. “Beni bırak şimdi, asıl sen ne yapıyorsun bu saatte dükkânda?”  </p>
			<p class="paragraf">“İçim sıkıldı, kalkıp temizlik yapayım dedim” dedi Nurdan.  </p>
			<p class="paragraf">“Niye sıkıldı için?”  </p>
			<p class="paragraf">“Bilmem. Kötü bir şey olacak gibi hissettim… Hâlâ öyle hissediyorum aslında. Kalbim hiç durmadan çarpıyor.” Nurdan hemen arkasındaki iskemleye oturuverdi. Çarpıntı onu adamakıllı yormuştu.  </p>
			<p class="paragraf">“Nurdan!”  </p>
			<p class="paragraf">“Hı?”  </p>
			<p class="paragraf">“Ben gidiyorum!” dedi Aliço.  </p>
			<p class="paragraf">“İyi! Güle güle!”  </p>
			<p class="paragraf">“Öyle değil! Temelli gidiyorum.”  </p>
			<p class="paragraf">“Nasıl?” Nurdan gözlerini kısıp Aliço’ya baktı.  </p>
			<p class="paragraf">“Biz bu gece Meryem’le kaçıyoruz buradan” dedi Aliço, gözlerini kaçırarak.  </p>
			<p class="paragraf">“Hayır!” dedi Nurdan. Sesi zorlukla duyuldu. “Biliyorum, şaka yapıyorsun.”  </p>
			<p class="paragraf">“Yok, sahiden, şaka değil. Gidiyoruz birazdan.”  </p>
			<p class="paragraf">Nurdan elini kalbinin üzerine koydu ve ayağa kalktı, Aliço’ya doğru birkaç adım attı. “Uyduruyorsun, biliyorum. Öyle bir şey olsa Meryem bana söylerdi” dedi.  </p>
			<p class="paragraf">Aliço yine gözlerini kaçırdı. Nurdan şüpheyle onun yüzünü inceledi ve yalan söylemediğini anladığı anda bacakları vücudunu taşıyamaz oldu; yere, taşın üzerine oturuverdi. “Beni bırakıp gidecek misin?” diye inledi, ellerini başının arasına alırken. “Beni böyle arkanda bırakıp gidecek misin?”  </p>
			<p class="paragraf">“Nurdan, yapma böyle!” dedi Aliço ve kadının yanında diz çöktü. “Sen istemedin beni, sen bırakıp gittin, kaçalım diye önünde aynı böyle diz çöküp yalvardım… Çok yalvardım hem de. Ama sen her defasında, Ekrem dedin, kızlarım dedin…”  </p>
			<p class="paragraf">Nurdan yaşlı gözlerini Aliço’ya dikti. “Ben Meryem’i sevdiğine hiç inanmamıştım, beni kıskandırmak için yapıyor diyordum… Bana kızgınlığından yapıyor… Aliço beni seviyor. Benim onu sevdiğim gibi seviyor diyordum…”  </p>
			<p class="paragraf">Aliço önüne baktı. “Ben dünyada en çok seni sevdim ama olmadı, yapamadık.”  </p>
			<p class="paragraf">“Artık Meryem’i mi seviyorsun?”  </p>
			<p class="paragraf">Aliço gözlerini kaçırdı.  </p>
			<p class="paragraf">“Artık Meryem’i mi seviyorsun, dedim!”  </p>
			<p class="paragraf">“Evet” dedi Aliço, zorlukla duyulan bir sesle.  </p>
			<p class="paragraf">“Nesini seviyorsun onun? Nesini?” Nurdan bir anda ayağa fırladı. Hayal kırıklığı öfkeye dönmüştü. Dükkânın içinde bir oraya bir buraya yürümeye başladı.  </p>
			<p class="paragraf">“Bilmiyorum, seviyorum işte…” dedi Aliço. “Sorma böyle şeyler gözünü seveyim. Sana başkasını seviyorum demek ağırıma gidiyor, bana böyle şeyler söyletme güzel gözlerini seveyim.”  </p>
			<p class="paragraf">“Sen gidersen ben burada yaşayamam ki! Başka yerde de yaşayamam. Her sabah bu dükkânı açıp, şu sandalyeye oturuyorum ve bütün gün senin geçmeni bekliyorum. Hani herkes dükkânda çalışıyorum sanıyor ya, aslında benim bütün yaptığım şey, seni beklemek! Bir dakikacık görür müyüm, başkasıyla konuşurken olsun sesini duyar mıyım? Onun dışında yaptığım her şey yalan! Şimdi karşıma geçmiş, gideceğim diyorsun, peki ben ne olacağım? Gitme Aliço! Kimi istiyorsan al kendine Köy’den. Evlen, barklan, on tane çocuk peydahla istersen ama ne olur buradan gitme! Çünkü sen gidersen… Sen gidersen ne olur hiç bilmiyorum, çünkü sensiz bir hayatı hiç düşünmedim ben.”  </p>
			<p class="paragraf">Aliço üzgün baktı, onun da gözleri dolmuştu. Boş buzdolabının önünde duran Nurdan’ın yanına gitti, kollarını kadının boynuna sardı, kokusunu uzun uzun içine çekti ve “Affet beni!” dedi. “Affet beni, burada kalıp sana uzaktan bakmaya devam edemem. Üst katın ışığı her söndüğünde bir kez daha ölemem. Affet beni Nurdan, bu gece buradan gitmek zorundayım!”  </p>
		</div>
	</body>
</html>