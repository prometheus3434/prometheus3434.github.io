<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-56</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-57" xml:lang="en-GB">Elli yedi  </p>
			<p class="paragraf">Kötü Emine ile Hıdır, yerde oturmuş ağlamaya devam eden Meryem ve onun karşısında çaresizce bekleyen Kâzım’ın tepesine dikildiler.  </p>
			<p class="paragraf">“Bak buraya Meryem!” dedi Hıdır. “Sil kızım gözünün yaşını!”   </p>
			<p class="paragraf">“Neden?” dedi Meryem rüyada gibi. “Neden öldürdü Nurdan Abla Aliço’yu?”  </p>
			<p class="paragraf">“Neden öldürecek…” dedi Emine.  </p>
			<p class="paragraf">Ama Hıdır ona öyle bir baktı ki, devamını getiremedi.  </p>
			<p class="paragraf">Meryem başını kaldırıp, hâlâ ayakta duran Hıdır’a, “Neden Hıdır Abi?” diye sordu. Hıdır önce ağzını açamadı. Sonra derin bir nefes alıp başladı anlatmaya:  </p>
			<p class="paragraf">“Meğer bunlar eskiden beri birbirlerini severlermiş, dün gece de birlikte kaçacaklarmış senin paralarla ama Nurdan son anda vazgeçmiş, çocuklarımı bırakamam demiş.”  </p>
			<p class="paragraf">Emine ağzını açıp itiraz edecek oldu ama Hıdır yine bir bakışıyla susturdu onu.  </p>
			<p class="paragraf">“Nurdan vazgeçince Aliço deliye dönmüş, kadının üzerine saldırmış, o arbedede Nurdan bıçağı takıvermiş.”  </p>
			<p class="paragraf">“Aliço Nurdan Abla’yı mı seviyormuş?” diye sordu Meryem önce. Ardından, kendi sorusunu kendi yanıtladı: “Yok öyle bir şey.”  </p>
			<p class="paragraf">“Hem de ne sevmek!” diye ısrar etti Hıdır. “Bildiğin gibi değil. Karasevdaymış onlarınki meğer.”  </p>
			<p class="paragraf">Meryem gözlerini yumdu. Canı çekilmişti.  </p>
			<p class="paragraf">“Benden ne istedi o zaman? Niye kandırdı beni?”  </p>
			<p class="paragraf">“O kadarını bilmem ben” dedi Hıdır. “Belki Aliço Nurdan’ı kıskandırmak istemiştir. Kocasını bıraksın diye seni seviyor numarası yapmıştır. Sevda işlerine akıl sır ermez.”  </p>
			<p class="paragraf">“Hiç sevmedi yani beni…”  </p>
			<p class="paragraf">“Görünüşe göre öyle” dedi Hıdır.  </p>
			<p class="paragraf">“Demek hepsi yalandı, tüm o söyledikleri, her şey yalandı… Beni kullandı, altınlarımı da aldı… Ben de sandım ki beni sevdi. Ne aptalmışım, Aliço gibi biri beni niye sevsin ki?”  </p>
			<p class="paragraf">Meryem başını dizlerine yaslamış, kendi kendine konuşup duruyordu. Mırıltılarını ne Kâzım anlayabiliyordu, ne Emine, ne de Hıdır… Meryem epeyce bir süre öyle durduktan sonra başını kaldırdı ve “Mezarında dik dur Aliço! Kabir azabın hiç bitmesin!” diye kükredi.  </p>
			<p class="paragraf">Emine yerinden kalktı; Hıdır’a başıyla, “yürü!” dedi ve yürüdüler.  </p>
			<p class="paragraf">“Hıdır, sen neden yalan söyledin Meryem’e?” diye sordu Emine, biraz uzaklaştıklarında. “Aliço Nurdan’la kaçmayacaktı ki…”  </p>
			<p class="paragraf">“Aliço’dan nefret etsin diye…” dedi Hıdır. “Kalpteki nefret, kalpteki acıdan hafiftir. En azından yaşatır adamı!”  </p>
			<p class="paragraf20">  </p>
			<p class="paragraf">Polisler gittikten sonra sokaktaki kalabalık ağır ağır dağıldı ama kimse evine gitmek istemediğinden, neredeyse bütün erkekler kahvehaneye doluştular. Veysel tepsi tepsi çay, kahve dağıtırken, Hıdır sorulara cevap vermekten yorgun düştü. Nurdan bıçağı Aliço’nun tam neresine saplamıştı? Kaç kere saplamıştı? Gece yarısı Nurdan bakkalda ne yapıyordu? Kocası Ekrem neredeydi? Yoksa geceleri Aliço’yla Nurdan hep bakkalda mı buluşuyordu? Nurdan tam olarak Hıdır’a ne demişti? Hıdır bildiklerine cevap veriyor, bilmediklerine, “Bilmiyorum” diyordu ama o ne derse desin Köy’ün zaten her konuda bir fikri vardı. Bütün bu olanlar içinde Köy’ün aklının almadığı, Aliço’nun kimseye sezdirmeden bu kadar halt karıştırabilmesiydi. Hem Nurdan’la, hem Meryem’le aşk yaşamış ve Köy’ün ruhu bile duymamıştı. Herkes elini yanağına koyup düşündü ve hafızasını didikleyip bu ilişkilerin alameti sayılabilecek bir şeyler aradı. “Aslında bir gün…” diye başladı cümleler.  </p>
			<p class="paragraf">“Aslında bir gün, ben bakkala girdiğimde Aliço’yla Nurdan pek bir gülüyorlardı. İçimden geçti ama konduramadım.”  </p>
			<p class="paragraf">“Aslında bir gün, kahvehanenin önünden geçerken Meryem’le Aliço birbirlerine çok manidar baktıydılar…”  </p>
			<p class="paragraf">“Aslında bir gece, tam şu köşede Aliço’ya Meryem fısır fısır…”  </p>
			<p class="paragraf">“Yeter ama!” dedi Hıdır. “Bırakın da önce Aliço’yu toprağa verelim, sonra yaparsınız dedikodunuzu!”  </p>
			<p class="paragraf">Çay ocağının arkasına geçti, iskemlesine oturup gömleğinin eteğiyle gözlerini sildi. Aklından bir türlü gitmiyordu Aliço’nun kanlar içindeki hali. Daima ışıl ışıl parlayan, dalgacı gözleri donuklaşmış halde tepeye bakıyordu. Rengi bembeyaz, vücudu buz gibiydi. Ölümün yakışmadığı insanlar vardı, dünyayı daha güzel bir yer yapan, hayata renk katan insanlar… Çıkıp giderlerken ışığı da kapatanlar, bizi karanlıkta bırakanlar. Aliço öyle biriydi Hıdır için. O olmadan Çakalağzı aynı olmayacaktı, hayat da aynı olmayacaktı. Ekmeğin bile tadı kaçacaktı. En tatlı kahve Aliço’yla karşılıklı içtiği kahveydi, artık karşılıklı kahve içmek yoktu. Hikâyeler yoktu, palavralar yoktu, hayaller yoktu. Hıdır kahveyi dolduran aylaklara baktı. Hepsini toplasan Aliço’nun getirdiği neşenin yarısını saçamazlardı Köy’e. Eksilmek böyle bir şeydi işte. Sandalyesinde iki büklüm oldu. Çelik çay ocağını kendine siper ettiğinden, kimse görmüyordu ağladığını. Birkaç dakika sonra Veysel gelip dizlerinin dibine çöktü.  </p>
			<p class="paragraf">“Hıdır Ustam!” dedi üzgün bir sesle. “Hıdır Ustam, biliyorum çok üzgünsün. Ben de çok üzgünüm, içim kan ağlıyor. Başka türlü bir insandı Aliço Abi. Allah taksiratını affetsin, onun gibisi bir daha gelmez bu Köy’e.”  </p>
			<p class="paragraf">“Doğru diyorsun, gelmez onun gibisi” dedi Hıdır. Aliço’nun kıymetini kendisi dışında bilen biri daha olması hoşuna gitmişti.  </p>
			<p class="paragraf">“Millet ne derse desin…” diye mırıldandı Veysel.  </p>
			<p class="paragraf">“Ne derlerse desinler!” dedi Hıdır.  </p>
			<p class="paragraf">İkisi bir müddet birbirlerine doğru eğilmiş, öylece durdular. Hıdır gözyaşını döktü, Veysel kederli gözlerle onu izledi. Bir ara uzanıp tezgâhın üzerinden aldığı peçeteyi ustasına uzattı. Hıdır kızarmış ıslak gözlerini sildi, sümkürdü ama ağlaması kesilmedi. En son ne zaman ağladığını düşündü, hatırlayamadı.  </p>
			<p class="paragraf">“Hıdır Ustam, eğer kızmazsan bir şey soracağım sana” dedi Veysel, biraz mahcup.  </p>
			<p class="paragraf">“Sor!”  </p>
			<p class="paragraf">“Hani sen bakkalda Aliço Abi’yi buldun ya… Ölmüş…”  </p>
			<p class="paragraf">“Evet?”  </p>
			<p class="paragraf">“Yani sen onu bulduğunda…”  </p>
			<p class="paragraf">“Eeee? Oğlum geveleyip durma, sor ne soracaksan. Sonra da işinin başına geç.”  </p>
			<p class="paragraf">“Aliço Abi’nin telefonu oralarda mıydı?” dedi Veysel sesini biraz daha alçaltarak. “Biliyorsun ya benim internet şeysi onun telefonundaydı…”  </p>
			<p class="paragraf">Hıdır Veysel’e öyle bir baktı ki, Veysel hemen sustu.  </p>
			<p class="paragraf">“Eşek misin lan sen?” dedi Hıdır.  </p>
			<p class="paragraf">“Özür dilerim Hıdır Ustam. Valla çok özür dilerim. Sen benim densizliğime bakma.” Veysel ayağa kalktı, tezgâhın başına geçip hızla bardakları tepsiye dizdi, çayları doldurdu ve Hıdır’ın yanından kaçar gibi uzaklaştı.  </p>
			<p class="paragraf">Beş dakika geçmemişti ki, Hıdır ayağa kalkıp seslendi: “Veysel, bak bakayım buraya!”  </p>
		</div>
	</body>
</html>