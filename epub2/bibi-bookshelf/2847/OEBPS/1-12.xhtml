<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-12</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-13" xml:lang="en-GB">On üç  </p>
			<p class="paragraf">“Gittiler mi?” diye sordu Osman Efendi. Sofada oturmuş, dalgın dalgın çayını yudumluyordu  </p>
			<p class="paragraf">“Şimdi gittiler” dedi Salih. “Veysel geldi, benim arabayla götürdü onları.”  </p>
			<p class="paragraf">Osman Efendi az önce Bedriye ile Filiz’in ellerine yüklüce bir miktar para tutuşturup, “Hadi kasabaya gidin, canınız ne istiyorsa alın” demişti. Kadınlar böyle tekliflere hayır demezdi; doğal olarak Bedriye ile Filiz de dememişlerdi. Sadece Bedriye kocasının bu ani cömertliği karşısında biraz şaşırmış ve “Allah Allah, şimdi bu da nereden icap etti?” diye sormuş, işlerin iyi gittiğiyle ilgili üstünkörü bir cevap aldıktan sonra konuyu daha fazla kurcalamamıştı. İki kadın aceleyle giyinmişler ve arabaya kurulup, arkalarına bile bakmadan kasabanın yolunu tutmuşlardı.  </p>
			<p class="paragraf">“Çağır bakalım şu Kâzım’ı!” dedi Osman Efendi.  </p>
			<p class="paragraf">“Kâzıııım!” diye bağırdı Salih. “Kâzıııım, gel oğlum yukarıya, baba çağırıyor!”  </p>
			<p class="paragraf">“Geliyoooooom!” diye seslendi Kâzım aşağıdan.  </p>
			<p class="paragraf">Önce pat pat ayak sesleri duyuldu Kâzım’ın, ardından zorlukla alıp verdiği soluğu. Yeşil tişörtünü annesinin yeni aldığı biçimsiz kot pantolonunun içine sokmuş, pantolonu da göğsüne kadar çekmişti.  </p>
			<p class="paragraf">“Oğlum, indir yaa şunu azıcık” dedi Salih ve yerinden kalkıp kardeşinin paçalarını aşağıya doğru çekiştirdi. “Öğrenemedin bir türlü şunu boğazına kadar çekmemeyi. Millet çocukluk pantolonunu giydiriyoruz sanacak.”  </p>
			<p class="paragraf">“Yahu bırakın pantolonu! Kâzım, gel bakayım, otur şöyle yanıma. Seninle bir konuşacağımız var” dedi Osman Efendi.  </p>
			<p class="paragraf">Kâzım, az önce abisinin düzelttiği pantolonu tekrar eski yerine çekip babasının yanına oturdu ve “Konuşalım hadi!” dedi heyecanla. Çocukluğundan beri çok severdi babasıyla ve abisiyle böyle adam adama oturup sohbet etmeyi. Çünkü Osman Efendi ile Salih ona her zaman nasıl erkek olunacağıyla ve nasıl davranması gerektiğiyle ilgili bilgiler verirlerdi. Erkek adamın ne yapacağını, nasıl yapacağını, neyi asla yapmayacağını, nasıl oturup nasıl kalkacağını ya da kalkmayacağını hep böyle konuşmalarda öğrenmişti. Mesela, zamanında Kâzım’ın örgü örmeye merak saldığı bir dönem olmuştu. Abisi ile babası başta onun bu eğlencesini hoş görmüşler, hatta kendisini oyalayacak yeni bir şey buldu diye sevinmişlerdi. Kâzım bayılıyordu örgü örmeye; şişlerini sabahtan akşama kadar elinden bırakmıyor, kilometrelerce zincir çekiyordu. Kimsenin durumdan bir şikâyeti yoktu. Ta ki Salih, Kâzım’ı bir gün Köy’de, boynunda yünü, elinde şişleriyle dolaşırken görünceye kadar. Bu manzara karşısında Salih’in siniri tepesine çıkmış, kardeşini bir kenara çekip epey sert bir şekilde, erkeklerin değil, kadınların örgü ördüğünü söylemişti. Bunun üzerine Kâzım bir müddet gizlice odasında zincir çekmeyi sürdürmüş, kısa bir süre sonra ise bu alışkanlığını tamamen rafa kaldırmıştı. Yine de bazı günler rengârenk yünlerini ve şişlerini düşünerek iç geçirirdi.  </p>
			<p class="paragraf">“Şimdi Kâzım, oğlum…” diye söze girdi Osman Efendi, “hani biz sana Meryem’i alalım diyorduk ya…”  </p>
			<p class="paragraf">Kâzım başını salladı. “Alcaz!”  </p>
			<p class="paragraf">“Dur şimdi, acele etme!” dedi Osman Efendi, yüzünü buruşturarak. “Biz o kızı araştırdık biraz… İyi çıkmadı.”  </p>
			<p class="paragraf">Kâzım’ın yüzü asıldı.  </p>
			<p class="paragraf">“O yüzden biz abinle oturduk konuştuk, sana başka bir kız almaya karar verdik.”  </p>
			<p class="paragraf">“Ben başka kız istemiyorum” dedi Kâzım.  </p>
			<p class="paragraf">“Köy’e de bakacağız, gerekirse kasabaya da bakacağız, en güzel kızı alacağız sana. Hem biliyorsun Meryem pek güzel değildi. Yeni bulacağımız kız daha güzel olacak.”  </p>
			<p class="paragraf">“Meryem güzel. Hem de çok güzel!”  </p>
			<p class="paragraf">“Tamam, güzel ama biz sana daha güzelini bulacağız” diye lafa karıştı Salih.  </p>
			<p class="paragraf">“Meryem’den güzeli yok ki. Meryem’den güzeli bu Köy’de yok ki.”  </p>
			<p class="paragraf">“Görece’den buluruz o zaman.”  </p>
			<p class="paragraf">“Meryem’den güzeli Görece’de de yok ki. Dünyada yok.”  </p>
			<p class="paragraf">Osman Efendi karşılarındaki sedirde oturan Salih’e baktı.  </p>
			<p class="paragraf">“Meryem’i alamayız Kâzım, onun için kimse iyi konuşmuyor. Öyle bir kızı eve sokamayız” dedi Salih.  </p>
			<p class="paragraf">“Ben Meryem’i alacağım, söz verdim.”  </p>
			<p class="paragraf">“Kime söz verdin?” Salih şaşırmıştı.  </p>
			<p class="paragraf">“Kendime.”  </p>
			<p class="paragraf">“Nasıl sözmüş o?” dedi Osman Efendi.  </p>
			<p class="paragraf">“Meryem’i alacağım, söz veriyorum dedim” dedi Kâzım, kendinden emin bir tavırla. “Sözümden dönemem, çünkü erkek adamlar sözlerinden dönmez. Yoksa çok ayıp olur.”  </p>
			<p class="paragraf">“Olmaz o iş” dedi Osman Efendi. “Yarından tezi yok, sana yeni kız bakacağız. Sen babana güven, en iyi kızı bulacağım ben sana.”  </p>
			<p class="paragraf">“İstemiyorum ben başka kız.”  </p>
			<p class="paragraf">“Merak etme, görünce istersin.”  </p>
			<p class="paragraf">Kâzım ayağa kalktı, kapıya doğru yürüdü.  </p>
			<p class="paragraf">“Dur oğlum, daha lafım bitmedi. Nereye gidiyorsun öyle?”  </p>
			<p class="paragraf">Kâzım durdu, dönüp babasına baktı, başını sağ omzuna doğru yatırıp sakin bir sesle, “Karnıma bıçak sokmaya gidiyorum” dedi.  </p>
		</div>
	</body>
</html>