<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-54</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-55" xml:lang="en-GB">Elli beş  </p>
			<p class="paragraf">Meryem harabenin ortasında, yerde oturuyordu. Bütün gece Aliço’yu beklemiş, sık sık “Gelmez olur mu hiç, gelecek elbet” diye tekrarlayıp durmuştu kendi kendine. Hatta umudu bittikten sonra bile beklemeyi sürdürmüştü, çünkü umut denen şey hiçlikte yeşerebiliyordu. Tutunacak bir dala, uygun bir zemine, mantıklı bir sebebe ihtiyacı yoktu. Sırf içime doğdu deyip bir ömür bekleyebilirdi insan; ya da sadece falında öyle çıktı diye koca bir ömrü ziyan edebilirdi.  </p>
			<p class="paragraf">O gece kim bilir kaç kere Meryem’in umudu tükenmiş ve kim bilir kaç kere yeniden doğmuştu. Bitmeyecek gibi duran bir işkenceydi bu; ama bitti. Camsız pencerelerden aniden esen rüzgâr içeriye dolarken, Meryem başını kaldırıp çıplak ağaç dallarına baktı. Dışarıda kocaman bir dünya vardı. İnsanlar, ülkeler, denizler, dağlar, şehirler, apartmanlar, otobüsler… Beyni bunu biliyordu ama kalbi inanmıyordu. Kalbi, “Her şey bitti” diyordu. “Bundan öte köy yok sana!” diyordu. “Gelecek elbet. Gelmez olur mu hiç” dedi öteki sesi bastırmaya çalışarak ama cevap gelmekte gecikmedi: “Gelecek olsa şimdiye kadar çoktan gelirdi. Seni kandırdı işte, bunu o mankafana sok!”  </p>
			<p class="paragraf">Meryem ayağa kalktı.  </p>
			<p class="paragraf20">  </p>
			<p class="paragraf">Aynı anda, sarı evdeki iskemlesinde oturan Kâzım da ayağa kalktı ve üzerinde kırmızı pijama takımı olmasına aldırmadan, yalınayak dışarıya çıktı. O sırada, ne büyük evin sofasında oturan Osman Efendi ve Bedriye, ne mutfakta bulaşıkları yıkayan Filiz, ne de odasında sözüm ona bir gün önceki gazeteleri okuyan Salih, Kâzım’ın avlu kapısından süzülüp gittiğini gördüler.  </p>
			<p class="paragraf20">  </p>
			<p class="paragraf">Meryem harabeden çıktı, arsadan geçti, Delice Tepesi’ni Köy’e bağlayan yola vardı. Gece çoktan çekip gitmiş, yılanlar yeniden çiçeğe, insanlar ağaca, mezarlar taşlara dönüşmüştü. Çığlıklar kuşlara ses olmuştu. Meryem bunları düşünmeden yola düştü. Güçsüz adımları patikaya gözyaşları gibi damlıyordu.  </p>
			<p class="paragraf20">  </p>
			<p class="paragraf">Yirmi dakika sonra Köy’e girdiğinde, yüzü Meryem gibi değildi. Ağzı başka ağız, burnu başka burun, gözü başka gözdü. Bir tek damla gözyaşı dökmemesine rağmen, onu gören günlerdir ağladığını sanırdı. Kalbinin acısı, her yerini biber gibi yakmıştı. Tanıdığı insanların yanından tanımadan geçti, bildiği yollardan bilmeden yürüdü. Aliço’nun evinin önüne vardığında, ilk kez görüyormuş gibi baktı. Mavi badanalı, ahşap kapılı, miniminnacık tek katlı ev de soran gözlerle ona baktı. Kapıyı tıklattı iki kere. Açan olmadı. İki kere daha tıklattı. Yine açan olmadı. Seslenmek istedi, bu kez de sesi çıkmadı. Başka zaman olsa, o kapıyı kırar, yine kendini duyururdu ama bu defa savaşacak gücü bulamadı. Meryem’in içinden Meryem çıkmıştı sanki. Kolları iki yanına sarkmış, öylece durdu mavi, küçücük eve karşı. Aliço’nun doğduğu günden beri oturduğu yerdi burası. Anası olmadığı zamanlarda Meryem’i kimse görmeden içeri aldığı ve ikisinin doymak nedir bilmeden seviştikleri yerdi. Şimdi kapı açılsa ve Aliço’nun anası başını uzatıp, “Ne var?” diye sorsa, Meryem ne diyeceğini bilmiyordu. Hatta Aliço’nun kendisi çıksa, ona bile ne diyeceğini bilmiyordu. Hiçbir şey yoktu aklında. Aslına bakarsanız o sırada bir aklı da yoktu. Beyni stop etmiş, tüm istemli faaliyetlerini durdurmuştu. Bir plan yapması gerektiğini hissediyordu ama düşünmeyi başaramıyordu. Tek aklına gelen, Nurdan’a gitmek oldu. Nurdan Ablası onun yerine düşünür, ne yapması gerektiğini söylerdi.  </p>
			<p class="paragraf20">  </p>
			<p class="paragraf">Dönüp bakkal dükkânına doğru yürümeye başladı. Attığı her adım zül geliyor, aldığı her nefes canını yakıyordu. Ölmek istiyordu ama kendini öldürmek de işti. Önüne bir uçurum çıksa, hiç düşünmeden atlardı fakat o sırada bir uçurum arayacak dermanı yoktu. İntihar eden insanların hayat dolu olduklarına inandı. Ölümünü planlayacak kadar gücü olan biri hayatta kalmayı da pekâlâ başarabilirdi. Oysa onun ne yaşamaya, ne ölmeye hali kalmıştı.  </p>
			<p class="paragraf">“Meryem!”  </p>
			<p class="paragraf">Meryem, Kâzım’ı kırmızı pijamalarıyla karşısında görünce hiç şaşırmadı. Kocasının çıplak ayakları da hayrete düşürmedi onu.  </p>
			<p class="paragraf">“Meryem…” dedi Kâzım. “Neye üzüldün?”  </p>
			<p class="paragraf">İşte o an doldu Meryem’in gözleri. Kâzım “üzülmek” deyince anlamıştı üzüldüğünü, üzüntüden kolunun kanadının kırıldığını, canının canını terk ettiğini. Kâzım’a doğru iki adım attı ve yüzünü onun kırmızı pijamalı göğsüne gömdü.  </p>
			<p class="paragraf">“Aliço beni almaya gelmedi” dedi, o güne dek boğazından çıkan en yenik sesle. “Geleceğim demişti ama gelmedi.”  </p>
			<p class="paragraf">Kâzım kollarını Meryem’in beline doladı. “Üzülme!” dedi.  </p>
			<p class="paragraf">“Beni sevmiyormuş demek ki… Hiç sevmemiş.” Meryem’in gözyaşları Kâzım’ın pijamasını ıslattı.  </p>
			<p class="paragraf">“Hiç mi?” diye sordu Kâzım şaşkınlıkla, gözleri dolu dolu.  </p>
			<p class="paragraf">“Hiç sevmemiş.”  </p>
			<p class="paragraf">“Olsun, sen yine de üzülme!”  </p>
			<p class="paragraf">“Keşke üzülmemenin bir yolunu bilsem. Keşke bu acı öldürse beni, yaralayıp bırakmasa…” Meryem rüyada gibiydi.  </p>
			<p class="paragraf">“Hadi eve gidelim!” dedi Kâzım.  </p>
			<p class="paragraf">“Hiç sevmedi beni!” diye fısıldadı Meryem.  </p>
			<p class="paragraf">“Hadi eve gidelim.”  </p>
			<p class="paragraf">“Yok olmaz, sen Nurdan Abla’ya götür beni!” dedi Meryem, mecalsiz sesiyle.  </p>
			<p class="paragraf">Nurdan en başından beri hiç inanmamıştı Aliço’nun Meryem’i sevdiğine ama Meryem hep kulaklarını tıkamıştı. Keşke onu dinleseydim diye düşündü bir an ama hemen vazgeçti, şimdi olsa yine aynı şeyi yapacağını biliyordu. Aliço karşıdan gelse, Meryem’i tekrar kandırması beş dakika bile sürmezdi. Ne olursa olsun, insanın yapmadan duramayacağı hatalar vardı. Tıpkı sevmeden duramayacağı insanlar olduğu gibi. Bizi biz yapan şeylerdi bunlar. Meryem’i Meryem yapan da, Aliço’yu hayatının hatası olarak seçmesiydi.  </p>
			<p class="paragraf">Kâzım Meryem’in elini tuttu ve ikisi birlikte bakkala doğru yürümeye başladılar. Meryem’e kendi başı öyle ağır geliyordu ki, yana yatırıp, Kâzım’ın omzuna dayadı. Onları gören, yeni evli âşıklar olduklarını düşünebilirdi; ama neyse ki Çakalağzı’nda buna inanacak kimse yoktu. Olsa olsa bu tuhaf çifte şaşkınlıkla bakarlar ve niye böyle yürüdüklerini tahmin etmeye çalışırlardı. Nitekim Kötü Emine’nin sesi de hayretini gizlemiyordu:  </p>
			<p class="paragraf">“Meryem! Kâzım! Ne yapıyorsunuz siz böyle?” Kötü Emine tam karşılarında dikildi. Gözleri Kâzım’ın kırmızı pijamasında ve çıplak ayaklarındaydı.  </p>
			<p class="paragraf">Meryem başını bin bir gayretle Kâzım’ın omzundan kaldırdı, Emine’ye yarı aralık gözlerinin arasından şöyle bir baktı ve başı tekrar külçe gibi Kâzım’ın omzuna düştü. Hal böyle olunca, Emine’ye cevap verme işi Kâzım’a kaldı.  </p>
			<p class="paragraf">“Bakkala gidiyoz” dedi Kâzım.  </p>
			<p class="paragraf">“Ne yapacaksınız bakkalda?”  </p>
			<p class="paragraf">“Bakkala gidicez işte!” dedi Kâzım inatla. “İşimiz var.”  </p>
			<p class="paragraf">“Gidemezsiniz bakkala makkala!” dedi Emine, kesin bir sesle.  </p>
			<p class="paragraf">“Niye gidemeyecekmişiz?” diye sordu Kâzım, kızgın gözlerini Emine’ye dikip. “Bal gibi de gideriz.”  </p>
			<p class="paragraf">“Dünyadan haberiniz yok mu sizin? Dün gece Nurdan, Aliço’yu bıçaklamış. Polis dolu bakkalın orası!”  </p>
			<p class="paragraf">“Öldü mü Aliço?” diye sordu Kâzım, dehşet içinde.  </p>
			<p class="paragraf">“Öldü tabii. O kör olasıca Nurdan karısı koca peynir bıçağını köküne kadar sokmuş çocuğun karnına!”  </p>
		</div>
	</body>
</html>