<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-35</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-36" xml:lang="en-GB">Otuz altı  </p>
			<p class="paragraf">“Bak ne güzel oldun yine.” Meryem küçük aynayı Kâzım’ın yüzüne doğru tuttu.  </p>
			<p class="paragraf">“Çok güzel oldum ben.”  </p>
			<p class="paragraf">“Bana bak, bunu kimseye söylemeyeceksin tamam mı? Annen, baban çok kızarlar ruj sürdüğünü duyarlarsa.”  </p>
			<p class="paragraf">“Niye? Ruj sürersem kız mı olurum?”  </p>
			<p class="paragraf">“Yok be oğlum, niye kız olasın? Bak pipin falan duruyor durduğu yerde. Ama anlamaz onlar bir boktan. Bu Köy’de kimse bir boktan anlamaz. O yüzden sen kimseye söyleme.”  </p>
			<p class="paragraf">“Söylemem.”  </p>
			<p class="paragraf">“Bir rakı koyayım mı sana?”  </p>
			<p class="paragraf">Kâzım sevinçle başını salladı. Pembe ruju yüzüne daha mutlu bir ifade veriyordu. Doğrusu, pembe renk Meryem’i açtığından daha çok açmıştı Kâzım’ı.  </p>
			<p class="paragraf">“E geç otur madem” dedi Meryem. “Annen, akşam ne yaptınız diye sorarsa, yemek yedik, rakı içtik diyeceksin tamam mı? Ben banyoda oturdum deme sakın.”  </p>
			<p class="paragraf">“Demem.”  </p>
			<p class="paragraf">“Al bakalım rakını, hadi sağlığına” dedi Meryem.  </p>
			<p class="paragraf">Kâzım kadehini Meryem’inkine vurdu, ardından da başına dikip bir solukta bitirdi.  </p>
			<p class="paragraf">“Kâzım, ne yaptın sen öyle?” Meryem öyle bir kahkaha attı ki, pencereler, duvarlar güldü. Sokaktan geçen köpekler, uykuya dalmış kuşlar, miskin miskin duran ağaçlar, yerlere yatmış yapraklar güldü. Tabaklar, bardaklar, çatallar, kaşıklar güldü. Gece güldü, ay güldü, Kâzım güldü.  </p>
			<p class="paragraf">“Öyle içilmez oğlum o! Yavaş yavaş içeceksin. Bak böyle, yudum yudum…”  </p>
			<p class="paragraf">Meryem kendi rakısından bir yudum aldı ve Kâzım’a bir duble daha hazırladı. Kâzım yine rakıyı kafasına dikti, Meryem yine güldü. O tekrar gülsün diye Kâzım üçüncüyü de bir nefeste bitirdi. Ruju dağıldı, bakışları kaydı, sandalyede kaykıldı, ağzı açıldı. Meryem durma zamanının geldiğine karar vermese, gidebildiği yere kadar giderdi. Sırf Meryem daha çok gülsün diye bayılıncaya kadar yuvarlardı rakıları.  </p>
			<p class="paragraf">“Hadi bakalım, bu sonuncu, başka yok!” dedi Meryem dördüncüyü uzatırken ve sofrayı toplamaya başladı. Aklı Aliço’ya kaymış, keyfi kaçmıştı. Ne vardı öyle apar topar gidecek, biraz sarılıp yatsalar ne olurdu? Birlikte geçirdikleri bir saat içinde özlemi dinmemiş, aksine yangın olup içini kavurmuştu. Ellerini kokladı, Aliço’nun kokusunu duydu. Tekrar tekrar kokladı, burnunun direği sızladı. Yatağa baktı, Aliço’nun izleri duruyordu; gözleri acıdı. Aliço’nun bardağını alıp dudaklarına değdirdi, sonra dayanamayıp onun çatalını yaladı. Özlem böyle bir şeydi işte. Normalde varlığını bile hissetmediğin organların tutuşup alev alıveriyordu. Ciğerlerin mesela. Basbayağı yanıyordu ciğerlerin, cayır cayır.  </p>
			<p class="paragraf">Bütün bulaşıkları, artmış ekmekleri, kalmış yemekleri büyük bir tepsiye doldurup mutfağa taşıdı. İşini bitirip odaya geri döndüğünde Kâzım’ı masanın başında sızmış buldu.  </p>
			<p class="paragraf">“Kâzım, hadi yürü, yat artık yerine. Kâzım dedim!”  </p>
			<p class="paragraf">Kâzım bir kütük kadar hareketsizdi. Başını masaya koymuş, çiçekli örtüye deseni kadar uyum sağlamıştı. Öyle cansız görünüyordu ki, Meryem eğilip nefes alıp almadığını kontrol etti. “İster misin ölsün şuracıkta?” diye geçirdi içinden. İsterdi tabii, hem de çok isterdi, fakat maalesef Kâzım sadece sızmıştı. Meryem böylelerinin az yaşadığını duymuştu ama Kâzım’ın hiç ölecek gibi bir hali yoktu. “Maşallah, turp gibi Kaşalot!” dedi içinden ve sonra “Maşallah!” kısmını geri alıp, Kâzım’ı sertçe omzundan sarstı.  </p>
			<p class="paragraf">“Hadi be, aç gözünü!”  </p>
			<p class="paragraf">Kâzım gözünü açmadı. Meryem koltukaltından tutup onu kaldırmaya kalkıştı. “Ayı gibisin, kalkmıyorsun yerinden” diye söylendi. “Ah ulan, ne biliyorsun ki, rakı içmeyi bilesin.”  </p>
			<p class="paragraf">Kâzım bu kez gözünü açtı, boş boş etrafına baktı ve tekrar kapadı. Bunun üzerine Meryem onun suratına sıkı bir tokat indirdi ve “Kalk dedim sana, yoksa gebertirim valla!” diye bağırdı. İki saniye sonra Kâzım ayaktaydı; alkolün etkisiyle dengesini sağlamakta zorlanıyor, bir oraya bir buraya yalpalıyordu. Meryem’in yardımı olmasa yatağı bulması Atlantis’i bulmaktan daha zor olurdu onun için. Meryem bu kez canını dişine taktı ve ufak tefek görüntüsünden beklenmeyecek bir güçle kocasını omuzlayıp yatırmayı başardı. Hatta pantolonunu çıkarıp pijamasının altını bile giydirdi. Son bir gayretle, Kâzım’ın yatağın ortasındaki çizgiyi aşan kollarını ve bacaklarını sınırın gerisine ittikten sonra ocağa birkaç odun daha attı, ışığı kapattı ve yatağın kendisine ait kısmına uzandı.  </p>
			<p class="paragraf">Gece gözkapaklarından daha ağırdı ve Meryem uykuya daldı.  </p>
		</div>
	</body>
</html>