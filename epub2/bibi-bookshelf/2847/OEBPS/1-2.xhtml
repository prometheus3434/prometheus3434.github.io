<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-2</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-3" xml:lang="en-GB">Üç  </p>
			<p class="paragraf">Veysel gözüne tam karşıdan gelen keskin güneş ışınları yüzünden, yolun ortasındaki karaltıyı önce büyük bir köpek sandı. Gözlerini kıstı, ayağını gazdan çekti ve eski püskü motosikletinin üzerinde tıngır mıngır yüz metre daha gittikten sonra, yerde oturan adamı seçebildi.  </p>
			<p class="paragraf">“Kâzım, ne oldu? Neyin var?” diyerek heyecanla motorundan indi ve Kâzım’a doğru koştu.  </p>
			<p class="paragraf">Kâzım ayağa kalkabilmek için önce ağır gövdesini dört ayağının üzerinde emekler pozisyona getirdi ve yirmi yedi dişini Veysel’e göstererek gülümsedi. “Bir şey yok Veysel Abi.”  </p>
			<p class="paragraf">Veysel onun koluna girdi ve kalkmasına yardım etti. “Bir şeyin yoksa neden yerdeydin Kâzım? Ödümü patlattın valla. Güneşten mi fenalaştın yoksa?”  </p>
			<p class="paragraf">“Fenalaşmadım. Oturuyordum öyle işte…” derken Kâzım hâlâ gülümsüyordu.  </p>
			<p class="paragraf">“Hadi atla arkama, seni evine bırakayım. Bu sıcakta yürünmez.”  </p>
			<p class="paragraf">“Olmaz, yürüyeceğim ben” dedi Kâzım. “İşim var.”  </p>
			<p class="paragraf">“Tamam, biliyorum, işin var ama insan hastalanınca işten izin alır. Rapor alır.”  </p>
			<p class="paragraf">“Ben hastalanmadım ki.”  </p>
			<p class="paragraf">“Ne yapıyordun o zaman yerde?”  </p>
			<p class="paragraf">Kâzım omuz silkti. “Hastalanmadım işte. Dedim ya oturuyordum.”  </p>
			<p class="paragraf">“Peki ama şimdi eve bırakacağım seni. Salih Abi kızar yoksa bana.”  </p>
			<p class="paragraf">“Olmaz, işim var.”  </p>
			<p class="paragraf">“Ben de seninle yürürüm o zaman” dedi Veysel.  </p>
			<p class="paragraf">“Olur.” Kâzım yürümeye başlamıştı bile.  </p>
			<p class="paragraf">“Dur yahu koşturma!” diye söylendi Veysel, Kâzım’ın peşine takılırken. İkisi o sıcakta tuhaf bir çift olarak yürümeye başladılar.  </p>
			<p class="paragraf">“Damat olacağım ben Veysel Abi.”  </p>
			<p class="paragraf">“Duydum, duydum… Meryem’i alıyormuşsun, hayırlısı olsun!” dedi Veysel.  </p>
			<p class="paragraf">“Sağ ol Veysel Abi” dedi Kâzım ve yüzü mutluluktan pençe pençe kızardı. Veysel hafiften kasıldı. O Köy’de kendisine “Veysel Abi” diyen bir tek Kâzım vardı. Küçücük çocuklar bile, “Âşık Veysel” diye seslenirdi arkasından. Âşık Veysel’e bir garezi yoktu Veysel’in, aksine büyük hayranlık duyardı ama kendisine öyle denmesinin altındaki alayı da pekâlâ seziyordu.  </p>
			<p class="paragraf">“Çok seviyorum ben Meryem’i” dedi Kâzım.  </p>
			<p class="paragraf">“O da seni seviyor mu?”  </p>
			<p class="paragraf">“Bilmem ki.” Kâzım utancından elleriyle yüzünü ve gülümsemesini sakladı.  </p>
			<p class="paragraf">“Seviyordur tabii, neden sevmesin?” dedi Veysel. “Çağıracak mısın beni düğüne?”  </p>
			<p class="paragraf">“Çağıracağım tabii. Seni de çağıracağım, sarı saçlı güzel ablayı da çağıracağım.”  </p>
			<p class="paragraf">“Sarı saçlı güzel abla yok artık Kâzım. Gitti ya, hatırlamıyor musun?” dedi Veysel.  </p>
			<p class="paragraf">“Gitti mi?”  </p>
			<p class="paragraf">“Gitti.”  </p>
			<p class="paragraf">“Niye gitti?”  </p>
			<p class="paragraf">“Gitmek istedi.”  </p>
			<p class="paragraf">“Dönmedi mi?”  </p>
			<p class="paragraf">“Yok, dönmedi.”  </p>
			<p class="paragraf">“Daha da dönmez mi?”  </p>
			<p class="paragraf">“Dönmez.”  </p>
			<p class="paragraf">“Nereye gitti?”  </p>
			<p class="paragraf">“Başkasına verdiler.”  </p>
			<p class="paragraf">Kâzım eliyle ağzını kapattı ve dehşetle Veysel’e baktı. “Başka adama mı verdiler?”  </p>
			<p class="paragraf">“Evet!”  </p>
			<p class="paragraf">Kâzım’ın bu habere çok canı sıkılmıştı. Yüzünü astı, kaşlarını çattı ve bir müddet hiç konuşmadan yürüdü. Veysel kolunu onun omzuna attı.  </p>
			<p class="paragraf">“Üzülme be Kâzım… Hayat böyle, ne yapacaksın!”  </p>
			<p class="paragraf">“Sen üzülmüyor musun?”  </p>
			<p class="paragraf">“İki sene oldu… Artık üzülmüyorum.”  </p>
			<p class="paragraf">“Gece yatınca da mı üzülmüyorsun?”  </p>
			<p class="paragraf">“Üzülmüyorum.”  </p>
			<p class="paragraf">“Uyanınca?”  </p>
			<p class="paragraf">“Uyanınca da üzülmüyorum. Unuttum artık dedim ya oğlum, amma sordun sen de!”  </p>
			<p class="paragraf">“Ben unutmadım.”  </p>
			<p class="paragraf">“Neyi unutmadın?”  </p>
			<p class="paragraf">“Çok güzel sarı saçları vardı, böyle beline kadar. Bir de yere kadar mavi elbisesi vardı. Bir de…”  </p>
			<p class="paragraf">“Yetti be Kâzım! Başka şey konuş artık!”  </p>
			<p class="paragraf">“Niye?”  </p>
			<p class="paragraf">“Sen böyle konuşunca üzülüyorum da ondan.”  </p>
			<p class="paragraf">“Üzülmüyorum dedin ama…”  </p>
			<p class="paragraf">“Başka şey konuşursan üzülmem.”  </p>
			<p class="paragraf">“Ne konuşayım?”  </p>
			<p class="paragraf">“En iyisi konuşma, zaten hava çok sıcak, nefesini harcama.”  </p>
			<p class="paragraf">Yolun geri kalanında tek bir kelime bile etmediler. Veysel arada bir dönüp yol arkadaşına baktı. Kâzım’ın bedenine göre büyük olan kafası düşüncelerinin ağırlığını taşıyamıyor gibi sağa yatmıştı. İnsan onun bir kavgada suratına yumruk yediği ve o yumruğun hâlâ orada durduğu hissine kapılıyordu. Vücudu hantal, adımları güçlü, sırtı terliydi; yürüdüğünde sağ kolu bedeninden biraz daha ileride gidiyordu daima. Koca kulakları güneşten kızarmıştı ve altdudağı çenesine kadar sarkmıştı. Tarlada gereğinden çok uzun süre kalmış biçimsiz bir patatese benziyordu.  </p>
			<p class="paragraf">Eve vardıklarında, Kâzım, bir adım arkasında yürüyen Vey­sel’e veda etmeden avlunun kapısını itti, içeriye girdi. Kapı kendiliğinden kapandı. Veysel bir anlık şaşkınlığın ardından, ellerini pantolonunun cebine soktu ve arkasını dönerek gerisingeri yürümeye başladı. Alnından terler süzülürken, yüzünden belli belirsiz bir gülümseme gelip geçti. Sarı saçlı kızı hâlâ hatırlayan Kâzım, yarım metre arkasındaki Veysel’i çoktan unutmuştu bile. Veysel de yürüdükçe Kâzım’ı unuttu, sarı saçlı kızı hatırladı. Döküntü motosikletine vardığında, hatıralar bok sinekleri gibi zihninin her köşesinde uçuşuyordu.  </p>
		</div>
	</body>
</html>