<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-14" xml:lang="en-GB">On dört  </p>
			<p class="paragraf">Nurdan bahçeye girdiğinde, Meryem’i evin duvarına dayalı divanda otururken buldu.  </p>
			<p class="paragraf">“Kız, nerelerdesin sen? Kaç gündür ortalarda görünmüyorsun. Merakımdan kalktım geldim.”  </p>
			<p class="paragraf">“Gel Nurdan Abla, gel” diyerek yerinden kalktı Meryem ve Nurdan ancak o zaman kızın yüzündeki morlukları ve çizikleri görebildi.  </p>
			<p class="paragraf">“Hiiii, ne oldu sana böyle? Eli kırılsın, baban mı dövdü?”  </p>
			<p class="paragraf">“Yok, ben dövdüm.” Fatma mutfaktan bahçeye açılan kapının ağzında durmuş, Nurdan’a bakıyordu. Onun yüzü kızınınkinden çok daha kötü durumdaydı. “Elime sağlık, keşke daha çok dövseydim” diye söylendi Fatma, eksik dişlerinin arasından.  </p>
			<p class="paragraf">“Canını kurtardığına dua et sen!” dedi Meryem, tükürür gibi. “Gebertecektim de insafa geleceğim tuttu.”  </p>
			<p class="paragraf">Nurdan bir Fatma’ya, bir Meryem’e bakıyor, gülsün mü ağlasın mı bilemiyordu.  </p>
			<p class="paragraf">“Meryem, sana da yuh olsun, Fatma Abla, sana da yuh olsun! Ana kızın dövüştüğü nerede görülmüş? Hiç duymadım böyle şey.”  </p>
			<p class="paragraf">“Duymazsın tabii, âdet anaların kızlarını dövmesidir; kızlar analarına el kaldırmaz. Ama bunun ne hayırsız olduğu daha doğduğu günden belliydi. Şeytan doğurdu dediler diye kızdıydık. Meğer doğru demişler, şeytanın dik âlâsını doğurmuşum hem de!” Fatma makineli tüfek gibi konuşuyor, saydırıp duruyordu. “Allah belasını versin inşallah, taş doğuraymışım bunu doğuracağıma…”  </p>
			<p class="paragraf">Nurdan bir fırsatını bulsa kadını susturacaktı ama Fat­ma’nın kelimeleri sıkışık dişler gibiydi, aralarına girmenin imkânı yoktu. O yüzden hiç kendini yormamaya karar verdi ve Meryem’in yanına divana oturup, bir ayağını altına aldı. İkisi diz dize, yüzlerinde bıkkın bir ifadeyle, Fatma’nın tiradının bitmesini beklediler, beklediler ve sonunda Fatma o çok beklenen son cümlesini kurdu: “Ölürsem mezarıma bile gelmesin, istemem.”  </p>
			<p class="paragraf">“Gelmem zaten, merak etme! Dirinden çok hayır gördüm de ölüne mi kaldım!” dedi Meryem, sonra gülümsedi. “Yok be, vazgeçtim, gelirim mezarına, kedi sidiğiyle sularım seni.”  </p>
			<p class="paragraf">Fatma eve girdi, kapıyı çarparak kapattı.  </p>
			<p class="paragraf">“Ne oldu ya, neden kapıştınız?”  </p>
			<p class="paragraf">“Evlenmeyeceğim dedim diye saldırdı üzerime. Dövüştük sonra.”  </p>
			<p class="paragraf">“Nasıl evlenmeyeceksin kız?”  </p>
			<p class="paragraf">“Bulurum ben bir yolunu.”  </p>
			<p class="paragraf">Sustular.  </p>
			<p class="paragraf">“Güzel olmuş ev, böyle bembeyaz” dedi Nurdan, neden sonra. “İstemeye gelecekler diye mi boyadınız?”  </p>
			<p class="paragraf">“Babam öyle buyurdu” dedi Meryem. “Bu mezbelelik bir boyayla toparlanır sanki.”  </p>
			<p class="paragraf">“Olsun, yine de eli yüzü düzelmiş” dedi Nurdan, çantasından sigarasını çıkarırken. Meryem uzanıp onun sigarasını yaktı.  </p>
			<p class="paragraf">“Aliço ne diyor?” diye sordu Nurdan.  </p>
			<p class="paragraf">“Ne desin? ‘Bulacağız bir yol’ diyor.”  </p>
			<p class="paragraf">“Seviyorsa bulur elbet…”  </p>
			<p class="paragraf">“Seviyorsa mı? Sen Aliço’nun beni sevdiğine inanmıyorsun değil mi? Ama vallahi seviyor, hem de öyle böyle değil yani… O kadar çok seviyor ki, bilemezsin.” Meryem’in gözleri dolmuştu. “Bana nasıl sıkı sıkı sarıldığını bir görsen anlarsın. Beni nasıl içine çeke çeke öpüp kokladığını bir bilsen anlarsın…”  </p>
			<p class="paragraf">“Ona sevmek denmez!” dedi Nurdan sertçe.  </p>
			<p class="paragraf">“Bal gibi de sevmek denir. Hem de en âlâsından.”  </p>
			<p class="paragraf">“Eeee, o zaman ne dertleniyorsun?” diye sordu Nurdan. “Madem o kadar seviyor, gönlünü ferah tut.”  </p>
			<p class="paragraf">“Ne bileyim, onu görmediğim zaman aklım bulanıyor” dedi Meryem. “Elimde değil, kendimi yiyorum. Acaba korkup vaz mı geçti, başkasını mı buldu, ya artık sevmiyorsa diye kurup duruyorum.”  </p>
			<p class="paragraf">“Aman be kızım, düşündüğün şeylere bak. Kim ne yapsın senin aylak Aliçonu?”  </p>
			<p class="paragraf">“Öyle deme ama Nurdan Abla yaaa! Birini sevince, herkes onu senin gözünle görüyor sanıyorsun. Ben de biliyorum matah bir bok olmadığını ama daha onu uzaktan görünce kalbim yerinden oynuyor. Benimki oynadığına göre diyorum, başkalarınınki neden oynamasın?”  </p>
			<p class="paragraf">“Bek hele!” dedi Nurdan dalga geçerek. “Kız, senin kalbin de mi var? Hiç bilmiyordum ya…”  </p>
			<p class="paragraf">“Ben de bilmiyordum valla Aliço’yu tanıyana kadar” dedi Meryem gülerek. “Varmış valla, hatta bütün içim kalpmiş benim.”  </p>
			<p class="paragraf">“Hepsi geçer bunların… Şimdi seviyorum dersin; ölüyorum, bitiyorum dersin… Sonra gün gelir, kalbinin yerini bile unutursun” dedi Nurdan.  </p>
			<p class="paragraf">“Onu da o gün düşünürüz be Nurdan Ablam.”  </p>
			<p class="paragraf">“Sonrası falan yok artık. Evleniyorsun sen.”  </p>
			<p class="paragraf">“Nah evleniyorum!” diye bağırdı Meryem. “Gör bakalım, evlenecek miyim, evlenmeyecek miyim!”  </p>
		</div>
	</body>
</html>