<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-22</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-23" xml:lang="en-GB">Yirmi üç  </p>
			<p class="paragraf">“Ah be Kâzım, desene oğlum, anne bu su çok sıcak diye!”  </p>
			<p class="paragraf">Bedriye telaş içinde duşu yere fırlattı ve musluğu kapattı. Sabunluğu hazırlarken Kâzım’ı suyun altında bırakmış ama öncesinde sıcaklığı kontrol etmeyi düşünememişti.  </p>
			<p class="paragraf">“Niye bir şey söylemedin Kâzım?”  </p>
			<p class="paragraf">Banyonun ortasındaki küçük plastik taburede, bıngıl bıngıl bir et yığını olarak, beyaz donuyla oturan Kâzım omuz silkti.  </p>
			<p class="paragraf">“Acımadı.”  </p>
			<p class="paragraf">Bedriye’nin gözleri yaşardı. “Acımaz olur mu hiç, bak kıpkırmızı oldu karnın? Soğuk su tutayım mı sana?”  </p>
			<p class="paragraf">“Tut…” dedi Kâzım. “Sırtıma da tut!”  </p>
			<p class="paragraf">“Sırtın da mı yandı? Aaa bak, oran da kızarmış. Haşladım valla oğlanı, haşladım. Ah akılsız Bedriye, ah geberesice Bedriye! Sen de niye sesini çıkarmıyorsun be evladım? Demez mi insan yanıyorum ben diye?.. Öyle sessiz sessiz durunca ne bileyim ben, suyun sıcaklığı iyi sandım.”  </p>
			<p class="paragraf">Kâzım annesinin sesinin titrediğini duyunca, kafasını kaldırıp dikkatlice kadının yüzüne baktı.  </p>
			<p class="paragraf">“Ağlıyon mu anne sen?”  </p>
			<p class="paragraf">“Ağlamıyom.”  </p>
			<p class="paragraf">“Ama gözün yaşlanmış.”  </p>
			<p class="paragraf">“Yok be oğlum, niye ağlayacakmışım ki? Sevinçten yaşlandı gözüm. Damat oldun ya sen aslanlar gibi böyle…”  </p>
			<p class="paragraf">“Damat oldum ben” dedi Kâzım gururla.  </p>
			<p class="paragraf">“Oldun tabii… Dur bakayım, bir şöyle dön. Omzuna ne oldu, ısırdı mı yoksa o karı seni?”  </p>
			<p class="paragraf">Kâzım omuzlarını silkti.  </p>
			<p class="paragraf">“Kâzım?”  </p>
			<p class="paragraf">“Söylemicem.”  </p>
			<p class="paragraf">“Niye söylemicen? Kan oturmuş bak etine.”  </p>
			<p class="paragraf">“Ayıp ya, söylemicem işte! Erkek adamlar öyle şeyler konuşmaz.”  </p>
			<p class="paragraf">Bedriye, Kâzım’ın bu sözlerini elinde olmadan hayra yordu. Kim bilir, belki de oğlu o işi becermişti. Kim bilir, belki de o kadın, yani Meryem azgının biriydi. Belli olmazdı bu işler. Hem banyo perdesi de kopmuştu, ne yaptılarsa artık! Tam o anda Meryem banyonun kapısından kafasını uzattı ve Bedriye’den yana bakmadan Kâzım’a seslendi.  </p>
			<p class="paragraf">“Kâzım, ben bir gidip annemleri dolaşacağım.”  </p>
			<p class="paragraf">“Düğün sabahı mı?” Bedriye’nin şaşkınlığı hızla öfkeye döndü. “Olacak şey mi bu şimdi?”  </p>
			<p class="paragraf">“Bir hasret çöktü içime, gideyim dedim.” Meryem’in sesi alay eder gibi çıkıyordu. “Sen ne dersin Kâzım? Gideyim mi anneme, izin veriyor musun?”  </p>
			<p class="paragraf">Kâzım hayran hayran Meryem’e baktı. Karısı bir melek kadar güzel göründü gözüne mavi basmadan çiçekli elbisesinin içinde.  </p>
			<p class="paragraf">“Veriyom” derken Kâzım’ın gözleri ışıl ışıl parladı. “Aynı prenseslere benzemişsin bu elbiseyle.”  </p>
			<p class="paragraf">“Yapma be!” dedi Meryem gülerek. “Hadi bana müsaade. Fazla geç kalmadan gelirim ben.”  </p>
			<p class="paragraf">Meryem kapıyı çekip çıkarken, Bedriye’nin gözü tekrar yerde duran kırmızı çiçekli banyo perdesine takıldı. “Salih’e söyleyeyim de çaksın şunu yerine” diye düşündü.  </p>
		</div>
	</body>
</html>