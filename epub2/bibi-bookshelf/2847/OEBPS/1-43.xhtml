<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-43</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-44" xml:lang="en-GB">Kırk dört  </p>
			<p class="paragraf">Aliço uyku sersemi yataktan kalktı, şöyle bir gerindi, sarsak adımlarla banyoya gidip yüzüne su çarptı ve bu yaptıklarından yorulmuş gibi kahvaltı sofrasının başına çöktü.  </p>
			<p class="paragraf">“Erkek adam bu saatte çıkmaz yataktan” dedi Naciye. “Rahmetli baban hep karanlıkta kalkardı.”  </p>
			<p class="paragraf">“Offff!” dedi Aliço. Bir sabah da başka bir şey söyleyemez miydi bu kadın?  </p>
			<p class="paragraf">“Sen kime benzedin, bilmiyorum” dedi Naciye. Kendisi kahvaltısını yapalı üç saat olmuştu, eline çayını alıp oğlunun karşısına kuruldu. Aliço, annesinin bu sabah formunun doruğunda olduğunu hissediyordu; bitmek tükenmek bilmeyen şikâyetlerini art arda sıralamaya başlaması an meselesiydi. Kadınla göz göze gelmekten kaçınarak, uzanıp sehpanın üzerinde duran telefonunu aldı.  </p>
			<p class="paragraf">“Günahtır, yemek yerken telefona bakılmaz!” dedi Naciye. Hoşuna gitmeyen her konuyu günaha bağlamak gibi bir âdeti vardı.  </p>
			<p class="paragraf">“Kim diyor bunu?” diye sordu Aliço.  </p>
			<p class="paragraf">“Öyle.”  </p>
			<p class="paragraf">“İş bu, iş! Keyfimden bakmıyorum.”  </p>
			<p class="paragraf">“Haaa tamam, işse bak!” dedi Naciye. “Bak Aliço, ne yap et, hemen bir işe gir, benden zırnık işlemez bundan sonra. Dul kadınım ben, bir maaşa bakıyorum; senin içkinle, sigaranla, giyiminle, gezmenle başa çıkamam. Bugüne kadar verdiklerim helali hoş olsun ama artık bitti. Kenarda üç kuruş param yok. Yarın öbür gün hastalansam kim bakacak bana? Sen mi? Duy da inanma!”  </p>
			<p class="paragraf">Aliço’dan çıt çıkmadı.  </p>
			<p class="paragraf">“Yumurta haşlayayım mı?” diye sordu Naciye.  </p>
			<p class="paragraf">Aliço yine cevap vermedi.  </p>
			<p class="paragraf">“Aliçoooo!” dedi annesi. “Telefonun içine mi düştün!”  </p>
			<p class="paragraf">Aliço gerçekten de telefonun içine düşmüş gibiydi. Gözlerini fal taşı gibi açmış, hiç kıpırdamadan ekrana bakıyordu.  </p>
			<p class="paragraf">“Oğlum, yumurta yiyecek misin?” Naciye oğlunun omzunu sarstı.  </p>
			<p class="paragraf">Aliço bir anda ayağa kalktı ve odasına doğru koştu. Kendisine tembel diyenleri utandıracak bir hızla giyindi ve annesine bir “eyvallah” bile demeden evden fırladı. Naciye arkasından, “Hiçbir şey yemeden evden çıkılmaz, sofradan böyle kalkmak günahtır!” diye seslendiyse de Aliço dönüp bakmadı bile.  </p>
			<p class="paragraf">Babadan kalma evlerinden kahvehaneye kadar olan yedi yüz on altı metrelik mesafeyi öyle hızlı koştu ki, kapının önünde yerleri yıkayan Veysel’i kolundan tuttuğunda bir müddet konuşamadı.  </p>
			<p class="paragraf">“Abi, neyin var? Kalbin mi sıkışıyor? Fenalığın mı var? Hıdır Ustamı çağırayım mı?” Aliço’yu nefes alamaz halde karşısında bulan Veysel’in paçası tutuşmuştu.  </p>
			<p class="paragraf">“Yok!” diyebildi Aliço sadece. “Bir şey yok!”  </p>
			<p class="paragraf">Veysel’e tutunup soluklandı, konuşabilecek duruma gelmeyi bekledi ve sonunda, “Şu anda istekranda bin altı yüz kişi seni takip ediyor. Gece yatmadan önce on dörttü, sabah bir uyandım, bin altı yüz kişi olmuş.”  </p>
			<p class="paragraf">“Ne diyorsun Aliço Abi? Bin altı yüz kişi beni mi takip ediyor? Bir yanlışlık vardır o işte.”  </p>
			<p class="paragraf">Aliço başını salladı ve telefonunu açıp Veysel’e gösterdi. “Bak, tamı tamına bin altı yüz on sekiz kişi.”  </p>
			<p class="paragraf">“Peki bu ne demek şimdi? Bin altı yüz on sekiz hayranım mı var yani benim?”  </p>
			<p class="paragraf">“Keşfedildin demek bu oğlum, keşfedildin!”  </p>
			<p class="paragraf">Veysel sevinçle kahvehanenin kapısını açtı ve “Hıdır Ustam, keşfettiler beni. Vallaha da billaha da keşfettiler. Gel bak inanmıyorsan! Tam bin altı yüz on sekiz hayranım var.”  </p>
			<p class="paragraf">Hıdır ellerini kurulayarak dışarıya çıktı. “Ne var oğlum, ne bağırıyorsun kudurmuş gibi?”  </p>
			<p class="paragraf20">  </p>
			<p class="paragraf">Aliço, Veysel ve Hıdır o sabahın geri kalanını, bir masada kafa kafaya verip Veysel’in Instagram hesabını inceleyerek geçirdiler. Aliço anlattı, onlar dinledi; onlar sordu, Aliço cevapladı. Aliço’nun da fazla bir şey bildiği yoktu ama kasabadaki gençlerden duydukları sayesinde, Veysel’le Hıdır’ın yanında Bill Gates sayılırdı. Üstelik yarım yamalak bildiği şeyleri bile allayıp pullayıp öyle güzel anlatıyordu ki, konu usul usul kötümserler kralı Hıdır’ın bile aklına yatmaya başlamıştı. Ustasının da sonunda bu işe inanmaya başladığını gören Veysel iyice heyecanlandı, kabına sığamaz oldu.  </p>
			<p class="paragraf">Kahvehanedeki diğer aylaklar Osman Efendi’nin kalp krizini konuşup dururken, Hıdır, Veysel ve Aliço gözlerini telefondan bir an bile ayırmadılar.  </p>
			<p class="paragraf">Öğle yemeği saati geldiğinde, üçü birden Hıdır’ın emektar Skoda otomobiline doluşup Görece’ye gitmeye karar verdiler. Bu güzel haberin şerefine hem Veysel onlara kasabadaki meşhur köftecide yemek ısmarlayacak, hem de Aliço’nun oradaki arkadaşlarını bulacaklar ve Veysel’in bir gecede nasıl böyle keşfedildiğini soracaklardı. Hıdır kahvehaneyi aylaklardan birine emanet etti ve yola düzüldüler. Onlar Görece’ye yaklaşırken Veysel’i takip eden insan sayısı da bin yedi yüze yaklaşmıştı.  </p>
			<p class="paragraf">“Kasabaya gelmişken Osman Efendi’yi de yoklayalım!” dedi Hıdır.  </p>
			<p class="paragraf">“Olur!” dedi Aliço isteksizce. “Aslında ben yoklamasam daha iyi, hiç sevmiyor karısı beni.”  </p>
			<p class="paragraf">“Bedriye Teyze mi? Yok be oğlum, iyidir Bedriye Teyze…”  </p>
			<p class="paragraf">“Ama beni sevmiyor. Geçen akşam yemeğe gittiğimde tavır yaptı. Kâzım’la arkadaş olmamı istemiyor herhalde. Sanki ben de çok meraklıyım onun geri zekâlı oğluna!”  </p>
			<p class="paragraf">“Bak öyle konuşma bozuşuruz!” dedi Hıdır. “İyi insanlar onlar, Kâzım da altın gibi çocuktur.”  </p>
			<p class="paragraf">“Tamam be Hıdır, kızma!”  </p>
			<p class="paragraf">“Kızarım Aliço. Allah’ın garibi için öyle konuşursan kızarım. Bedriye Teyze’ye de laf söyleme bir daha!”  </p>
			<p class="paragraf">“Haklısın ama ben de bozuldum be arkadaş. Kâzım’ın gönlü olsun diye kalkıp gittim, kadın bayağı surat yaptı bana.”  </p>
			<p class="paragraf">Veysel bütün dikkatini elindeki telefona verdiğinden, arabadaki gerginliğin farkında değildi.  </p>
			<p class="paragraf">“Aliço Abi, senin bu çocukları nerede bulacağız? Yerleri yurtları belli mi?”  </p>
			<p class="paragraf">“Belli tabii oğlum, meydana giderken internet kafeleri var.”  </p>
			<p class="paragraf">Hıdır, “Haaaa iyi! Bu işlerden anlıyorlardır o zaman” dedi. Mevzuya gittikçe ısınmaya başlamıştı.  </p>
			<p class="paragraf">Arabayı tam kafenin önüne park ettiler ve inip, bozuk yol yüzünden fena halde tutulan bellerini esnetip içeriye daldılar. İnternet kafenin sahibi olan Fuat, Aliço’yu ayakta karşıladı ve büyük hürmet gösterdi. Hıdır bir an için, Aliço’nun anlattığı bütün o hikâyelerin, maceraların gerçekliğine inanacak gibi oldu.  </p>
			<p class="paragraf">Fuat Aliço’nun söylediklerini dikkatle dinledikten sonra telefonu alıp yarım saat kadar Veysel’in Instagram hesabını inceledi. Arada kafedeki başka gençleri yanına çağırıyor, onlardan da fikir alıyordu. Hıdır, Veysel ve Aliço gözlerini bile kırpmadan Fuat’a bakıyor, onun ağzından çıkacak açıklamayı bekliyorlardı. Sanki dünyanın geleceği Fuat’ın iki dudağının arasındaydı. Fuat baktı, düşündü, taşındı, kafasını kaşıdı, bir daha baktı, allem etti, kallem etti, bir de başka türlü denedi, ona sordu, buna sordu, biraz daha baktı ve sonunda başını kaldırıp, “Valla ben de bir şey anlamadım. Herhalde ünlü biri beğendi ya da kendi sayfasına koydu, sonra da onun hayranları seni takip etmeye başladılar. Aklıma başka bir şey gelmiyor” dedi.  </p>
			<p class="paragraf">“Ne yapacağız peki?” diye sordu Aliço.  </p>
			<p class="paragraf">“Bir şey yapmayacaksınız, video koymaya devam edin bence. Baksana, buraya geldiğinizden beri on yedi kişi daha eklendi. Daha da artacak gibi” dedi Fuat. Sonra da gülerek Veysel’e döndü: “Veysel, şaka maka sende de sıkı ses varmış ha!”  </p>
			<p class="paragraf">Veysel güldü. Aliço onun sırtına vurdu. Hıdır ise son sözü söyledi: “Durun bakalım, öyle hemen umutlanmayın!”  </p>
		</div>
	</body>
</html>