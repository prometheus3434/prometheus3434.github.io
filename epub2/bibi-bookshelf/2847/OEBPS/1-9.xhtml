<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7cc8a2c9-977b-4383-ac8d-02d69ea81d92"/>
	</head>
	<body id="x1" xml:lang="tr-TR">
		<div>
			<p class="split ParaOverride-6" xml:lang="en-GB">  </p>
			<p class="anabaslik ParaOverride-6" id="_idParaDest-10" xml:lang="en-GB">On  </p>
			<p class="paragraf">Nurdan sofrayı topladı, kızlarını yataklarına yatırdı ve televizyonu açıp, en sevdiği dizinin başlamasını beklemeye koyuldu. Kocasıyla birlikte izledikleri tek programdı bu.  </p>
			<p class="paragraf">“Mısır patlatayım mı?” diye sordu, divana uzanmış televizyona bakan Ekrem’e.  </p>
			<p class="paragraf">“Yok. Dükkâna ineceğim birazdan, Salih gelecek.”  </p>
			<p class="paragraf">“Bu gece de mi?” Nurdan şaşırmıştı. Kocasının dükkânda arkadaşlarıyla geçirmediği tek geceydi çarşamba.  </p>
			<p class="paragraf">“Hııı…” dedi Ekrem. “Bir derdi varmış.”  </p>
			<p class="paragraf">“Aman ne derdi olacak Salih’in? Ekmek elden su gölden yaşayıp gider, karısı desen ağzı var dili yok. Allah herkese onunki gibi ana baba, onunki gibi yaşantı versin.”  </p>
			<p class="paragraf">“Bilmem, varmış işte onun da kendine göre bir derdi.”  </p>
			<p class="paragraf">“Hadi hadi, biliyorsundur” diye üsteledi Nurdan.  </p>
			<p class="paragraf">“Bilmiyorum.” Konuşkan biri değildi Ekrem.  </p>
			<p class="paragraf">“Uzun mu sürecek işiniz?”  </p>
			<p class="paragraf">“Bilmiyorum.”  </p>
			<p class="paragraf">“Bak, benim yarın kasabaya pazara gitmem lazım. Erken kalkıp dükkânı açacaksın, ona göre.”  </p>
			<p class="paragraf">“Tamam” dedi Ekrem.  </p>
			<p class="paragraf">“Sabah sen aç diye tutturma ama! Vallahi açmam, haftalardır pazara gidemedim!”  </p>
			<p class="paragraf">“Tamam” diyen Ekrem, doğrulup divandan kalktı, gidip çişini yaptı, yatmaktan kabarmış saçlarını yatıştırdı. “Hadi iniyorum ben.”  </p>
			<p class="paragraf">“Güle güle!” diye seslendi Nurdan.  </p>
			<p class="paragraf">“Allahaısmarladık!” dedi Ekrem ve acele adımlarla aşağıya indi. Bakkal dükkânının asma kilidini açıp içeriye girdi.  </p>
			<p class="paragraf">Kendini bildi bileli, ömrü bu dükkânda geçmişti. Bütün çocukluğu babasının pirinç tartmasını, peynir kesmesini, para üstü vermesini, kasayı açıp kapamasını izlemekle geçmişti. Babası hastalanıp dükkânın idaresi Ekrem’e geçtiğinde, bakkal dükkânının Çakalağzı’nın hayatındaki yeri de değişmeye başlamıştı. Kapanış saatinden sonra Köy’ün ileri gelen ailelerinin gençleri orada toplanıyor, yazın kapı önüne attıkları masada, kışın dükkânın içinde kurdukları sofranın başında oturup sohbet ediyor, içki içiyor, bazen de kumara dalıyorlardı. Aileleri muteber insanlar olduğundan ve gençler pek taşkınlık yapmadıklarından kimse durumdan şikâyetçi değildi.  </p>
			<p class="paragraf">Yıllar içinde gençlerin bazıları evlenmiş, bazıları Köy’den gitmişti ama dört beş tanesi düzeni devam ettirmeyi başarmışlardı. Özellikle Osman Efendi’nin büyük oğlu Salih bakkal dükkânının gediklisiydi. Ekrem’den yedi yaş küçük olmasına rağmen, at yarışı gibi ortak zevkleri ve ağırbaşlı kişilikleri onları yakınlaştırmış ve zaman içinde ikisi birbirlerinden ayrılmaz olmuşlardı. Evlilik de pek bir şey değiştirmemişti Ekrem ile Salih için; ikisinin de, Köy şartlarındaki bu küçük gece hayatlarından taviz vermeye hiç niyeti yoktu. Diğerlerinin gelemediği akşamlarda ikisi karşılıklı oturuyor, rakılarını açıyor ve bitmez tükenmez at yarışı sohbetlerine dalıp gidiyorlardı. O yüzden dükkânda sabahları Nurdan duruyor, Ekrem ancak öğlen saatinde işinin başında olabiliyordu.  </p>
			<p class="paragraf">Nurdan böyle şeylere karışan bir kadın değildi, kendini oyalamayı bilirdi. Filiz’e de fikrini soran olmamıştı. Kızcağız evliliğinin üçüncü gecesinden sonra kocasını giderek seyrek görmeye başladığında önce şaşırmış, sonra çare aramaya başlamıştı. Bu durumdan yakınmak için Nurdan’ın kapısını tıklattığında ise aldığı cevap gayet netti: “Dua et, başkalarının kocaları gibi kasaba genelevine dadanacaklarına, alt katımızda rakı içip at yarışı oynuyorlar. Aklını kullan, sesini çıkarma. Zaten bir süre sonra, sürekli tepende olmadığı için sevineceksin.”  </p>
			<p class="paragraf">Kocasını evde tutmak için Nurdan’dan yüz bulamayan Filiz kös kös eve dönmüş ve çenesini kapayıp suratını asmıştı.  </p>
			<p class="paragraf">“Selamünaleyküm!” dedi Salih, boncuk perdeye ters ters bakarak içeriye girerken.  </p>
			<p class="paragraf">“Aleykümselam” dedi Ekrem. “Neden öyle kıpkırmızı suratın?”  </p>
			<p class="paragraf">“Evden buraya yürüdüm, ondandır.”  </p>
			<p class="paragraf">“Hayırdır, Kâzım mı olacaksın başımıza? Ne yürümesi bu akşam akşam?”  </p>
			<p class="paragraf">“Ne bileyim be Ekrem, sinirim yatışır belki dedim.”  </p>
			<p class="paragraf">“Yatıştı mı?”  </p>
			<p class="paragraf">“Nerdeeee! Daha beter oldu. Yürüdükçe kafamda kurdum durdum.”  </p>
			<p class="paragraf">“Konuştun mu babanla?”  </p>
			<p class="paragraf">“Konuştum ama…” dedi Salih sıkıntıyla, “onu söyleyemedim.”  </p>
			<p class="paragraf">“Niye söyleyemedin?”  </p>
			<p class="paragraf">“Ne bileyim, yapamadım. Bir türlü dilim varmadı.”  </p>
			<p class="paragraf">“Meryem o eve girerse yanarsın Salih. Delinin teki o, biliyorsun. Hele kızdı mı, gözü hiçbir şey görmez. Döker her şeyi ortalığa.”  </p>
			<p class="paragraf">“Biliyorum ama bizimkiler tutturdu alacağız diye.” Salih bardağına rakı doldururken, bir taraftan da şakaklarını ovuyordu.  </p>
			<p class="paragraf">“Tekrar konuş babanla” dedi Ekrem, kararlı bir sesle. “Yoksa alırsın başına belayı.”  </p>
			<p class="paragraf">“Offff ya, durduk yerde başımıza açılan işe bak! Anlamıyorum valla, nereden geldi bu kız babamın aklına?”  </p>
			<p class="paragraf">“Kâzım’a bir tek onu verirler diye düşündü herhalde…”  </p>
			<p class="paragraf">“Babam isterse, herkes verir kızını” dedi Salih ve pek de haksız sayılmazdı. Osman Efendi Çakalağzı koşullarında varlıklıydı, hatta Köy’ün en zengin üç kişisinden biriydi ama bu zenginlik algısı onun servetinin büyüklüğünden ziyade diğerlerinin yoksulluğundan kaynaklanıyordu. Köy’de Osman Efendi’nin böylesine sevilip sayılmasının sebebi ise kişiliğiydi. Herkese elinden geldiğince yardım eder, kimsenin kalbini kırmaz, hak yemezdi. Çakalağzı’nda yaşayan herkes Osman Efendi’nin adil bir adam olduğunu bildiğinden, anlaşmazlık durumunda hakemlik yapması istenir ve o sözünü söylediğinde kimse itiraz etmezdi.  </p>
			<p class="paragraf">“Herkes kızını verir de, babam utanıyor gidip hasta oğluna milletin kızını istemeye. Hazır bu evde kaldı, bari biz alalım dedi herhalde, bilmiyorum ki” diye devam etti Salih.  </p>
			<p class="paragraf">“Kâzım da çok sevinmiş ha?”  </p>
			<p class="paragraf">“Haaa, yanıkmış meğer o kara suratlıya.”  </p>
			<p class="paragraf">“Ama Meryem hiç istemiyormuş Kâzım’la evlenmek, öyle dedi Nurdan.”  </p>
			<p class="paragraf">Salih omuz silkti ve “Ağır İhsan, Meryem’e fikrini sormaz verirken. Kınaları yakmıştır şimdi pezevenk” dedi dişlerinin arasından.  </p>
			<p class="paragraf">Ekrem küçük portatif masanın diğer ucuna çöktü ve rakısına uzandı. “Ohoooo, kına yakmakla kalmamıştır, zil takıp oynuyordur. Anan ne diyor bu işe?”  </p>
			<p class="paragraf">“Anam Kâzım’ın evlenmesini hiç istemiyor; hor görürler, iyi bakmazlar diye korkuyor ama babama sesi çıkmıyor. İyi oldu bu klima burada.”  </p>
			<p class="paragraf">“Hııı, evet!” dedi Ekrem.  </p>
			<p class="paragraf">“Ama o boncuklu şeyi taktırmasaydın keşke kapıya.”  </p>
			<p class="paragraf">“Kötü mü olmuş?”  </p>
			<p class="paragraf">“Karı işi biraz!” dedi Salih.  </p>
		</div>
	</body>
</html>