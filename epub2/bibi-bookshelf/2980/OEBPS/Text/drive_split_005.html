<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>drive</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_5">&nbsp;<br class="chapter" />
  BİRİNCİ BÖLÜM<br class="chapter" />
  &nbsp;<br class="chapter" />
  Motivasyon 2.0'ın<br class="chapter" />
  Yükseliş ve Çöküşü</h2>

  <p class="normal">Farz edelim ki 1995 yılındasınız. Bir ekonomistin yanındasınız. Ekonomi alanında mastır sahibi, işletme fakültesinde hocalık yapan başarılı bir ekonomist. Ona şöyle diyorsunuz: "Elimde bir kristal küre var. Onunla on beş yıl sonrasını görebilirim. Senin geleceği görme yeteneğini test etmek istiyorum."</p>

  <p class="normal">Hoca kuşkulu ama muhabbeti bozmuyor.</p>

  <p class="normal">Devam ediyorsunuz: "İki yeni ansiklopediden bahsedeceğim. Biri henüz piyasaya çıktı. Biri de birkaç seneye çıkmış olacak. 2010 yılında hangisinin daha başarılı olacağını tahmin etmenizi istiyorum."</p>

  <p class="normal">"Öyle olsun. Anlat bakalım."</p>

  <p class="normal">"İlk ansiklopedi Microsoft tarafından yayınlanıyor. Bildiğiniz gibi Microsoft halihazırda büyük ve kârlı bir şirket. Bu yıl, Windows 95'in çıkışı ile birlikte adeta çağının en büyük şirketi haline geldi. Bu ansiklopediye Microsoft kaynak sağlıyor. Profesyonel yazar ve editörlere ücret ödeyerek binlerce farklı konuda makaleler yazdıracak. Dolgun maaşlı yöneticiler, projeyi titizlikle kontrol ederek zamanında ve bütçeye uygun olarak bitmesini sağlayacak. Sonrasında Microsoft bu ansiklopediyi CD-ROM formatında ve ileride de internet üzerinde satacak.</p>

  <p class="normal">"İkinci ansiklopediyi bir şirket çıkarmıyor. Ansiklopedi, sırf hoş zaman geçirmek için makale yazan, yazılmışları edit eden binlerce kişinin eseri. Bu kişilerin olaya katılması için hiçbir özel vasıf sahibi olması gerekmiyor. Makale yazsın veya edit etsin diye kimseye tek bir dolar, avro veya yen ödenmeyecek. Katılımcılar, bu ansiklopedi için bazen haftada yirmi-otuz saat zaman ayıracak. Hem de tek kuruş kazanmadan. Ansiklopediye insanlar internetten ulaşabilecekler. Ve bunun için para ödemeleri gerekmeyecek.</p>

  <p class="normal">"Şimdi on beş yıl sonrasını düşün. Kristal küreme göre 2010 yılında bu ansiklopedilerden biri dünyanın en büyük, en popüler ansiklopedisi olurken diğeri yok olacak. Sence hangisi?"</p>

  <p class="normal">1995'te tek bir aklı başında ekonomistin çıkıp da ikinci modelin başarılı olacağını söyleyeceğini sanmıyorum. İlk seçenek dışındaki tüm diğer modeller sadece o ekonomi hocasının öğrencilerine öğrettiklerinin bire bir zıttı olmakla kalmaz, aynı zamanda komik de olurdu. Bu, bir zoologa bir çita ile kayınbiraderiniz arasındaki iki yüz metrelik koşu yarışını kimin kazanacağını sormaya benziyor. Kayınbiraderin hiç şansı yok.</p>

  <p class="normal">Gönüllülerin işbirliğinde ortaya bir şeyler çıkması normaldi. Ancak bu işbirliğinin ürününün güçlü, kâr amacı güden bir şirketin sunduğu ürünle rekabet etmesinin yolu yoktu. Teşvik unsurlarının tamamı sorunluydu. Microsoft, satışa çıkardığı üründen kâr elde etmeyi amaçlıyordu. Diğer projede görev üstlenen herkes, elde edilecek başarıdan hiçbir şey kazanamayacağını daha en başından biliyordu. Daha da önemlisi, Microsoft yazarları, editörleri ve yöneticilerine maaş ödeniyordu. Diğer projeye katkıda bulunanlar ise para almıyordu. Hatta işin esası şu ki onlar ücretsiz olarak çalıştıkları her zaman diliminde para kazanmak bir yana, ceplerinden para ödüyorlardı. Sorunun cevabı son derece basitti. Öyle ki hocanın MBA sınıfındaki öğrencilere sınavda sormayacağı kadar basitti.</p>

  <p class="normal">Ama işler nasıl gitti, siz de biliyorsunuz.</p>

  <p class="normal">31 Ekim 2009'da Microsoft, disk formatında ve internet üzerinden sunduğu on altı yıllık MSN Encarta ansiklopedisinin fişini çekti. Öte yandan Wikipedia, yani senaryomuzdaki ikinci model, dünyanın en geniş ve en popüler ansiklopedisi oldu. Sadece sekiz yıllık bir geçmişi olan Wikipedia'da yaklaşık üç milyon İngilizce ve iki yüz altmış dünya dilinde on milyondan fazla başlık bulunmakta.<sup class="calibre4"><a href="../Text/drive_split_037.html#footnote-100-7" id="footnote-100-7-backlink">[7]</a></sup></p>

  <p class="normal">Ne oldu? İnsan motivasyonuna dair klasik görüş, bu sonucu açıklamakta son derece aciz kalıyor.</p>

  <p class="normal1">ÖDÜL-CEZA SİSTEMİNİN ZAFERİ</p>

  <p class="normal">İster Deci'nin deneylerinde kullandığı dev boyutlardaki anabilgisayarlar olsun, ister şu an şu cümleyi yazmakta olduğum iMac, ister cebinizde çalıp duran telefon olsun, tüm bilgisayarların bir işletim sistemi vardır. Elinizi değdirdiğiniz donanımın altında ve kullandığınız programların derinliklerinde her şeyin kusursuz çalışmasını sağlayan talimatları, protokolleri, yönergeleri içeren karmaşık bir yazılım katmanı bulursunuz. İşletim sistemleri hakkında pek kafa yormaz kimse. Onları ancak teklemeye başladıklarında, yönetmeleri gereken donanım ve yazılım bileşenlerinin sayısı iyice artıp yönetemez hale geldiklerinde fark ederiz. Sonra da bilgisayarımız çöküverir. Şikayet ederiz. Sonra işletim sisteminin bileşenleri ile uğraşıp duran akıllı yazılımcılar oturup daha iyi bir yazılım kodlarlar. Buna yükseltme denir.</p>

  <p class="normal">Toplumların da işletim sistemleri vardır. Her gün iç içe yaşadığımız yasalar, toplumsal adetler ve ekonomik düzen, dünyamızın işleyişine dair tüm talimatların, protokollerin ve inanışların meydana getirdiği bir katmanın üzerinde bulunur. Toplumsal işletim sistemimizin büyük kısmı da insan davranışlarına dair bir dizi varsayımdan oluşur.</p>

  <p class="normal">Eskiden, ama çok çok eskiden, şöyle böyle elli bin yıl kadar önce insan davranışlarına dair hakim kanı çok basit ve doğruydu. Hepimizin tek amacı hayatta kalmaktı. Yiyecek bulmak için ormanı arıyor, kılıç dişli aslan saldırınca da çalılara kaçıyorduk. Bu güdüler, davranışlarımızda belirleyici olan ana unsurlardı. Bu erken dönem işletim sistemine gelin Motivasyon 1.0 diyelim. Pek incelikli bir sistem değildi. Maymunlarınkinden, şebeklerinkinden ve diğer hayvanlarınkinden de fazlaca bir farkı yoktu hani. Ama işimizi görüyordu. Tıkır tıkır işliyordu. Ta ki işlememeye başlayana kadar.</p>

  <p class="normal">İnsan toplulukları giderek daha karmaşık bir yapıya büründü. İşlerin düzgün yürümesi için işbirliği yapma ihtiyacı doğdu. Hal böyle olunca bütünüyle biyolojik güdülerimizi temel alan bir işletim sistemi yetmemeye başladı. Aslında bazen bu güdüyü baskılamaya ihtiyaç duyuyorduk. Benim kalkıp yemeğinizi araklamamam ve sizin de eşimi çalmamanız için bu gerekliydi. Çok çarpıcı bir kültürel mühendislik başarısı sonrasında yeni yaşama ve çalışma koşullarımıza uygun bir sürümü eskisiyle yavaş yavaş değiştirdik.</p>

  <p class="normal">Bu yeni ve gelişmiş işletim sisteminin kalbinde revize edilmiş, daha doğru bir düşünce vardı: İnsanlar, biyolojik güdülerinin özetinden daha fazlasıydı. O ilk güdü hâlâ önemliydi. Buna kuşku yoktu. Ama bize tam olarak hitap etmiyordu. İkinci bir güdümüz daha vardı. Ödülün peşinden gitmek, cezadan kaçmak olarak tanımlanabilecek bir güdüydü bu. İşte bu noktada Motivasyon 2.0 olarak adlandırabileceğimiz yeni bir işletim sistemi baş verdi. (Başka hayvanlar da ceza ve ödüle tepki veriyor vermesine ama sadece insanlar bu güdüyü kullanarak bir sözleşme hukuku veya mağaza zincirleri kurabiliyor.)</p>

  <p class="normal">Bu ikinci güdüden yararlanmak, dünyanın genel ekonomik gelişmesi için hayati derecede önemliydi. Bilhassa son iki asırda. Sanayi Devrimi'ni bir düşünün. Buhar makinesi, demiryolu, elektriğin yaygınlaşması gibi teknolojik ilerlemeler sanayinin büyümesinde önemli roller üstlenmişti. Daha soyut bazı icatlar da öyle. Özellikle de Amerikalı bir mühendis olan Frederick Winslow Taylor'un çalışmaları. 1900'lü yılların başlarında Taylor, şirketlerin verimsiz, gelişigüzel bir şekilde yönetildiğine inanıyordu. Buna bir son vermek için "bilimsel yönetim" adını verdiği şeyi icat etti. İcadı bir tür yazılım idi. Motivasyon 2.0 üzerinde çalışacak şekilde tasarlanmıştı. İcat kısa sürede tanınıp benimsendi.</p>

  <p class="normal">Bu yeni yaklaşım, işçileri komplike bir makinenin parçaları olarak görüyordu. İşçiler işlerini doğru zamanda doğru şekilde yaparlarsa makine de doğru şekilde işlerdi. Bunu sağlamak için ise almak istediğiniz davranışı ödüllendirip karşılaşmak istemediğinizi cezalandırmanız yeterliydi. İnsanlar bu harici kuvvetlere bir başka ifadeyle dışsal motivasyon unsurlarına karşı rasyonel tepkiler verecek, sonuçta hem kendileri hem de sistem kazançlı çıkacaktı. Kömür ile petrolün ekonomik kalkınmayı beslediğini düşünürüz genelde. Ama bu iki enerji kaynağının yanı sıra ticaretin bir başka itici gücü de ödül ve ceza sistemi olmuştur.</p>

  <p class="normal">Motivasyon 2.0 işletim sistemi çok uzun bir süre kullanıldı. Hayatımızın içine o denli girmiş ki birçoğumuz varlığından bile haberdar değil. Kurumlarımızı ve hayatlarımızı bu sistemin değişmez kuralı üzerine oturttuk bunca zaman: Performansı, verimliliği artırmanın, mükemmelliği teşvik etmenin yöntemi iyiyi ödüllendirip kötüyü cezalandırmaktan geçer.</p>

  <p class="normal">Motivasyon 2.0 daha sofistike bir işletim sistemiydi. Daha büyük başarıları hedefliyordu. Gelgelelim, mükemmel değildi. İnsanların atlardan pek de farklı olmadıklarını savunuyordu. Ona göre bizi doğru yönde ilerletmenin yöntemi, daha taze bir havucu veya daha can yakıcı bir sopayı karşımızda sallamaktı. Ancak bu işletim sisteminin aydınlanma kavramından haberi yoktu. Tamamen verimlilik üzerine kuruluydu. İyi çalışıyordu. Hem de çok iyi. Ta ki işlememeye başlayana dek.</p>

  <p class="normal">Yirminci yüzyılda ekonomilerin yapısı kompleks bir hal aldıkça ve insanlar daha sofistike beceriler geliştirmek durumunda kalınca Motivasyon 2.0 yaklaşımı da bir miktar direnişle karşılaşmaya başladı. 1950'lerde Harry Harlow'un Wisconsin Üniversitesi'nden öğrencisi olan Abraham Maslow, insan davranışlarını bütünüyle pozitif uyarıcılarla ve negatif uyarıcıların şekillendirdiği fikrini araştıran hümanistik psikoloji bilim dalını geliştirdi. 1960'ta MIT'de yönetim konusunda profesör olarak görev yapan Douglas McGregor, Maslow'un bazı fikirlerini iş dünyasına taşıdı. McGregor, insanların doğuştan atıl, eylemsiz varlıklar olduğunu, harici ödül ve cezaları bir kenara kaldırınca hiçbir şey yapmadıklarını savunan görüşe karşı çıktı. Ona göre insanların başka ve daha yüksek bazı güdüleri vardı. Şirket sahipleri ve yöneticileri bu güdülere saygı duyarsa şirketleri bu durumdan kazançlı çıkabilirdi. McGregor'un yazdıklarının da kısmi katkısı sayesinde şirketler bir miktar ilerleme kaydettiler. Kıyafet kuralları gevşedi. Çalışma süreleri esnedi. Çoğu şirket, çalışanlara daha fazla özerklik vermenin ve böylece kurumsal büyümeye daha büyük katkı sağlamalarının yollarını aramaya koyuldu. Bu ince ayarlar bazı zafiyetleri ortadan kaldırdı kaldırmasına ancak kapsamlı bir yükseltme olmaktan uzak, mütevazı iyileştirmeler olarak kaldı. Motivasyon 2.1 henüz ufukta görünmüyordu.</p>

  <p class="normal">Söz konusu genel yaklaşım değişmeden kaldı. Ne de olsa anlaması basit, takibi kolay ve uygulaması sorunsuzdu. Ancak bu yüzyılın ilk on yılı içinde, bir başka deyişle iş dünyasında, teknolojide ve sosyal ilerlemede sönük geçen bir dönemde bu köhne, yaşlı işletim sisteminin o kadar da iyi işlemediğini keşfettik. İşletim sistemi sık sık ve beklenmedik anlarda çöküveriyor. Kusurlarını bypass etmek için insanların yan yollar bulması gerekiyor. En kötüsü ise modern iş dünyasının birçok yönü ile uyumsuz olması. Bu uyumsuzluk sorunlarını mercek altına yatırdığımızda o mütevazı güncellemelerin veya şuraya buraya yapılan yamaların sorunu çözmekten uzak olduklarını görürüz. İhtiyacımız olan, eksiksiz bir yükseltmedir.</p>

  <p class="normal1">ÜÇ UYUMSUZLUK SORUNU</p>

  <p class="normal">Motivasyon 2.0 işletim sistemi bazı konularda hâlâ gayet güzel işliyor. Sorun, son derece güvenilmez olması. Bazen çalışıyor, bazen çalışmıyor. Kusurlarını anlamak, bir yükseltmeye hazırlanırken hangi kısımlarının korunup hangilerinin atılması gerektiğini anlamamıza yardımcı olacak. Bu kusurlar üç ana kategoriye ayrılıyor. Mevcut işletim sistemimiz şu konularda giderek uyumsuzlaşıyor ve hatta kimi zaman adeta düşman kesiliyor: Yaptıklarımızı düzenleme şeklimiz, yaptıklarımız hakkında nasıl düşündüğümüz ve neyi nasıl yaptığımız.</p>

  <p class="normal2">Yaptıklarımızı Düzenleme Şeklimiz</p>

  <p class="normal">Microsoft ile Wikipedia arasındaki ansiklopedi savaşlarına geri dönelim. Motivasyon 2.0'ın kalbindeki inanışlara göre böyle bir sonuç kesinlikle mümkün değildi. Wikipedia'nın zaferi davranış bilim yasalarına kafa tutuyordu.</p>

  <p class="normal">Şimdi tümüyle gönüllü çabasıyla ve amatör bir ruhla ortaya çıkan bu ansiklopedi eğer türünün tek örneğiyse kaideyi bozan bir istisna olarak onu kabul edebiliriz. Ama durum öyle değil. Wikipedia, yirmi birinci yüzyılın yeni iş modelleri arasında en güçlüsü olan açık kaynağın temsilcisidir.</p>

  <p class="normal">Bilgisayarınızı bir açın hele. İnternete girip hava durumuna baktığınızda ya da spor ayakkabı siparişi verdiğinizde açık kaynak kodlu, dünyanın dört bir yanından gönüllülerin yarattığı bir web tarayıcısı olan Firefox'u kullanıyor olabilirsiniz. Ürünlerini bedava veren gönüllüler. Ama bu işin sürdürülebilirliği yok ki. Teşvik sebepleri külliyen yanlış. Gelin görün ki Firefox'u bugün yüz elli milyon kişi kullanıyor.</p>

  <p class="normal">Ya da isterseniz dünyanın herhangi bir ülkesindeki büyük bir şirketin IT bölümüne gidip sizi içeride gezdirmelerini isteyin. Şirketin sunucuları büyük olasılıkla gönüllü olarak çalışan yazılımcıların emeği ile ortaya çıkan ve ücretsiz dağıtılan Linux işletim sistemi üzerinde çalışıyordur. Kurumsal sunucuların dörtte birinde bugün Linux kullanılıyor. Daha sonra şirket çalışanlarından birine şirketin web sitesinin nasıl çalıştığını sorun. Web sitesi muhtemeldir ki Apache adlı, ücretsiz dağıtılan, açık kaynak kodlu, gezegenin dört bir yanından gönüllülerin emeği ile ortaya çıkmış bir web sunucusu yazılımı üzerinde çalışıyordur. Kurumsal web sunucusu pazarında Apache'nin payı yüzde elli düzeyinde bulunuyor. Bir başka ifadeyle çalışanlarından en iyi verimi almak için harici ödüllere güvenen şirketler, en önemli kurumsal sistemleri söz konusu olduğunda bu tür ödüllere ihtiyaç duymayan, kendi şirketlerinde çalışmayan kişilerce yaratılan ürünlere bel bağlamış durumdalar.</p>

  <p class="normal">Ve bu iş dünya genelinde üzerinde çalışılan on binlerce yazılım projesiyle de sınırlı değil. Bugün açık kaynak yemek kitapları, ders kitapları, araba tasarımları, tıbbi araştırma, kanuni dava özeti, imaj bankası, protez, kredi kooperatifi, kola ve alkolsüz içeceklerden daha fazlasını isteyenler için açık kaynak bira bulabilirsiniz.</p>

  <p class="normal">Neyi nasıl yapacağımıza dair yeni bir düzenlemeyi benimsemiş bulunmaktayız ama bu yeni düzenleme yöntemimiz harici ödülleri tamamen reddetmez. Açık kaynak hareketindeki insanlar yoksulluk andı içmiş falan değiller. Çoğu için bu tür projelere katılımın anlamı isimlerini duyurmak, becerilerini geliştirmek ve böylece para kazanma güçlerini artırmak. Girişimciler yeni ve kimi zaman gayet kârlı şirketler kurarak açık kaynak kodlu yazılımları kendi bünyelerinde kurmalarına yardımcı oluyor, bu yazılımların olağan bakımını yapıyor.</p>

  <p class="normal">Ama bilim adamlarının da ortaya koyduğu üzere, eski iş modelleri dışsal motivasyona ne kadar çok ihtiyaç duyuyorsa açık kaynak modelleri de içsel modellere aynı şekilde ihtiyaç duyuyor. MIT işletme profesörü Karim Lakhani ile Boston Consulting Group danışmanlarından Bob Wolf, çoğu Kuzey Amerika ve Avrupa'da çalışan altı yüz seksen dört açık kaynak kodlu yazılım geliştiricisiyle bir anket yaparak neden bu tür projelere dahil olduklarını sordu. Lakhani ve Wolf, çeşitli motivasyon unsurları tespit etti. Ancak, zevk alma temelli içsel motivasyonun yani bir proje üzerinde çalışırken kişinin kendi yaratıcı yönünü belirgin bir şekilde hissetmenin en güçlü ve en kalıcı güdü olduğunu gördüler.<sup class="calibre4"><a href="../Text/drive_split_038.html#footnote-100-8" id="footnote-100-8-backlink">[8]</a></sup> Yazılımcıların büyük bölümü, "akış" adını verdikleri optimum zorlanma düzeyine sık sık ulaştıklarını belirtti. Keza, dünyanın her yanından açık kaynak projesi örneklerini inceleyen üç Alman ekonomisti de gönüllü olarak bu projelere katkıda bulunanları motive eden unsurların "bir dizi egemen, içsel güdü", bir başka deyişle "belli bir yazılım sorununu çözmekte ustalaşmanın verdiği haz" ve "yazılımcı topluluklarına armağan verme arzusu" olduğunu saptadı.<sup class="calibre4"><a href="../Text/drive_split_039.html#footnote-100-9" id="footnote-100-9-backlink">[9]</a></sup> Motivasyon 2.0'da bu tür güdülere pek fazla yer yok.</p>

  <p class="normal">İnsanlar, yaptıklarını yeni organizasyonel ve motivasyonel zeminler üzerinde yeniden şekillendirirken, bu süreçte açık kaynak, kullanılan yöntemlerden sadece bir tanesini oluşturuyor. Yazılımdan hukuk alanına geçelim isterseniz. Gelişmiş çoğu ülkede yasalar, temel olarak iki tür iş örgütlenmesine izin veriyor: kâr amacı güden ve gütmeyen kuruluşlar. Biri para kazanıyor. Diğeri kazanmıyor. Para kazanan kuruluşların en yaygın olanları anonim şirketler. Bu şirketler, hissedarların elinde bulunuyor ve bir yöneticiler kurulunun gözetimindeki müdürlerce idare ediliyor. Yöneticiler ve müdürlerin en büyük sorumlulukları hissedar kazançlarını maksimize etmek. Diğer türdeki kuruluşlar da aynı kurallara tabidir. Mesela ABD'de ortaklıklar, "S şirketleri", "C şirketleri", limitet şirketler ve diğer tüm kurumsal yapıların tek bir ortak amacı vardır. Bu yapıları yönetenlerin amacı uygulamada, yasal yolları kullanarak ve bazen de ahlaki sınırlar çerçevesinde kârlarını maksimize etmektir.</p>

  <p class="normal">Bu tür kuruluşlara ve o kuruluşları yaratmaları için yurttaşlarının önünü açan ileri görüşlü ülkeleri içtenlikle, minnetle tebrik etmek istiyorum. Onlar olmasaydı hayatımız daha sağlıksız, daha mutsuz ve daha yoksul olurdu. Ama son birkaç yılda dünyanın çeşitli ülkelerinden bazı kişiler reçeteyi değiştirmeye ve yeni tür şirketler kurmaya başladılar.</p>

  <p class="normal">Mesela Nisan 2008'de ABD'nin Vermont eyaleti, "düşük kârlı limitet şirket" kavramını hayata geçiren ilk yer oldu. L3C olarak adlandırılan bu kurumsal varlık, bir tür şirket. Ancak bildiğiniz türde bir şirket değil. Bir gazete haberinde de aktarıldığı gibi bir L3C şirketi "sınırlı da olsa kâr amacı güden bir şirket gibi faaliyet gösteriyor fakat ana amacı ciddi oranda toplumsal fayda sağlamak." Vermont'un açtığı yoldan üç eyalet daha gitti.<sup class="calibre4"><a href="../Text/drive_split_040.html#footnote-100-10" id="footnote-100-10-backlink">[10]</a></sup> North Carolina eyaletindeki bir L3C, eyaletin fabrikalarında terk edilmiş mobilyaları satın alıyor, onları çevreci teknolojilerle yeniliyor ve zor durumdaki mobilya üreticilerine düşük fiyatlarla geri kiralıyor. Şirket, elbette para kazanmayı umuyor, ancak esas amacı sıkıntılarla boğuşan bir bölgeyi tekrar canlandırmak.</p>

  <p class="normal">Nobel Barış ödülü sahibi Muhammed Yunus, "sosyal şirket" adını verdiği girişimler kurmaya başladı bu arada. Bu şirketler sermaye topluyor, ürün geliştiriyor ve bunları açık bir pazarda satıyor. Ancak bütün bunları esasen büyük bir sosyal misyona hizmet çerçevesinde yapıyor. Muhammed Yunus bunu "kâr maksimizasyonu ilkesinin sosyal fayda ilkesi ile değiştirilmesi" olarak tanımlıyor. ABD ve Danimarka'da The Fourth Sector Network, "fayda sağlayan şirket" kavramını tanıtıyor. Fayda sağlayan şirket, melez bir yapıya sahip. Ekonomik anlamda varlığını sürdürürken faaliyetinin esasını toplumsal bir amaç sunma kaygısı oluşturuyor. Bu, yepyeni bir kategori. Bize Firefox web tarayıcısını sunan Mozilla, "fayda sağlayan" bir kuruluş olarak örgütlenmiş durumda mesela. Üç Amerikalı girişimci "B Şirketi" kavramını icat etti. Kavram, kısa erimli ekonomik kazançlar yerine uzun erimli değer ve toplumsal fayda yaratmak adına şirketlerin kendi içtüzük ve yönetmeliklerini değiştirmelerini savunuyor.<sup class="calibre4"><a href="../Text/drive_split_041.html#footnote-100-11" id="footnote-100-11-backlink">[11]</a></sup></p>

  <p class="normal">Ne açık kaynak üretimi ne de daha önce hiç düşünülmemiş, tek amacı kâr olmayan şirketler norm olma vasfını kazanamadılar henüz. Anonim şirket kavramını da çöpe yollamaktan henüz çok uzaklar. Ancak ortaya çıkışları bize gittiğimiz yönle ilişkili çok önemli bir mesaj veriyor. Fayda sağlayan şirketler konusunda uzman bir avukat The New York Times gazetesine verdiği bir demeçte "Büyük bir hareket olduğu henüz fark edilememiş büyük bir hareket var ortada" diyordu.<sup class="calibre4"><a href="../Text/drive_split_042.html#footnote-100-12" id="footnote-100-12-backlink">[12]</a></sup> Bunun sebeplerinden biri, geleneksel şirket yapılanmasının kârları maksimize etmesi olabilir ki bu durum Motivasyon 2.0 ile mükemmel bir uyum içindedir. Bu yeni tür şirketlerse "fayda maksimize edicileri" olarak adlandırılabilir ama ana ilkelerini ciddiye almadığı için mevcut eski sistem ile uyumsuzdur.</p>

  <p class="normal2">Ne Yaptığımız Hakkında Nasıl Düşünürüz?</p>

  <p class="normal">1980'lerin başlarında ilk iktisat derslerimi, kürsüde General Patton'ın sahne performansını hatırlatan bir duruşa sahip olan çok değerli bir profesörden aldım. İlk kayıtsızlık eğrisini tahtaya çizmeden önce önemli bir açıklama yaptı. İktisat biliminin konusunun para olmadığını söyledi. İktisat, davranışları inceleyen bilim dalıydı. Hepimiz her Allah'ın günü sürekli olarak eylemlerimizin maliyet ve faydasını hesaplıyor ve ne şekilde hareket edeceğimizi belirliyorduk. İktisatçılar, insanların neler söyledikleri yerine neler yaptıklarını araştırdılar. Çünkü kendimiz için en iyi olan ne ise onu yapıyorduk. İktisadi çıkarlarımızın mantıklı hesaplayıcılarıydık.</p>

  <p class="normal">Birkaç yıl sonra hukuk tahsili yapmaya başladığımda benzer bir fikir yeniden ortaya çıktı. Kendi çıkarlarımızı olağanüstü bir şekilde koruduğumuz için yasalar ve düzenlemeler, makul ve doğru sonuçlar yaratılmasını kolaylaştırmak yerine zorlaştırıyordu ve yıldızı yeni parlayan "hukuk ve iktisat" dalı da bu fikri aynen benimsemişti. Şu tılsımlı cümleyi keşfedip sınavlarda kullandığım için hukuku bitirişim hiç kolay olmadı: "Enformasyonun mükemmel ve işlem masraflarının düşük olduğu bir dünyada taraflar, servet maksimizasyonu sağlayan bir sonuç elde etmek için pazarlık yaparlar."</p>

  <p class="normal">Ardından, on yıl kadar sonra öğrenmek için canla başla çalıştığım, büyük borç altına girdiğim şeyleri sorgulamama yol açan bir dizi garip olay yaşadım 2002'de Nobel Ekonomi Ödülü'nü, ekonomist bile olmayan bir adama verdiler. Ödülü verme gerekçeleri ise insanların kendi iktisadi çıkarlarını her zaman önde tutan rasyonel hesaplayıcılar olmadığını ve tarafların servet maksimizasyonu sağlayan sonuçlar elde etmek için pek fazla pazarlığa girişmediğini ortaya koymasıydı. İsrailli Amos Tversky ile birlikte yürüttüğü araştırma dolayısıyla o yıl Nobel Ekonomi Ödülü'nü alan Amerikalı psikolog Daniel Kahneman, yaptıklarımıza dair düşüncelerimizi değiştirdi. Bu yeni düşünme şeklinin sonuçlarından biri Motivasyon 2.0'ın birçok ilkesinin sorgulanmasını sağlaması olacaktı.</p>

  <p class="normal">Kahneman ve davranışsal iktisat alanında çalışan diğer bilim adamları, iktisadın insanların mali konulardaki davranışlarını inceleyen bilim dalı olduğunu söyleyen hocamla aynı fikirdeydi. İktisat kelimesine çok fazla önem verip insanı unuttuğumuzu düşünüyorlardı. Akıl mantık ötesi, hesap makinesi beyinli insan figürü gerçek değildi. İşe yarayan bir masaldı sadece.</p>

  <p class="normal">Konuyu daha net bir şekilde anlatmak için gelin birlikte bir oyun oynayalım. Diyelim ki biri bana on lira verdi ve bana bunu sizinle paylaşmamı söyledi. Dilediğim gibi paylaşma hakkım var. İster hepsini verebilirim, ister tek kuruş vermem. Teklifimi kabul ederseniz ikimiz de parayı alırız. Reddederseniz ikimiz de bir şey alamayız. Size altı lira verip dördünü kendime ayırsaydım kabul eder miydiniz? Büyük olasılıkla ederdiniz. Beş lira önerseydim muhtemelen onu da kabul ederdiniz. Ama size iki dolar önerseydim? Kabul eder miydiniz? Dünyanın çeşitli ülkelerindeki insanlarla yapılan bu deneyde insanların büyük bölümü iki dolar ve altındaki önerileri geri çevirdi.<sup class="calibre4"><a href="../Text/drive_split_043.html#footnote-100-13" id="footnote-100-13-backlink">[13]</a></sup> Servet maksimizasyonu anlamında bunun hiçbir anlamı yoktur. İki liramı alırsanız iki lira zenginleşirsiniz. Reddederseniz hiçbir şey alamazsınız. Beyninizdeki hesap makinesi ikinin sıfırdan büyük olduğunu bilir. Ama siz bir insan olduğunuz için hakkaniyet arayışınız, intikam alma arzunuz veya sırf kızgınlığınız nedeniyle iki lirayı pekala geri çevirebilirsiniz.</p>

  <p class="normal">Gerçek hayatta davranışlarımız ders kitaplarının anlattıklarından çok daha karmaşıktır ve genellikle de rasyonel canlılar olduğumuza dair görüş ile çelişir. İktisadi çıkarımıza olduğunu bilmemize karşın emeklilik günlerimiz için yeterince birikim yapmayız. Kötü yatırımlara olması gerekenden daha uzun bir süre yapışıp kalırız. Çünkü para kaybetmenin acısı para kazanmanın hazzından çok daha güçlüdür. Bize iki televizyondan birini seçmemizi söylerlerse birini seçeriz. Alakasız üçüncü bir seçenek önümüze koyduklarında da onu seçeriz. Kısacası, davranış ekonomisi üzerine eğlenceli ve ilginç bir bakış niteliği taşıyan Predictably Irrational adlı kitabın yazarı ekonomist Dan Ariely'nin de dediği gibi son derece irrasyonel yaratıklarız.</p>

  <p class="normal">Motivasyon 2.0, yıllar önce bana da öğretildiği üzere bizleri aynı servet artırıcı robotik tipler olarak görüyor. Harici teşviklere hep aynı rasyonellikte tepki verdiğimiz sanılıyordu. Ama artık ekonomistlerin büyük bölümü bile buna inanmıyor. Bu motivasyon unsurları bazen işe yararlar. Çok zaman da yaramazlar. Hatta sık sık çok yönlü zararlara yol açarlar. Kısacası, iktisatçıların insanların neyi neden yaptıklarına dair düşünceleri Motivasyon 2.0 ile hiç mi hiç uyumlu değildir.</p>

  <p class="normal">Ayrıca insanlar bir şeyleri aptalca ve geçmişe dönük gerekçelerle yapıyorlarsa niçin bir önem arayışı, kendimizi gerçekleştirme gerekçesi için de yapmayalım ki? Öngörülebilir derecede irrasyonelsek –buna hiç şüphe yok– neden öngörülebilir derecede bir yüce gönüllülük sergilemeyelim ki?</p>

  <p class="normal">Bu çok zor gibi görünüyorsa garip davranışlarımızı bir düşünün. Dolgun maaşlı işleri bırakıp düşük maaşlı ama bize hayattaki amacımızı daha iyi hissettiren işlere geçiyoruz. Para kazanma umudumuz hiç olmasa bile (Motivasyon 2.0) veya bir eş bulmamızı sağlamasa dahi hafta sonları klarnet çalışıyoruz (Motivasyon 1.0). Tamamladığımızda karşılığında bize birkaç buğday veya üç beş kuruş bile verilmeyen bulmacalarla uğraşıyoruz.</p>

  <p class="normal">Bazı akademisyenler zaten davranış ekonomisinin kapsamını bu fikirleri içine alacak şekilde genişletiyorlar. En ünlüleri Bruno Frey. Kendisi Zürih Üniversitesi'nde görev yapan bir ekonomist. Davranış ekonomistleri gibi o da Homo oeconomicus (İktisadi İnsan – şu hayali, servetini maksimize etmeye odaklı robot) kavramının artık ötesine geçme zamanının geldiğini savunuyor. Ancak o birazcık farklı düşünüyor ve Homo oeconomicus maturus (Olgun İktisadi İnsan) kavramını ortaya atıyor. Bu insan ona göre daha olgun, çünkü daha rafine bir motivasyonel yapıya sahip. Başka bir deyişle insanların ekonomik davranışlarını anlamak için Motivasyon 2.0 ile çelişen bir fikri benimsememiz gerekiyor. Frey şöyle diyor: "Bütün ekonomik faaliyetler için içsel motivasyon çok büyük öneme sahiptir. İnsanların sadece veya genel olarak harici dürtülerle motive olduklarını söylemek anlaşılmaz bir tutumdur."</p>

  <p class="normal2">Neyi Nasıl Yaparız?</p>

  <p class="normal">Yönetici konumundaysanız şöyle bir etrafınıza bakın. Bir hayaletin ortada dolaştığını göreceksiniz. Bu, Frederick Winslow Taylor'un hayaleti. Önceki bölümden hatırladınız mı kendisini? Hayalet kulağınıza şöyle fısıldıyor: "İş, esas olarak basit, ilginç olması gerekmeyen görevleri kapsar. İnsanlara iş yaptırmanın yolu onları uygun şekilde teşvik edip dikkatle takip etmektir." 1900'lerin başlarında Taylor'un argümanı doğruydu. Günümüzün iş dünyasında ise artık başka gerçekler var. Doğrudur, bazı insanlar için iş hâlâ rutin, sıkıcı ve başkalarının yönetiminde olan bir şeydir. Ama şaşırtıcı orandaki bir kesim için iş giderek daha komplike, daha ilginç bir nitelik kazanıyor. Ayrıca insanlar, işlerinde gitgide daha fazla söz sahibi oluyor. Ve bu tür çalışma şekli Motivasyon 2.0'a doğrudan meydan okuyor.</p>

  <p class="normal">İşin giderek komplike bir nitelik kazanması olgusunu ele alalım mesela. Davranış bilimciler, işimizde yaptıklarımızı veya okulda öğrendiklerimizi çok zaman iki gruba ayırır: "algoritmik" ve "buluşsal". Algoritmik bir görevde bir sonuca ulaşmak için yerleşik bir dizi yönergeyi izlersiniz. Yani çözüme ulaşmak için belli bir algoritma, bir formül vardır. Buluşsal görev ise tam tersidir. Ortada hiçbir algoritma yoktur. O nedenle olasılıkları değerlendirmeli ve yeni bir çözüm geliştirmelisiniz. Bir markette kasiyerlik yapmak çoğunlukla algoritmik bir iştir. Aynı şeyleri tekrar tekrar yapar durursunuz. Bir reklam kampanyası yaratmak ise tamamen buluşsal bir iştir. Yeni bir şey yapıp ortaya çıkarmak durumundasınızdır.</p>

  <p class="normal">Yirminci yüzyılda işlerin büyük kısmı algoritmik idi. Bu durumda olan işler sadece bütün gün aynı vidayı sıktığınız işler de değildi. Mavi yakalıların yerini beyaz yakalılar aldığında bile yapılan işlerin önemli bölümü rutinlik arz ediyordu. Muhasebe olsun, hukuk olsun, bilgisayar programcılığı veya başka bir meslek olsun, yaptığımız işin önemli bir kısmını bir formüle, bir tabloya, bir senaryoya indirgeyebiliyor ve böylece doğru cevaba ulaşabiliyorduk. Ancak artık Kuzey Amerika, Batı Avrupa, Japonya, Güney Kore ile Avustralya'nın büyük kısmında rutin beyaz yaka işi ortadan kaybolmakta. Bu tür işler ülke dışından ve en ucuz şekilde sağlanan insan gücüyle yerine getiriliyor. Hindistan, Bulgaristan, Filipinler ve diğer ülkelerde düşük ücretli işçiler algoritmayı kullanarak doğru cevabı buluyor ve bunu bilgisayarları üzerinden on bin kilometre uzaklıktaki birine sunuyor.</p>

  <p class="normal">İşgücünü denizaşırı ülkelerden tedarik etmek, kural bazlı, sol beyin işleri üzerindeki baskılardan sadece biridir. Eskiden basit fiziksel işleri öküzlerle yapardık. Sonra forkliftler öküzlerin yerini aldı. Aynı şekilde şimdi de basit entelektüel emeğin yerini bilgisayarlar alıyor. Dışkaynak kullanımı yaygınlaşırken bilgisayar yazılımları çoktan birçok kural bazlı profesyonel işi daha iyi, daha çabuk ve bizden daha ucuza yapıyor zaten. Yeminli muhasebeci olan ve çoğunlukla rutin bir iş yapan kuzeniniz sadece Manila'da ayda beş yüz dolara çalışan muhasebecilerle değil, herkesin otuz dolar verip indirebileceği vergi beyannamesi yazılımlarıyla da rekabet etmek durumunda. McKinsey &amp; Co. danışmanlık firmasının tahminlerine göre ABD'de istihdam büyümesinin sadece yüzde otuz kadarını algoritmik çalışma ile yapılan işler oluşturuyor. Buluşsal işler ise istihdam pastasının yüzde yetmişini meydana getiriyor.<sup class="calibre4"><a href="../Text/drive_split_045.html#footnote-100-15" id="footnote-100-15-backlink">[15]</a></sup> Bunun ana sebebi rutin işlerin dışkaynak kullanımı veya otomasyon yoluyla yapılabilmesi ancak sanatsal, empatik, rutin olmayan işlerin genellikle insana ihtiyaç duyması.<sup class="calibre4"><a href="../Text/drive_split_046.html#footnote-100-16" id="footnote-100-16-backlink">[16]</a></sup></p>

  <p class="normal">Harvard Business School'dan Teresa Amabile gibi araştırmacıların çalışmaları, algoritmik işler söz konusu olduğunda harici ödül ve cezaların gayet güzel işe yaradığını ortaya çıkardı. Fakat buluşsal işlerde bu sistem yıkıcı sonuçlara yol açabiliyor. Bu tür meydan okumalar yani yeni sorunları çözmek veya dünyanın daha önce hiç bilmediği bir şey yaratmak ağırlıklı olarak Harlow'un üçüncü güdüsüne dayanır. Amabile, bu duruma yaratıcılığın içsel motivasyon ilkesi adını veriyor ve şu şekilde bir açıklama getiriyor: "İçsel motivasyon, yaratıcılığın yardımcısıdır. Harici motivasyonun kontrolü ise yaratıcılığa zarar verir."<sup class="calibre4"><a href="../Text/drive_split_047.html#footnote-100-17" id="footnote-100-17-backlink">[17]</a></sup> Başka bir ifadeyle Motivasyon 2.0'ın ana doktrinleri, modern ekonomilerin bel bağladığı buluşsal, sağ beyin işlerin performansını baltalayabilirdi.</p>

  <p class="normal">Kısmen işler daha yaratıcı olduğu, monotonluktan uzaklaştığı için çalışmak da daha keyifli hale geliyor. Bu da Motivasyon 2.0'ın ilkeleriyle çelişen bir durum. Bu işletim sistemi, işin, doğası gereği keyifli olamayacağı düşüncesine dayanıyor. Bu nedenle de insanları harici ödüllerle cezbetmemiz ve harici cezalarla tehdit etmemiz gerekiyor. Beşinci bölümde tanışacağımız psikolog Mihaly Csikszentmihalyi'nin elde ettiği şaşırtıcı bir saptamaya göre insanlar işlerinde, dinlenme zamanlarındakinden daha fazla "optimal deneyim" yaşıyor. Gelgelelim çalışmak her geçen gün daha fazla insan için keyifli hale geliyorsa o takdirde Motivasyon 2.0'ın kalbindeki harici teşviklere ihtiyaç da o kadar azalıyor demektir. Daha da kötüsü Deci'nin kırk sene önce keşfetmeye başladığı gibi özünde ilginç olan görevlere belli türde harici ödüller eklemek motivasyonu ve performansı olumsuz etkileyebiliyor.</p>

  <p class="normal">Bir kere daha çok sağlam olduğu düşünülen kavramların o kadar da güçlü olmadıkları ortaya çıkmış oluyor böylelikle. Vocation Vacations örneğini ele alalım. Burası insanların ter döküp kazandıkları parayı vererek başka bir işte çalıştıkları bir şirket. Tatillerini aşçıbaşılık yaparak, bisiklet dükkanı işleterek veya hayvan barınağı yöneticiliği yaparak geçiriyorlar. Bu ve buna benzer girişimlerin ortaya çıkışı, ekonomistlerin karşılığında bir para almadığımız takdirde kesinlikle uzak duracağımız bir "yararsızlık" olarak gördüğü işin artık bir "yarar"a, maddi bir geri dönüşü olmasa da yapacağımız bir şeye dönüştüğünü gösteriyor.</p>

  <p class="normal">Son olarak, çalışmanın can sıkıcı olması gerektiğini kabul eden Motivasyon 2.0, insanların ense yapmalarını engellemek için onları dikkatle takip etmek gerektiğini savunur. Günümüzde bu fikir de giderek geçerliliğini kaybediyor ve uygulanabilir olmaktan çıkıyor. Sadece ABD'de Amerikan Nüfus Sayım Dairesi'ne göre on sekiz milyonun üstünde ücretli çalışanı olmayan şirket var. Bu şirketlerdeki kişilerin hiçbir astı olmadığından yönetmeleri veya motive etmeleri gereken kimse de bulunmuyor. Ancak kendilerinin de patronu olmadığından yönetilmesi veya motive edilmesi gereken kimse yok zaten. Kendi kendilerini yönetmeleri gerekiyor.</p>

  <p class="normal">Teknik olarak kendileri için çalışmayan kişiler de öyle. ABD'de ayda en az bir gün otuz üç milyon yedi yüz bin insan evinden bilgisayarını kullanarak çalışıyor. Bunu her gün yapanların sayısı on dört milyon yedi yüz bin. Bir müdürün gözetimi olmadan çalışıyor, kendi işlerini kendileri idare ediyor.<sup class="calibre4"><a href="../Text/drive_split_048.html#footnote-100-18" id="footnote-100-18-backlink">[18]</a></sup> Birçok şirket bu tür adımlar atmamış olsa da genellikle daha az hiyerarşik bir yapıya bürünüyor ve giderek inceliyorlar. Maliyetleri azaltmak adına yönetici kadrosunu küçültüyorlar. Bunun sonucunda yöneticiler daha çok sayıda kişiyle ilgilendiği için çalışanları daha uzaktan takip edebiliyor.</p>

  <p class="normal">Organizasyonlar yassılaştıkça şirketler kendi kendini motive edebilen kişilere ihtiyaç duymaya başlıyor. Bu durum birçok şirketin, ee... şey... Wikipedia gibi olması sonucunu doğuruyor. Wikipediacıları kimse yönetmiyor. Onları nasıl motive edeceğini düşünen kimsecikler yok. Zaten bu nedenle iyi işliyor. Rutin, ilginçlikten uzak işler yönlendirme gerektirir. Rutin olmayan, daha ilginç işler ise bağımsız çalışmaya bağlıdır. Adının gizli kalmasını isteyen bir şirket yöneticisinden dinlemiştim. İş görüşmeleri yaptığında personel adaylarına şunu diyormuş: "Sizi motive etmeme ihtiyacınız varsa büyük ihtimalle alacağım kişi siz olmayacaksınız."</p>

  <p class="normal">Özetlemek gerekirse, Motivasyon 2.0 üç uyum sorunundan muzdariptir. Yeni iş modelleri, insanoğlunun yaptıklarını baştan organize ederken Motivasyon 2.0, kendini bunun dışında tutar. Bunun da sebebi bizlerin dışsal etkenlerle motive olmuş kâr maksimize edicileri değil, doğuştan motivasyonlu amaç maksimize edicileri olmamızdır. Yirmi birinci yüzyıl ekonomisinin insanların yaptıklarına dair düşünceleriyle bağdaşmaz. Çünkü ekonomistler sonunda anlamaya başladılar ki bizler dar kafalı ekonomik robotlar değil, sapına kadar insanız. Ve belki de en önemlisi şu ki işyerinde gerçekte yaptıklarımızla uyumlu olması çok zor. Çünkü artık giderek daha fazla sayıda insan için iş, rutin, can sıkıcı ve başkalarının emriyle yapılan bir şey değil, daha yaratıcı, daha ilginç ve bağımsızlık sunan bir şey. Tüm bu uyum sorunlarını bir arada düşündüğümüzde görüyoruz ki işletim sistemimizde ters giden bir şeyler var.</p>

  <p class="normal">Ama bunun ne olduğunu tam anlamıyla bulmak ve yeni bir işletim sistemi geliştirmek için önce sistemdeki hatalara bir bakmamız gerekiyor.</p>
</body>
</html>
