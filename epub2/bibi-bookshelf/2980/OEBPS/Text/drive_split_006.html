<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>drive</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_6">&nbsp;<br class="chapter" />
  İKİNCİ BÖLÜM<br class="chapter" />
  &nbsp;<br class="chapter" />
  Ödül ve Ceza Sisteminin (Genelde)<br class="chapter" />
  İşe Yaramamasının Yedi Nedeni</h2>

  <p class="normal">Harici bir kuvvet etki etmediği sürece hareket halindeki bir cisim hareketine, duran bir cisim ise durmaya devam eder.</p>

  <p class="normal">Bu, Newton'un birinci hareket yasasıdır. Newton'un diğer yasaları gibi bu da gayet zarif ve basittir. Gücü de buradan gelir. Lisede fizik dersinden zor bela geçen benim gibi kişiler bile bu yasayı anlayabilir ve çevresindeki dünyayı yorumlamakta kullanabilir.</p>

  <p class="normal">Motivasyon 2.0 da aynıdır. Tam kalbinde iki zarif ve basit fikir yatar:</p>

  <p class="indentmetin">Bir hareketi ödüllendirirseniz tekrarlanmasını sağlarsınız. Bir hareketi cezalandırırsanız, tekrarını önlersiniz.</p>

  <p class="normal">Newton yasaları nasıl ki fiziki çevremizi anlamamıza veya fırlatılan bir topun nasıl bir yol izleyeceğini grafiğe dökmemize yardım ediyorsa Motivasyon 2.0'ın ilkeleri de sosyal çevremizi anlamamıza ve insan davranışlarının eğrisini tahmin etmemize yardımcı olur.</p>

  <p class="normal">Ama Newton fiziği atom altı düzeyde sorunlarla karşılaşır. Hadronların, kuarkların ve Schrödinger'in kedisinin dünyasında işler çığırından çıkıverir. Isaac Newton'un serinkanlı mantıklılığı Lewis Carroll'un o acayip tahmin edilemezliğine boyun eğer. Motivasyon 2.0 da bu bağlamda aynı duruma düşer. Ödül ve cezalar üçüncü güdümüzle yüzleştiğinde davranışsal kuantum mekaniğine benzer bir şey ipleri ele geçirir ve tuhaf şeyler yaşanmaya başlar.</p>

  <p class="normal">İşyerindeki motivasyonla ilgili her türlü tartışmanın başlangıç noktası elbette ki hayatın basit gerçeklerinden biridir: İnsanlar hayatını kazanmak zorundadır. Maaşlar, sözleşme ücretleri, bazı ek ödemeler ve ikramiyeler, "ana ödüller" olarak adlandırılabilir. Çalışan birinin ana ödülleri yetersiz veya adaletsiz ise o kişinin odağı içinde bulunduğu durumun ve koşulların kötülüğü üzerine kayacaktır. Ne harici motivasyonun tahmin edilebilirliği ne de içsel motivasyonun garipliği söz konusudur burada. Ortada motivasyon adına pek bir şey yoktur.</p>

  <p class="normal">Ancak eşiği geçtiğimizde ödül ve ceza sistemi, niyetlenilenin tam tersi sonuçlara yol açabilir. Motivasyonu artırmak gayesiyle tasarlanan mekanizmalar motivasyonu öldürebilir. Yaratıcılığı ateşlemesi için düşünülen taktikler yaratıcılığı öldürebilir. İyi davranışları cesaretlendirsin diye hazırlanan programlar onların yok olmasına yol açabilir. Bu arada, ödül ve cezalar, negatif davranışları azaltmak yerine onların önünü açabilir ve aldatma, bağımlılık ve tehlikeli seviyede bir dar görüşlülüğe neden olabilir.</p>

  <p class="normal">Bu çok garip bir durum. Kitabın bundan sonraki bölümlerinde devamını okuyacağınız diğer koşullarla da sınırlı kalmıyor. Ancak Edward Deci'nin Soma bulmacası deneyinin de gösterdiği gibi etkinliğini sorgusuz sualsiz kabul ettiğimiz birçok yöntem mantıkdışı sonuçlar doğuruyor. Bize istediğimiz şeyden daha az, istemediğimiz şeydense daha fazla verebiliyor. Motivasyon 2.0 işletim sisteminin hataları bunlar. Hindistan'da rupi, İsrail'de şekel harcasak da, İsveç'te hemşirelik, Chicago'da resim de yapsak bu durum ortaya çıkabiliyor.</p>

  <p class="normal1">İSTEDİĞİMİZİN DAHA AZI</p>

  <p class="normal">Amerikan edebiyatının en unutulmaz sahnelerinden biri, insanlar ve motivasyon konusunda çok önemli bir ders verir. Mark Twain'in "Tom Sawyer'ın Maceraları" adlı romanında Tom, Polly Teyze'nin yetmiş beş metrekarelik çitini kireçle boyamak gibi son derece sıkıcı bir işi yapmak zorunda kalır. Verilen işten hiç hoşnut değildir. Twain, "Hayat, gözüne son derece sığ ve varoluş bir külfet olarak görünüyordu" diye yazar.</p>

  <p class="normal">Gelgelelim Tom tam umudunu yitirmek üzereyken "birden büyük, muhteşem bir ilham" geliverir. Arkadaşı Ben yanına gelip üstüne kalan iş nedeniyle Tom ile dalga geçtiğinde Tom'un aklı karışır. Bir çiti boyamanın lanet bir angarya olmadığını söyler. Eşi benzeri olmayan bir ayrıcalıktır. Bir, ee, içsel motivasyon kaynağıdır. İş o kadar cazip bir hal alır ki Ben birkaç fırça darbesi vurmak istediğinde Tom bu isteği geri çevirir. Ben, bu işi yapabilmek için elmasını teklif edene kadar da onun boya yapmasına müsaade etmez.</p>

  <p class="normal">Derken daha fazla çocuk gelir ve hepsi de Tom'un tuzağına düşerek çiti onun yerine, bazen aynı yerden birden fazla kez geçerek boyar. Bu bölümden Twain, çok önemli bir motivasyon ilkesi çıkarır. "İş, birinin yapmaya MECBUR olduğudur. Oyun ise birinin yapmaya mecbur olmadığıdır." Twain, sözlerine şöyle devam eder:</p>

  <p class="indentmetin">İngiltere'de yaz mevsiminde dört atlı yolcu arabalarını günde yirmi-otuz mil süren zengin beyler vardır. Çünkü bu ayrıcalık onlara hatırı sayılır bir paraya mal olur. Ancak yaptıkları hizmet karşılığında kendilerine para teklif edildiğinde, araba sürmeleri bir işe dönüşür ve hemen istifa ederler.<sup class="calibre4"><a href="../Text/drive_split_049.html#footnote-100-19" id="footnote-100-19-backlink">[19]</a></sup></p>

  <p class="normal">Bir başka ifadeyle ödüller, çok acayip bir davranışsal simya yaratırlar. İlginç bir görevi sıkıcı bir angaryaya çevirebilir, oyunu iş haline getirebilirler. İçsel motivasyonu yok ederek performans, yaratıcılık ve hatta dürüst davranış olgularının domino taşları gibi devrilmesine yol açabilirler. Buna Sawyer Etkisi adını verelim. (Sawyer Etkisi'nin iki yönlü tanımı şöyle: Uygulamalar oyunu işe, işi oyuna çevirir.) Çeşitli ülkelerde yapılan ve sonuçlarıyla şaşkınlık yaratan deneyler, bu etkinin dört noktada kendini gösterdiğini ve bilimin bildiği ile iş dünyasının yaptıkları arasındaki zıtlığı ortaya koyuyor.</p>

  <p class="normal2">İçsel Motivasyon</p>

  <p class="normal">Deci gibi davranış bilimciler, bu terimi kullanmamakla beraber Sawyer Etkisi'ni yaklaşık kırk sene önce yavaş yavaş keşfetmeye başladı. Onlar, harici teşviklerin mantığa aykırı sonuçlarını "ödüllerin gizli maliyeti" olarak tanımlamayı tercih ediyorlardı. Aslında bu, konu hakkında yazılan ilk kitabın adıydı. 1978 yılında psikologlar David Green ile Mark Lepper tarafından yapılan bir araştırmayı kapsıyordu.</p>

  <p class="normal">Lepper ve Greene'in ilk çalışmalarından biri (bu çalışmayı üçüncü bir meslektaşları olan Robert Nisbett ile yürütmüşlerdi) bu alanda bir klasik olurken motivasyon literatürünün de en çok alıntılanan makalelerinden biri haline geldi. Üç araştırmacı, günlerce okul öncesi çağdaki bir sınıf dolusu çocuğu gözlemleyerek serbest zamanlarını resim çizerek geçirmeyi seçenleri belirledi. Sonra bir deney planlayarak bu çocukların severek yaptıkları bir aktiviteyi ödüllendirmenin sonuçlarını belirlemeye çalıştı.</p>

  <p class="normal">Araştırmacılar çocukları üç gruba ayırdı. İlk grup, "ödül teklif edilen çocuklar" grubuydu. Bu çocuklara "İyi Oyuncu" sertifikası gösterdiler. Sertifikaların üstünde mavi bir kurdele ve çocuğun adı vardı. Çocuğa ödülü kazanmak için bir resim yapıp yapmayacağını sordular. İkinci grup "ödül teklif edilmeyen çocuklar" grubuydu. Araştırmacılar onlara sadece resim yapmak isteyip istemediklerini sordular. Resimleri bittiğinde onlara "İyi Oyuncu" sertifikası verdiler. Üçüncü grup ise "hiç ödül verilmeyecek olan çocuklar" grubuydu. Araştırmacılar onlara da resim yapmak isteyip istemediklerini sordular ama ne başlangıçta sertifika vaadinde bulundular ne de en sonda bir sertifika verdiler.</p>

  <p class="normal">İki hafta sonra öğretmenler okul öncesi çocukların serbest zamanında onlardan kağıt ve kalem çıkarmalarını isterken araştırmacılar da gizlice çocukları gözlemlemeye başladı. "Ödül teklif edilmeyen çocuklar" grubundakilerle "hiç ödül verilmeyecek olanlar" grubundakiler aynı coşkuyla, tıpkı deney öncesindeki gibi keyif alarak resim yapmaya koyuldular. Fakat ilk gruptakiler, başta ödül teklif edilen ve resimleri bitince ödüllendirilenler bu sefer ilgisiz kaldılar ve resim yapmak için daha az zaman ayırdılar.<sup class="calibre4"><a href="../Text/drive_split_050.html#footnote-100-20" id="footnote-100-20-backlink">[20]</a></sup> Sawyer Etkisi kendini göstermişti. İki hafta sonra bu cazip ödüller –ki onlara işyerlerinde ve okullarda pek sık rastlarız– oyunu işe dönüştürmüştü.</p>

  <p class="normal">Açık konuşmak gerekirse çocukların ilgisini azaltan, ödüllerin kendisi değildi. Unutmayın: Çocuklar ödül almayı beklemedikleri zaman ödül aldıklarında bu, onların içsel motivasyonu üzerinde küçük bir etki yapabilmişti sadece. Sadece şartlı ödüller –şunu yaparsan bunu alırsın– olumsuz bir etki yaratmıştı. İyi ama neden? Şartlı ödüller, ceza olarak insanların kendi özerkliklerini bir miktar kaybetmeleri sonucunu getiriyor. Para için değil de eğlence için at arabası süren adamları hatırlayın. Ödül söz konusu olduğunda hayatlarımızın dizginleri ellerimizden kayıyor. Bu da insanların motivasyon kovalarının dibine bir delik açıp keyif alarak yapılacak bir eylemin bütün coşkusunun akıp gitmesine yol açıyor.</p>

  <p class="normal">Lepper ve Greene bu sonuçları çocuklarla daha sonra yaptıkları bir dizi deneyde de aldılar. Zaman içerisinde başka araştırmacılar da aynı sonuçları yetişkinlerle yaptıkları deneylerde elde ettiler. Harici ödüllerin, özellikle de şartlı, beklenen nitelikte olanların üçüncü güdümüzü öldürdüğünü tekrar tekrar yaptıkları deneylerle ortaya çıkardılar.</p>

  <p class="normal">Bu veriler büyük tartışma yarattı. Birçok şirket ve okulda standart haline gelen uygulamanın sorgulanmasına, Deci ve iki meslektaşının konuya dair yaklaşık otuz yıllık araştırmalarını, bulguları doğrulamak için tekrar analiz etmesine neden oldular. Deci ve meslektaşları, "Ödüllerin, yüz yirmi sekiz deneyde, denekler üzerindeki etkilerinin dikkatli bir şekilde analiz edilmesi sonucunda gördük ki maddi ödüllerin içsel motivasyon üzerinde büyük ölçüde olumsuz bir etkisi bulunmaktadır" diye ifade ediyorlardı bu durumu. "Kurumlar –aileler, okullar, şirketler ve atletizm kulüpleri vs.– kısa erimli sonuçlara odaklanıp, insanların davranışlarını kontrol altına almaya çalıştığında uzun erimli hasara yol açarlar."<sup class="calibre4"><a href="../Text/drive_split_051.html#footnote-100-21" id="footnote-100-21-backlink">[21]</a></sup></p>

  <p class="normal">Sorularını çözdüğü her test kitabı için para ödeyerek bir çocuğu matematik öğrenmeye teşvik ettiğinizde, kısa erimde ilgisi artacak, uzun erimde ise bu ilgiyi kaybedecektir. Mesleğini seven bir endüstriyel tasarımcıya, hit bir ürün için koşullu bir ikramiye teklif ederseniz kısa erimde deliler gibi çalışırken uzun erimde işine olan ilgisi azalacaktır. Tanınmış davranış bilimleri ders kitaplarından birinde de ifade edildiği gibi "İnsanlar, bir başka kişinin motivasyonunu ve davranışlarını olumlu yönde etkilemek için ödülleri kullanıyor ama bunu yaparken o kişinin bahis konusu olan eyleme yönelik içsel motivasyonunu istem dışı bir şekilde köreltiyor."<sup class="calibre4"><a href="../Text/drive_split_052.html#footnote-100-22" id="footnote-100-22-backlink">[22]</a></sup></p>

  <p class="normal">Bu, sosyal bilimlerdeki en güçlü, en sağlam bulgulardan biri ve aynı zamanda en çok göz ardı edileni. Birkaç yetenekli ve sıkı ismin çabasına rağmen –özele inmek gerekirse ileri görüşlü 1993 tarihli kitabı Punished by Rewards ile harici teşviklerin yol açtığı yıkıcı sonuçları anlatan Alfie Kohn– insanları o şekilde motive etmekten vazgeçmiyoruz. Belki de olumsuz yönlerine rağmen Motivasyon 2.0'sız kalmaktan korkuyoruz. Belki de içsel motivasyonun kendine has kuantum mekaniğini bir türlü aklımız almıyor.</p>

  <p class="normal">Belki daha iyi bir gerekçe vardır. Bu şartlı ödüllendirmeler Sawyer Etkisi'ni tetikliyorsa belki de insanların gerçekten de daha iyi bir performans sergilemesini de sağlıyorlardır. Durum buysa belki o kadar da kötü değildir. Gelin şu soruyu soralım: Harici ödüller, performansı artırır mı? Dört ekonomist, bu sorunun yanıtını bulmak için Hindistan'a gitti.</p>

  <p class="normal2">Yüksek Performans</p>

  <p class="normal">Para gibi harici motivasyon unsurlarının etkilerini test eden laboratuvar deneylerinin zorluklarından biri maliyettir. İnsanlara bir şeyler yapmaları için ücret ödeyecekseniz makul bir şey ödemeniz gerekir. Yaşam standartlarının yüksek olduğu ABD ve Avrupa gibi yerlerde davranış bilimciler, toplamda hatırı sayılır bir meblağ ödemek zorunda kalabilirler.</p>

  <p class="normal">Bu sorunun üstesinden gelmek için aralarında son bölümde bahsettiğim Dan Ariely'nin de yer aldığı dört ekonomist Hindistan'un Madurai şehrinde bir dükkan açarak harici motivasyon unsurlarının performans üzerindeki etkilerini gözlemlediler. Hindistan'ın kırsal bölgelerinde yaşam standartları Kuzey Amerika'ya kıyasla son derece düşük olduğundan araştırmacılar, banka hesaplarını boşaltmadan büyük ödüller verebiliyorlardı.</p>

  <p class="normal">Seksen yedi denek ile anlaştılar. Onlardan motor becerilerini, yaratıcılıklarını kullanmalarını gerektiren, konsantrasyon isteyen çeşitli oyunlar –mesela tenis toplarını bir hedefe fırlatmak, anagramlar çözmek, uzun sayıları doğru hatırlamak gibi– oynamalarını istediler. Bilim adamları, deneklere önerdikleri motivasyon unsurlarının gücünü ölçmek için belli performans düzeylerine çıkanlara üç değişik ödül önerisinde bulundular.</p>

  <p class="normal">Deneklerin üçte birine küçük bir ödül verilecekti: dört rupi; deneyin yapıldığı zamanki değeriyle elli sent, bir başka deyişle Madurai'deki bir günlük yevmiye bedeli kadar. Üçte biri orta düzeyde bir ödül kazanacaktı: kırk rupi; beş dolar veya iki haftalık ücret. Diğer üçte birlik bölüm ise hayli büyük bir ödülün sahibi olacaktı: dört yüz rupi; elli dolar veya beş aylık ücret.</p>

  <p class="normal">Ne oldu? Ödülün büyüklüğü, performansın kalitesinde belirleyici oldu mu?</p>

  <p class="normal">Evet ama tahmin ettiğiniz şekilde değil. Görüldü ki orta derecede ödül vaat edilen kişiler, küçük ödül vaat edilen kişilerden iyi bir performans sergilemiyor. Dört yüz rupilik süper ödül vaat edilenler mi? En kötüsü de onlar çıktı. Hem küçük hem de orta düzeydeki ödüller vaat edilen katılımcılardan hemen her anlamda daha kötü sonuçlar elde ettiler. Araştırmacılar, Boston Merkez Bankası'na yazdıkları raporda şöyle yazıyordu: "Üç deneyde toplam dokuz göreve odaklı olarak yaptığımız incelemede sekiz görevde, daha yüksek ödüllerin en kötü performansı beraberinde getirdiğini gözlemledik."<sup class="calibre4"><a href="../Text/drive_split_053.html#footnote-100-23" id="footnote-100-23-backlink">[23]</a></sup></p>

  <p class="normal">Bu sonuca bir an için geri dönelim. İkisi MIT'den, biri Carnegie Mellon'dan ve biri de Chicago Üniversitesi'nden olmak üzere toplam dört ekonomist, dünyanın en güçlü mali aktörlerinden biri konumundaki Amerikan Merkez Bankası için bir araştırma yapıyor. Ancak, iş dünyasının öteden beri uyguladığı basit bir ilkeyi doğrulamak yerine –daha yüksek ödül, daha yüksek performans demektir– bu ilkenin yanlış olduğunu gösteriyorlar. Mantığa ters düşen bu sonuçları sadece Amerikalı araştırmacılar da elde etmiyor. 2009 yılında London School of Economics'te görevli, ekonomi dalında on bir Nobel ödülü sahibi öğretim üyeleri, şirketlerin performansı maddi ödüllerle ödüllendiren elli bir planı inceledi. Bu ekonomistlerin elde ettikleri sonuç şuydu: "Araştırmalarımız gösteriyor ki finansal ödüller, genel anlamda performans üstünde olumsuz bir etki yaratabilmektedir."<sup class="calibre4"><a href="../Text/drive_split_054.html#footnote-100-24" id="footnote-100-24-backlink">[24]</a></sup> Hem ABD'de hem de Avrupa'da bilimin bildiği ile iş dünyasının yaptığı arasındaki uçurum günbegün büyüyor.</p>

  <p class="normal">Ariely ve meslektaşları da şöyle diyor: "Burada kullandığımız görevlerle ilgili olarak birçok kurum, çok büyük ödüller sunmaktadır. Ulaştığımız sonuçlar ise bu inanışa aykırı düşmektedir. Deneylerimiz göstermiştir ki ödül verilmesi veya verilen ödül miktarının artırılması her zaman performansı artırmamaktadır." Gerçekten de birçok örnekte şartlı ödüller, başka bir ifadeyle şirketlerin çalışanlarını motive etmekte çok kullandıkları araçlar, başarısızlığa mahkum olabilmektedir.</p>

  <p class="normal">Pek azımız çalışma süresini tenis topları fırlatarak veya anagramlar çözerek geçiriyor tabii ki. İşyerinde yaptıklarımıza benzer daha yaratıcı işlerde durum nedir acaba?</p>

  <p class="normal2">Yaratıcılık</p>

  <p class="normal">Sorun çözme becerisinin test edilmesinde mum problemi kadar etkili pek az yöntem vardır. 1930'larda psikolog Karl Duncker tarafından geliştirilen mum problemi, davranış bilimi kapsamına giren birçok deneyde kullanılıyor. Bunu kendiniz de deneyebilirsiniz.</p>

  <p class="normal">Deney şöyle: Ahşap kaplı bir duvarın yanında duran bir masaya oturuyorsunuz. Deneyci size bir mum, bir kutu kibrit ve raptiye veriyor.</p>

  <p class="resimalti"><img alt="" class="calibre8" src="../Images/03.jpg" /><br class="chapter" />
  Mum problemi için gerekenler</p>

  <p class="normal">Sizin yapmanız gereken, mumu bir şekilde duvara sabitleyerek masaya damlamasını önlemektir. Sorunu nasıl çözebilirsiniz, bir süre düşünün. Çoğu kişi mumu duvara raptiyelemeye çalışır. Ama bu yöntem işe yaramaz. Bazıları bir kibrit çakar, mumun yan tarafını eritir ve duvara yapıştırmaya çalışır. Ama bu yöntem de işe yaramaz. Gelgelelim, masadaki eşyalarla beş-on dakika uğraştıktan sonra çoğu kişi çözümü bulur.</p>

  <p class="resimalti"><img alt="" class="calibre9" src="../Images/04.jpg" /><br class="chapter" />
  Mum probleminin çözümü</p>

  <p class="normal">Çözüm, "fonksiyonel sabitlik" eşiğinin aşılmasındadır. Raptiye kutusuna bakınca tek bir işe yaradığını, raptiyeleri bir arada tutmak için kullanıldığını düşünürsünüz. Ama farklı bir açıdan bakarak düşününce kutunun mum için platform olmak gibi başka bir fonksiyonu daha olabileceğinin farkına varırsınız. Önceki bölümde anlattıklarımı yinelemek gerekirse burada da çözüme, sabit bir düşünüş şekli ile yani algoritmik olarak değil, yeni bir strateji bulmak üzere, gidilen yoldan çıkılarak yani buluşsal olarak ulaşılmıştır.</p>

  <p class="normal">İnsanları bu türden kavramsal bir sınava sokup hızlı çözümleme karşılığında ödül teklif ederseniz ne olur peki? Princeton Üniversitesi'nde öğretim üyeliği yapan psikolog Sam Glucksberg, yıllar önce iki gruba ayırdığı deneklerle yaptığı bir deney ile bu sorunun cevabını buldu. İlk gruba, tek amacının bu tür bir bulmacanın normal olarak ne kadar sürede çözüleceğini ölçmek istediğini söyledi. İkinci gruba ise ödül teklif etti. Deneye katılanlar arasında çözüme en hızlı ulaşan ilk yüzde yirmi beşlik gruba girenlere beş dolar vereceğini söyledi. En hızlı denek ise yirmi dolar ile ödüllendirilecekti. Enflasyon hesaba katıldığında bu paralar, birkaç dakikalık çaba karşılığında kazanılabilecek iyi meblağlar idi. Hiç fena bir motivasyon unsuru sayılmazlardı.</p>

  <p class="normal">Ödül vaat edilen grup, ne kadar sürede bulmacayı çözdü dersiniz? Ortalama olarak üç buçuk dakika uzun sürdü çözmeleri.<sup class="calibre4"><a href="../Text/drive_split_055.html#footnote-100-25" id="footnote-100-25-backlink">[25]</a></sup> Evet, üç buçuk dakika uzun sürdü. (Bu sonuçları ne zaman şirket yöneticisi konumundaki kişilerle paylaşsam, tepkileri hemen her zaman yüksek sesli, ıstırap dolu, istemsiz bir iç çekiş oluyor.) Motivasyon 2.0'ın temel ilkeleriyle yüz seksen derece zıt bir durum bu. Düşünmeyi berraklaştırması ve yaratıcılığı ateşlemesi için tasarlanan bir ödül, düşünceleri bulandırıyor, yaratıcılığı köreltiyor. Sebep? Ödüller, doğası gereği odağımızı daraltır. Bir çözüme giden açık ve net bir yol varsa bu durum yararlıdır. Daha uzağı görmemize ve daha hızlı hareket etmemize yardımcı olur. Ama koşullu motivasyon unsurları, mum problemi gibi durumlarda felakettir. Bu deneyin de gösterdiği gibi ödüller, insanların odağını daraltır, mevcut nesneleri yeni şekillerde kullanmalarını sağlayacak geniş görüş açısını bulanıklaştırır.</p>

  <p class="normal">Benzer bir durum, mevcut bir problemi çözmeye çalışırken değil de yeni bir problemle uğraşırken ortaya çıkar. Dünyanın yaratıcılık alanındaki önde gelen araştırmacılarından olan ve şartlı ödüllerin yaratıcılık süreci üzerindeki etkilerini çokça test eden Harvard Business School öğretim üyesi Teresa Amabile, iki meslektaşıyla beraber yürüttüğü bir araştırmasında, daha önce hem sipariş ile hem de sipariş almadan, kendi istedikleri eserleri üretmiş Amerikalı yirmi üç profesyonel ressam üzerinde çalıştı. Ressamlardan rastgele olarak on sipariş resim ve on tane de kendi istekleri doğrultusunda yaptıkları resim seçmelerini istediler. Daha sonra Amabile ve ekibi, bu resimleri alarak yetkinliklerini kanıtlamış ressam ve küratörlerden kurulu bir gruba gösterdiler. Grup üyelerinin yapılan deneyden haberleri yoktu. Bilim adamları, onlardan resimleri yaratıcılık ve teknik beceri anlamında değerlendirmelerini rica etti.</p>

  <p class="normal">Araştırmacılar, raporlarına "sonuçlarımız hayli ürkütücüydü" diye yazacaktı. "Sipariş üstüne yapılan işler, diğer işlere göre teknik kalite olarak farklılık arz etmemekle birlikte yaratıcılık notu açısından ciddi oranda daha düşük puanlar aldı. Dahası, ressamlar sipariş üstüne iş yaptıklarında, kendi isteklerine göre yaptıkları işlere kıyasla çok daha fazla baskı hissettiklerini bildirdiler." Ressamlardan biri Sawyer Etkisi'nin kendi üzerindeki sonuçlarını şöyle anlatıyordu:</p>

  <p class="indentmetin">Her zaman değil ama çok zaman, bir başkası için iş yaptığınızda o, keyif olmaktan çıkıp 'iş'e dönüşüyor. Kendim için çalıştığımda yaratmanın duru hazzını yaşıyorum. Sabaha kadar iş yaptığım halde bunun farkına dahi varmıyorum. Sipariş işlerde kendinizi kontrol etmeli ve müşterinin istediği şeyi yapmak konusunda dikkatli olmalısınız.<sup class="calibre4"><a href="../Text/drive_split_056.html#footnote-100-26" id="footnote-100-26-backlink">[26]</a></sup></p>

  <p class="normal">Uzun bir süre zarfında ressamlarla yapılan bir başka araştırma, harici ödül kaygılarının nihai başarıyı engellediği sonucunu ortaya çıkardı. 1960'ların başlarında araştırmacılar, School of the Art Institute of Chicago'da birinci ve son sınıf öğrencileriyle çalışmak konusundaki yaklaşımlarına dair bir anket yaptılar. Ankette öğrencilere içsel unsurlarla mı harici unsurlarla mı motive olduklarını da sordular. Bu verileri esas alan bir başka araştırmacı aynı öğrencileri 1980'lerde bularak kariyerlerini gözlemledi. En enteresan bulgulardan biri erkeklerle ilgiliydi: "Sanat okulu yıllarında harici motivasyon ne kadar azsa, mezuniyetten yaklaşık yirmi yıl sonra profesyonel sanattaki başarıları da o denli yüksekti." İçsel olarak motive olan, keşfetmenin hazzını ve yaratının sancılı sürecini bir ödül olarak kabul etmiş ressamlar ve heykeltıraşlar, sanatsal kariyerlerinin adeta bir parçası olan güç zamanlarda –tanınmadıkları, isimlerini duyurmadıkları dönemlerde– ayakta kalmayı başardılar. Fakat üçüncü güdünün Alice Harikalar Diyarında kıvamındaki dünyasında bu durum bir başka çelişkiye neden oldu. Araştırma raporunda şöyle deniyordu: "Resim ve heykel sanatlarını harici teşvikler için değil de sanatın kendi hazzını yaşamak için yapanlar, toplumda daha fazla takdir gören eserlere imza attılar. Böylece harici ödüller almak için en az motive olanlar, o ödülleri alan kişiler oldular."<sup class="calibre4"><a href="../Text/drive_split_057.html#footnote-100-27" id="footnote-100-27-backlink">[27]</a></sup></p>

  <p class="normal">Tabii ki bu sonuç her alanda geçerli değil. Amabile ve diğerleri harici ödüllerin, mantıklı sonuca ulaşmak için belli bir formülü uygulamanın gerektiği algoritmik işlerde etkili olduğunu buldu. Ama sağ beynin işin içine girdiği durumlarda –sorunları çözmeye yönelik esnek bir tutum benimsenmesini, yaratıcı olmayı veya kavramsal bir anlayış uygulamayı gerektiren sorunlarda– şartlı ödüller tehlikeli olabilir. Ödül vaat edilen kişiler, geniş görüş açısını kaybedebilir, orijinal çözümler üretme becerilerini kullanamayabilir. Bu da toplumsal bilimler alanındaki en sağlam bulgulardan biri olup Amabile ve diğer bilim adamlarının yıllar süren araştırmaları sonrasında sağlamlığı defalarca da kanıtlanmıştır.<sup class="calibre4"><a href="../Text/drive_split_058.html#footnote-100-28" id="footnote-100-28-backlink">[28]</a></sup> Sanatçılar, bilim adamları, mucitler, öğrenciler ve geri kalan tüm herkes için içsel motivasyon –bir şeyi ilginç, zorlayıcı, cazip olduğu için yapma güdüsü– yüksek düzey yaratıcılık için elzemdir. Birçok şirketin başvurduğu şartlı motivasyon unsurları ise yaratıcılığı körüklemekten ziyade boğar. Ekonomiler, sağ beynin işleyişine ihtiyaç duyan kavramsal işlere yöneldikçe –kendi mum problemleriyle uğraşan insanların sayısı günbegün arttıkça– bilimin bildiği ile iş dünyasının uyguladığı arasındaki bu büyük uçurum giderek daha korkutucu bir hal almaktadır.</p>

  <p class="normal2">İyi Davranışlar</p>

  <p class="normal">Filozoflar ve tıp profesörleri, kan bağışlayıcılara ücret ödenmesi gerekip gerekmediğini uzun bir süredir tartışıyorlar. Bazıları, insan dokusu ve organlar gibi kanın da özel olduğuna, bir varil ham petrol veya bir kutu rulman gibi alınıp satılmaması gerektiğine inanır. Başka bir grup ise bu hassasiyetimizi bir kenara bırakmamız gerektiğini, bu madde için para ödenmesi durumunda stokların da makul seviyelerde tutulabileceğini savunur.</p>

  <p class="normal">Ama 1970 yılında, İngiltere'deki kan bağışı olgusunu araştıran İngiliz sosyolog Richard Titmuss daha cüretkar bir tartışma başlattı. Kan için para ödemek sadece ahlakdışı değildi ona göre. Aynı zamanda yetersizdi de. İngiltere, vatandaşlarına bağış karşılığında para ödemeye karar verirse bu karar, ülkenin kan stoklarını azaltırdı. Eksantrik bir fikir gibiydi, çok haklısınız. Ekonomistler bu fikre gülüp geçtiler. Ve Titmuss bu fikri hiçbir zaman test etmedi. Felsefi bir tahmin olarak kaldı.<sup class="calibre4"><a href="../Text/drive_split_059.html#footnote-100-29" id="footnote-100-29-backlink">[29]</a></sup></p>

  <p class="normal">Ancak, çeyrek yüzyıl sonra iki İsveçli iktisatçı, Titmuss'un haklı olup olmadığını test etmek istedi. İlginç bir saha deneyinde Gothenburg'daki bölgesel kan bankasına gittiler ve kan bağışlamakla ilgilenen yüz elli üç kadın buldular. Sonra –motivasyon araştırmacılarının adeti olduğu üzere– kadınları üç gruba ayırdılar.<sup class="calibre4"><a href="../Text/drive_split_060.html#footnote-100-30" id="footnote-100-30-backlink">[30]</a></sup> Uzmanlar, ilk gruptaki kadınlara kan bağışının isteğe bağlı olduğunu söylediler. Bu kadınlar gönüllü olarak kan verecek ama karşılığında bir ücret almayacaklardı. İkinci gruba farklı bir öneri yapıldı. Bu gruptakiler kan verirlerse her birine elli İsveç kronu (yedi dolar) ödenecekti. Üçüncü gruba benzer bir öneri yapıldı. Elli kron verilecek ve bu parayı kanser hastası çocuklara destek amaçlı bir derneğe hemen bağışlama imkanı sunulacaktı.</p>

  <p class="normal">İlk gruptaki kadınların yüzde elli ikisi kanlarını bağışlamaya karar verdi. Görünen o ki, hiçbir ücret istemeden vatandaşları için iyi bir şeyler yapmaya hazır, özverili insanlardı.</p>

  <p class="normal">İkinci gruba gelince, Motivasyon 2.0'ın ilkelerine göre bu gruptakilerin biraz daha motive olmaları beklenirdi. Kan bağışı yapmakla ilgileniyorlardı. Bunu yaparken bir miktar para kazanacak olmaları, bu içsel motivasyonlarını kuvvetlendirmeliydi. Ama bu sayfaya kadar okuduklarınıza bakarak sizin de tahmin edebileceğiniz gibi böyle olmadı. Bu gruptaki kadınların sadece yüzde otuzu kan bağışlamaya karar verdi. İnsanlara para teklif etmek, kan bağışçılarının sayısının artırmak yerine neredeyse yarı yarıya azaltmıştı.</p>

  <p class="normal">Öte yandan, kan bağışından kazanacakları parayı doğrudan bir hayır derneğine verme seçeneği sunulan üçüncü gruptaki kadınlar, ilk gruptaki kadınlar gibi tepki verdiler. Bunların yüzde elli üçü kan bağışçısı oldular. (Yüz on dokuz erkekle yapılan deneyin sonuçları ise hayli farklıydı. Paranın kan bağışı kararını vermede olumlu ya da olumsuz, istatistiksel anlamda ciddi bir etkisi olmadı.)</p>

  <p class="normal">Titmuss'un tahmini doğru sayılabilirdi. Maddi bir teşvik eklenmesi, istenen davranışın daha fazla sayıda görülmesini sağlamamıştı. Tam tersi bir sonuç yaratmıştı. Sebep: Maddi teşvik, fedakarca bir davranışı lekelemiş, iyi bir şeyler yapmaya yönelik içsel isteği baskılamıştı.<sup class="calibre4"><a href="../Text/drive_split_061.html#footnote-100-31" id="footnote-100-31-backlink">[31]</a></sup> Kan bağışı bir iyilikti. Amerikan Kızıl Haç örgütünün broşürlerinde de belirtildiği gibi, kan bağışlamak "paranın satın alamayacağı bir duygu" veriyordu insana. Doğal felaketler ve diğer afetler sırasında kan bağışlarının hiç sektirmeden artmasının nedeni de buydu.<sup class="calibre4"><a href="../Text/drive_split_062.html#footnote-100-32" id="footnote-100-32-backlink">[32]</a></sup> Ama devlet eğer komşularına yardım etsinler diye insanlara para verirse, bağışlar azalma kaydedebilirdi.</p>

  <p class="normal">İsveç örneğinde de görüldüğü gibi insanlara ödül vermek kendi başına yıkıcı bir etkiye sahip değildi. Elli kronluk ücreti cebe atmak yerine derneğe bağışlama seçeneği sunulduğunda maddi ödülün yol açabileceği olumsuz etki tam tersine dönmüştü. Bu, çok önemli bir konudur. Bütün ödüller her zaman kötü değildir. Mesela İtalyan devleti, kan bağışçılarına çalıştıkları işlerden izinli sayılma hakkı verdiğinde bağışların arttığı görüldü.<sup class="calibre4"><a href="../Text/drive_split_063.html#footnote-100-33" id="footnote-100-33-backlink">[33]</a></sup> Çıkarılan yasa, vatandaşların özverili davranışlarının önündeki bir engeli kaldırmıştı. Bazıları harici teşviklerin fenalığına sizi inandırmaya çalışsa da deneysel olarak bunun böyle olmadığı görülmüştür. Doğru olan, ödülleri doğası gereği ilginç, yaratıcılık isteyen veya soylu bir yönü olan işlerle birleştirdiğinizde –motivasyon biliminin sıra dışı özelliklerini kavramadan hareket ettiğinizde– ateşle oynuyor olabilirsiniz. Böyle durumlarda şartlı ödüller genellikle yarardan çok zarar getirir. Gerçek motivasyon unsurlarını –özerklik, amaç, beceri– göz ardı etmek, başarabileceklerimizin önüne engel koymaktan başka bir işe yaramaz.</p>

  <p class="normal1">İSTEMEDİĞİMİZ ŞEYİN DAHA FAZLASI</p>

  <p class="normal">Üçüncü güdünün baş aşağı duran dünyasında ödüller genellikle amaçlanın tersi sonuçlar yaratır. Ama olay bununla da kalmaz. Yanlış şekilde kullanıldığında harici motivasyon unsurları istenmeyen bir başka sonuca daha yol açabilir ve istemediğimiz şeyi, miktarını da artırarak önümüze koyabilirler. Bu noktada da iş dünyası henüz bilimin bildiğine yetişememiş durumdadır. Bilim, ödül ve ceza sisteminin kötü davranışları artıracağını, bağımlılık yaratacağını ve uzun erimli düşünmeyi rafa kaldırıp kısa erimli düşünmeyi öne çıkaracağını söylemektedir.</p>

  <p class="normal2">Gayri Ahlaki Davranışlar</p>

  <p class="normal">Bir hedef sahibi olmaktan daha değerli ne olabilir? Çocukluğumuzdan itibaren öğretmenlerimiz, ebeveynlerimiz, antrenörlerimiz bize hep bir hedef koymamızı ve onları başarmak için çok çalışmamızı öğütlerler. Bunu öğütlerken de iyi bir gerekçeleri vardır. Hedefler işe yarar çünkü. Akademik literatür göstermiştir ki hedef koymak, dikkatimizi belli bir noktaya odaklayarak daha çok ve daha uzun süre çalışmamızı, daha fazla şey başarmamızı sağlar.</p>

  <p class="normal">Derken yakın bir tarihte Harvard Business School'dan, North- western Üniversitesi'nin Kellogg İşletme Fakültesi'nden, Arizona Üniversitesi'nin Eller İş İdaresi Koleji'nden ve Pennsylvania Üniversitesi bünyesindeki Wharton School'dan bir grup akademisyen bir araya gelerek bu geniş tanımın doğruluğunu araştırdılar. Raporlarında şöyle yazacaklardı: "Performansı artırmak için basit bir teşvik vermek yerine bir hedef belirlenmeli, hedef bir uyarı ile sunulmalı ve yakından takip edilmelidir."<sup class="calibre4"><a href="../Text/drive_split_064.html#footnote-100-34" id="footnote-100-34-backlink">[34]</a></sup> İnsanların kendileri için belirledikleri ve beceri artırmaya yönelik olan hedefler, sağlıklı hedeflerdir. Ama başkalarının koydukları hedefler –satış hedefleri, üç aylık ciro hedefleri, standartlaştırılmış test puanları, vs. – kimi zaman tehlikeli yan etkiler yaratabilir.</p>

  <p class="normal">Bütün harici motivasyon unsurları gibi hedefler de odağımızı daraltır. Etkin olmalarının nedenlerinden biri de budur. Zihinsel konsantrasyon sağlar. Ama daha önce de gördüğümüz gibi daralan bir odağın da maliyeti vardır. Komplike veya kavramsal işler için ödül teklif etmek, yenilikçi bir çözüm yaratmak için gerekli geniş açılı düşünmeyi sekteye uğratabilir. Keza, harici bir hedef söz konusuysa, özellikle de kısa erimli, başarılması durumunda sonuçta büyük bir kazanım sağlayacak bir hedef, bir ödülün varlığı, davranışlarımızın boyutlarını geniş açıdan görmemize engel olabilir. İşletme fakültesi profesörlerinin oluşturduğu grubun raporunda da yazdığı gibi "Somut deliller göstermiştir ki, yapıcı bir çabayı motive etmeye ek olarak bir hedef belirlemek, gayri ahlaki davranışları tetikleyebilir."</p>

  <p class="normal">Araştırmacılar, örneklerin çok sayıda olduğunu belirtiyor. Sears şirketi, otomobil tamir ekibine bir satış kotası veriyor. Çalışanlar da buna karşılık müşterilerden fazla para tahsil ediyor veya gereksiz tamiratlar çıkarıyor. Enron, büyük ciro hedefleri koyuyor. Bunları yerine getirmek için verilen çılgınca çaba, şirketin sonunu hazırlıyor. Ford, belli bir araba modelini, belli bir ağırlıkta, belli bir tarihte, belli bir fiyatla sunmaya o kadar yoğunlaşıyor ki cana kast niteliği taşıyan Ford Pinto'yu üretiyor.</p>

  <p class="normal">Harici teşvikleri tek yol olarak lanse etmenin sorunu bazı insanların o yolun sonuna ulaşmak için hatalı yol olsa bile kestirmeden gitmeyi tercih etmeleridir.</p>

  <p class="normal">Gerçekten de modern dünyada adeta bir salgın haline gelen skandalların ve yolsuzlukların büyük kısmına baktığınızda bir kestirme yol görürsünüz. Yöneticiler üç aylık gelirlerle oynayarak performans bonusu almaya çalışırlar. Okul danışmanları öğrencilerin not çizelgelerini değiştirerek son sınıftakilerin üniversiteye girmelerini sağlamaya uğraşır.<sup class="calibre4"><a href="../Text/drive_split_065.html#footnote-100-35" id="footnote-100-35-backlink">[35]</a></sup> Atletler kendilerine stereoid şırınga ederek daha iyi dereceler elde etmeye ve oldukça cazip performans primleri kapmaya çabalar.</p>

  <p class="normal">İçsel motivasyonun tetiklediği davranışla bunları bir karşılaştırın. Yapılan iş, ödülün bizzat kendisi olduğunda –bilgilerini artırmak, müşterileri memnun etmek, elinden gelenin en iyisini yapmak– kestirme yol yoktur. Hedefe giden tek yol, doğru yoldur. Bir anlamda gayri ahlaki hareket etmek olanaksızdır çünkü geride bıraktığınız kişi bir rakibiniz değil kendinizdir.</p>

  <p class="normal">Bütün hedefler tabii ki eşit yaratılmamıştır. Altını önemle çizmek isterim ki hedefler ve harici ödüller, doğası gereği yozlaştırıcı şeyler değildir. Ancak hedefler, Motivasyon 2.0'ın inandığından daha zehirlidir. Esasen işletme fakültesi hocaları bize şu uyarıda bulunuyorlar: Odağı daraltmaları, gayri ahlaki davranışlara yol açmaları, gereksiz riskler üstlenmeye sebep olmaları, işbirliğini zayıflatmaları ve içsel motivasyonu azaltmaları nedeniyle şirketlere sistematik sorunlar yaşatabilirler.</p>

  <p class="normal">Ödül olarak hedef koymak bazen olumsuz davranışları tetikleyebildiğine göre ceza uygulamak da bunları engelleyebilir diyebilir miyiz? Acele etmeyin. İsrailli iki iktisatçının gündüz bakımevlerinde keşfettiği gibi üçüncü güdümüz daha az mekanik ve daha fazla şaşırtıcıdır.</p>

  <p class="normal">2000 yılında Uri Gneezy ve Aldo Rustichini, İsrail'in Hayfa şehrindeki kreşlerde bir grup çocuğu yirmi hafta boyunca gözlemledi.<sup class="calibre4"><a href="../Text/drive_split_066.html#footnote-100-36" id="footnote-100-36-backlink">[36]</a></sup> Kreşler sabah yedi buçukta açılıyor, akşam on altıda kapanıyordu. Anne-babalar çocuklarını o saate kadar almak durumundaydı. Almazlarsa bir öğretmen mecburen mesaiye kalıyordu.</p>

  <p class="normal">Deneyin ilk dört haftasında araştırmacılar her hafta kaç anne-babanın geç geldiğini kaydetti. Sonra, beşinci haftadan önce kreş yöneticilerinin izniyle aşağıdaki duyuruyu yayımladı:</p>

  <p class="ortayazi">DUYURU:<br class="chapter" />
  GEÇ GELİŞ CEZASI</p>

  <p class="indentmetin">Bildiğiniz gibi kreş resmi olarak her gün saat on altıda kapanmaktadır. Bazı anne-babaların geç gelmeleri nedeniyle (İsrail'deki kreşlerden sorumlu devlet makamlarının da onayını alarak) çocuklarını almaya geç gelen ailelere ceza uygulamaya karar vermiş bulunuyoruz.</p>

  <p class="indentmetin">Gelecek Pazar gününden itibaren saat on altıyı on geçeden sonra alınan her çocuk için aileler on İsrail şekeli ceza ödemek zorunda olacaktır.<sup class="calibre4"><a href="../Text/drive_split_142.html#footnote-800-1" id="footnote-800-1-backlink">[*1]</a></sup> Bu cezalar aylık olarak hesaplanacak ve aylık ücretle birlikte kreşimize ödenecektir.</p>

  <p class="indentmetin">Saygılarımızla,</p>

  <p class="indentmetin">Kreş müdürü</p>

  <p class="normal">Gneezy ve Rustichini'ye göre cezanın amacı netti. "Bir davranışa karşı cezai yaptırımlar uygulanırsa o davranışa daha az sayıda rastlanılacaktır." Bir başka ifadeyle anne-babalara ceza verildiğinde geç kalmayı bırakacaklardı.</p>

  <p class="normal">Ama hiç öyle olmadı. İktisatçılar, raporlarında şöyle anlatacaklardı olanları: "Cezanın uygulanmaya başlamasından sonra geç gelen ebeveynlerin sayısında istikrarlı bir artış gözlemledik. Bu artış, ilk baştakinin neredeyse iki katına ulaşıncaya kadar sürekli devam ederek orada istikrara kavuştu."<sup class="calibre4"><a href="../Text/drive_split_067.html#footnote-100-37" id="footnote-100-37-backlink">[37]</a></sup> Harry Harlow'un başını kaşıyarak sarf ettiği cümlelerinkine benzer bir dille mevcut literatürün böyle bir sonuç elde edilmesini önermediğini belirtip, "cezalandırılan bir davranışın artması ihtimalinin akıllara bile gelmediğini" kaydettiler.</p>

  <p class="normal">Motivasyon 2.0'ın bir başka hatalı tarafı daha böylece ortaya çıkmış oluyor. Çoğu anne-babanın zamanında kreşe gelmelerinin nedeni, çocuklarıyla ilgilenen öğretmenlerle aralarında iyi bir ilişki olmasını istemeleriydi. Onlar öğretmenlerle iyi ilişkiler kurarsa, öğretmenler de çocuklarına iyi davranırdı. Ebeveynlerin dakik olmak konusunda içsel bir istekleri vardı. Ama bir ceza tehdidi ortaya çıkınca –kan bağışı deneyinde bağışçılara ücret ödenmesi gibi– üçüncü güdü bir kenara bırakıldı. Ceza, ebeveynlerin düşünme şeklini değiştirdi. "Çocuklarımın öğretmenlerine karşı iyi davranmalıyım" düşüncesi yerini tamamen maddi bir işlemi ifade eden "Ekstra zaman satın alabilirim" düşüncesine bıraktı. Her iki düşüncenin bir arada yaşaması mümkün değildi. Ceza, iyi davranışı teşvik etmediği gibi tam tersine azaltıcı bir etki yaptı.</p>

  <p class="normal2">Bağımlılık</p>

  <p class="normal">Bazı bilim adamları, şartlı motivasyon unsurlarının ve diğer harici ödüllerin reçeteyle satılan ve potansiyel yan etkileri olan ilaçlara benzediğini düşünür. Bir başka grup bilim adamı ise bunları derin ve tehlikeli bir bağımlılığa yol açan uyuşturucularla eş tutar. Bu gruptaki akademisyenlere göre nakit para ödülleri ve ışıltılı mükafatlar başta büyük bir memnuniyet duygusu yaratır. Ama daha sonra bu duygu söner ve onu canlı tutmak için ödül verilen kişi daha sık aralıklarla daha büyük başka ödüllere gereksinir.</p>

  <p class="normal">Rus ekonomist Anton Suvorov, bu etkiyi göstermek için sıra dışı bir ekonometrik model geliştirdi. Model, "müvekkil vekil teorisi" olarak adlandırılan kavramı esas alıyor. "Müvekkil", motivasyon eden –işveren, öğretmen, anne-baba- olsun, "vekil"i de motive edilen -işçi, öğrenci, çocuk- olarak kabul edelim. Müvekkil, vekile kendi istediğini yaptırmaya çalışırken vekil de kendi çıkarlarıyla müvekkilin sunduklarını dengeleme gayreti içerisindedir. Müvekkil ile vekil arasında yaşanabilecek çeşitli senaryoları test eden bir dizi komplike denklem kullanan Suvarov, çocuklarına çöpü attırmaya çalışan her anne-babaya anlamlı gelecek bazı sonuçlara ulaştı.</p>

  <p class="normal">Müvekkil, bir ödül teklif ederek vekile o işin hoş bir iş olmadığının işaretini verir. (İş, hoş bir iş olsaydı müvekkilin bir teşvike de ihtiyacı olmayacaktı.) Fakat o ilk işaret ve ona eşlik eden ödül olgusu müvekkili, çıkması zor bir yola sokar. Çok küçük bir ödül teklif ettiğinde vekil bunu geri çevirir. İlk seferde vekili harekete geçmeye teşvik edecek kadar cazip bir ödül teklif ettiğinde ise müvekkil ikinci seferde de tekrar ödül vermeye mahkum hale gelir. Bundan geri dönüş yoktur artık. Oğlunuza çöpü dışarı çıkarması için para verirseniz onun bir daha bu işi asla para almadan yapmamasını garantilersiniz. Daha da fenası, ilk verdiğiniz para, cazibesini yitirdiğinde istediğinizi yaptırmak için ücreti artırmak zorunda kalırsınız.</p>

  <p class="normal">Suvarov'un da kaydettiği gibi "Ödüller, bir kere verildi mi bağımlılık yapar. Şartlı bir ödül, vekilin benzer bir iş ortaya konulduğunda ödül beklentisine girmesine ve müvekkilin bundan sonra sürekli olarak iş yaptırmak için ödüllerden yararlanmak zorunda kalmasına yol açar". Mevcut ödülün yetersiz kalmaya başlaması için fazla bir zaman geçmesi gerekmez. Kısa sürede bir ödül olmaktan çıkarak sıradan bir duruma dönüşür. Bu da müvekkili, aynı sonuca ulaşmak için daha büyük ödüller teklif etmeye mecbur bırakır.<sup class="calibre4"><a href="../Text/drive_split_068.html#footnote-100-38" id="footnote-100-38-backlink">[38]</a></sup></p>

  <p class="normal">Bu bağımlılık örüntüsü basit bir teori değildir. Eski Alkol Bağımlılığı ve Tedavisi Ulusal Enstitüsü nöroloji uzmanlarından Brian Knutson, fonksiyonel manyetik rezonans görüntüleme (fMRI) olarak bilinen bir beyin tarama tekniği ile yaptığı deneyde bu verileri doğrulayan sonuçlara ulaştı. Knutson, sağlıklı gönüllüleri dev bir tarayıcının altına yatırıp beyinlerinin para kazanmak ve kaybetmekle ilgili bir oyuna nasıl tepki verdiğini izledi. Denekler, nakit para kazanma şanslarının olduğunu öğrendiklerinde beyinlerinin nucleus accumbens adı verilen bölümlerinde bir hareketlenme gözlendi. Denekler, bir ödül kazanma beklentisi içine girdiklerinde dopamin adlı beyin kimyasalı beynin bu bölgesine akıyordu. Kaybetme ihtimalinde bu durum yaşanmıyordu. Bugün Stanford Üniversitesi'nde çalışmakta olan Knutson, insanların ödül beklentisine girdiği başka deneylerde de benzer sonuçlar elde etti. Bu tepkiyi bizim için ilginç kılan, aynı fizyolojik sürecin bağımlılık olgusunda da yaşanması, dopamin maddesinin beynin o bölgesine dolmasıdır. Bağımlılık yaratan uyuşturucu ve uyarıcıların büyük kısmının mekanizması, nucleus accumbens bölgesine yoğun miktarda dopamin göndermek suretiyle işler. Bir keyif duygusu hissedilir, sonra bu duygu kaybolur ve bir doz daha talep eder. Başka bir deyişle, insanların beyinlerinin nasıl tepki verdiğini izlersek, onlara maddi ödüller vaat etmekle ve kokain, nikotin veya amfetamin vermek arasında rahatsız edici bir benzerlik olduğunu görürüz.<sup class="calibre4"><a href="../Text/drive_split_069.html#footnote-100-39" id="footnote-100-39-backlink">[39]</a></sup> Sigarayı bırakmaları için insanlara para vermek kısa erimde bu nedenle işe yarıyor olabilir. Tehlikeli olan bağımlılığı alır, onun yerine daha tehlikesiz bir başka bağımlılık koyar bu yöntem.</p>

  <p class="normal">Ödüllerin bağımlılık yaratan nitelikleri, karar verme sürecini de bozar bazen. Knutson, nucleus accumbens'teki hareketlenmenin "riskli tercihlerin ve hataların habercisi" olabileceğini ortaya koydu. İnsanların aklına ödül fikrini soktunuz mu, Motivasyon 2.0'ın beklediğinin tersine daha iyi kararlar vermek yerine daha kötü karar verirler. Knutson'ın da yazdığı gibi "Kumarhanelerde konukları ödül niteliği taşıyan şeyler (ucuz yiyecek, bedava içki, sürpriz hediyeler, potansiyel jackpot ödülleri, vs.) sunmalarının da nedeni de bu olabilir. Ödül beklentisi beyindeki nucleus accumbens bölgesini hareketlendirir. Bu da insanlarda riskten kaçınmaya dayalı davranışlardan riske atılmaya meyilli davranışlara doğru bir kayma yaratır."<sup class="calibre4"><a href="../Text/drive_split_070.html#footnote-100-40" id="footnote-100-40-backlink">[40]</a></sup></p>

  <p class="normal">Sözün özü, sopanın ucunda asılı duran o havuç her durumda kötü olmasa da bazı durumlarda bir çekimlik kokainin etkisine benzer bir etki yaratıp insanlarda kumar masası veya rulet çarkı başındaki davranışlara benzer davranışları tetikler. Ekip arkadaşlarımızı ve meslektaşlarımızı motive etmeye çalışırken karşılaşmayı beklediğimiz bir sonuç değildir bu tabii ki.</p>

  <p class="normal2">Kısa Erimli Düşünme</p>

  <p class="normal">Mum problemini hatırlayalım. Ödül vaat edilen denekler, ödüle o kadar yoğunlaşmışlardı ki önlerinde duran yenilikçi çözümü görmekte diğer deneklerden daha başarısız olmuşlardı. Daha önce de aktardığımız gibi ödüller, düşüncelerimizin genişliğini azaltabilir. Ama harici motivasyon unsurları, özellikle de somut, şartlı ödüller düşüncelerimizin derinliğini de azaltabilirler. Hemen önümüzde duranı görmemize yol açar, uzakları görmemize engel olurlar.</p>

  <p class="normal">Konsantre olmak çok zaman anlamlıdır. Ofisiniz yanıyorsa bölgeleme esaslarını baştan yazmak yerine en kısa yoldan çıkışı bulmak istersiniz. Ama daha az dramatik olan durumlarda, hemen alınabilecek bir ödüle odaklanmak, zaman içinde performansı azaltabilir. Gerçekten de buraya kadar gördüğümüz örneklerin –gayri ahlaki tutumlar ve bağımlılıklar– ortak noktası tamamen kısa erimli olmalarıdır. Bağımlılar, nihai zararı hiç hesap etmeden en hızlı şekilde hareket etmeyi isterler. Hilebazlar, nihai sonuçlara aldırmaksızın hemen kazanmak isterler.</p>

  <p class="normal">Davranışlar kestirme yollara yönelmeye ya da bağımlılıklara yol açmasa bile ödüllerin kısa erimli cazibesi uzun erimde zararlı olabilir. Halka açık anonim şirketleri düşünün. Bu tür şirketler uzun yıllardır varlıklarını sürdürüyorlar ve daha da uzun ömürlü olmayı umuyorlar. Gelgelelim yöneticileri ve müdürleri her gün, kısa erimli bir hedefe, önlerindeki üç aylık kurumsal performansa odaklanıyorlar. Bu şirketlerde çeyrek yıllık kâr bir takıntı halindedir. Yöneticiler, kârlılıklarının beklentilere uygun olmasını sağlamak için büyük kaynak ayırırlar. O da yetmez, hisse senedi analistlerine zamanlarının ve beyinsel faaliyetlerinin önemli bir kısmını ayırırlar. Böylece piyasalara nasıl bir beklenti içinde olması gerektiğini anlatarak ona göre olumlu bir tepki vermesini sağlamaya çalışırlar. Kurumsal performansın çok dar, çok kısa erimli bir bölümüne böylesine odaklanmak anlaşılabilir bir durumdur. Hisse senedi piyasaları bu rakamlardaki minicik oynamaları ödüllendirir veya cezalandırır. Bu da yöneticilerin aldıkları primleri doğrudan etkiler.</p>

  <p class="normal">Ancak şirketler bir sonraki çeyrekte olabileceklere dair algılarını kapalı tutarlarsa ağır bir bedel öderler. Yapılan araştırmalara göre, zamanlarının büyük kısmını üç aylık bilançolarla ilgili bilgilendirmeler yapmaya ayıran şirketler, bunu daha az yapan şirketlere kıyasla uzun erimli büyümede daha başarısız oluyorlar. (Sebeplerden biri: Gelirlere kafayı takan şirketler Ar-Ge konularına daha az yatırım yapıyorlar.)<sup class="calibre4"><a href="../Text/drive_split_071.html#footnote-100-41" id="footnote-100-41-backlink">[41]</a></sup> Kısa erimli hedeflerini gerçekleştiriyorlar ama iki-üç yıl sonraki durumlarını riske atıyorlar. Çığırından çıkmış hedefler konusunda bizi uyaran akademisyenlerin de kaydettiği gibi "Hedef koymak, çalışanların kısa erimli kazanımlarına dar bir görüşlülükle odaklanmalarına ve şirketin karşı karşıya bulunduğu uzun erimli yıkıcı etkileri gözden kaçırmalarına yol açabilir."<sup class="calibre4"><a href="../Text/drive_split_072.html#footnote-100-42" id="footnote-100-42-backlink">[42]</a></sup></p>

  <p class="normal">Bunun en iyi yansımasını 2008 ve 2009'da dünyayı sarsan ekonomik krizde görebiliriz. Sistemdeki bütün oyuncular sadece kısa erimli ödüllere odaklanmışlardı. Müşteri ev, emlak komisyoncusu komisyon, borsacı satmak için yeni ipotek, yeni seçim dönemine girmiş olan siyasetçi daha canlı bir ekonomi istiyor ve bunların kendileri ve başkaları üzerindeki uzun erimli etkilerini görmezden geliyordu. Müzik susunca sistem neredeyse topyekun çökecekti. Ekonomik balonların doğası böyledir. Mantıkdışı bir bolluk ve hareketlilik durumu aslında harici olarak motive edilmiş bir ileriyi görememe durumudur.</p>

  <p class="normal">Tezat olarak, daha sonraki bölümlerde ele alacağımız gerçek motivasyon unsurları ise doğaları gereği kısa erimliliğe karşıdır. Mesela ustalığı ele alalım. Bu hedefin kendisi, yapısı gereği uzun erimlidir. Çünkü bir konuda tam usta olmak, her şeyi bilmek bir bakıma asla ulaşılamayacak bir hedeftir. Mesela tenisçi Roger Federer bile bu sporda asla tam anlamıyla "usta" olamayacaktır. Öte yandan, birinin ustalaşmasını sağlamak için ona şartlı ödül teklif etmek genellikle geri teper. Okula giden çocuklara problem çözmeleri için para verildiğinde, daha basit problemleri çözüp daha az öğrenmelerinin nedeni de budur.<sup class="calibre4"><a href="../Text/drive_split_073.html#footnote-100-43" id="footnote-100-43-backlink">[43]</a></sup> Kısa erimli ödüller, uzun erimli öğrenmenin önüne set çeker.</p>

  <p class="normal">Harici ödüllerin en yaygın olduğu ortamlarda birçok kişi ödülü almasını sağlayacak şekilde çalışıp daha fazlasını yapmaya kalkmaz. Bir öğrenci, üç kitap okuması durumunda ödül alacaksa tutup dördüncü kitabı okumaz. Hele hele yaşam boyu kitap kazanma alışkanlığını hiç kazanmaz. Tıpkı üç aylık kâr hedeflerini tutturan şirket yöneticilerinin gelirleri bir kuruş daha artırmamaları, şirketlerinin uzun dönemdeki yararını düşünmemeleri gibi. Çeşitli araştırmaların sonuçlarına göre insanlara spor yapmaları, sigarayı bırakmaları veya belli ilaçları almaları için para vermek başta muhteşem sonuçlar yaratırken ödül ortadan kalktığında edinilen sağlıklı davranışlar yok oluyor. Gelgelelim, şartlı ödüller işin içine sokulmadığında veya teşvikler ustalıkla kullanıldığında performans yükseliyor, anlayış kabiliyeti derinleşiyor. Başarı ve dar görüşlülük uyumlu değildir. Anlamlı başarılar, kişinin gözlerini yerden yukarı çevirip ufka bakmasına bağlıdır.</p>

  <div class="calibre1" id="calibre_pb_7"></div>
</body>
</html>
