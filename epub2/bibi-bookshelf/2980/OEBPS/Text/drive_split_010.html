<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>drive</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_8">&nbsp;<br class="chapter" />
  ÜÇÜNCÜ BÖLÜM<br class="chapter" />
  &nbsp;<br class="chapter" />
  Tip I ve Tip X</h2>

  <p class="normal">New York'un Rochester şehri, toplumsal bir deprem için hiç olmayacak bir merkez üssüdür. Bu sakin şehri Kanada sınırına sadece yüz kilometre mesafede inşa eden şirketler sınai ekonominin devleriydi. Eastman Kodak, film üretiyordu. Western Union, telgraf dağıtıyor, Xerox ise fotokopi makineleri yapıyordu. Motivasyon 2.0'ın ilkeleri, şirketlerine kılavuzluk yapıyordu. İnsanlara uzun süreli çalışabilecekleri bir iş ve dikkatlice kalibre edilmiş ödüller veriyorsanız onlar da yöneticilerin ve hissedarların istediklerini yapar, böylece herkes refah içinde yaşardı.</p>

  <p class="normal">Ne var ki Rochester Üniversitesi'nin kampüsünde 1970'li yıllarda bir motivasyon devrimi olgunlaşmaktaydı. Devrim 1971'de, Soma bulmacası deneylerini henüz tamamlamış olan Edward Deci'nin psikoloji bölümü ile işletme fakültesindeki bir randevusu için okula gelmesiyle tetiklendi. Devrimin ateşi 1973'te işletme fakültesinin Deci'yi ödüller hakkındaki sapkın bulguları nedeniyle kovması ve bilim adamının psikoloji bölümü tarafından tam zamanlı olarak görevlendirilmesiyle canlandı. 1975'te devrim, Deci'nin Intrinsic Motivation adlı kitabını yayımlamasıyla iyice güç kazandı. 1977'de Richard Ryan adlı bir öğrencinin lisansüstü eğitim için okula gelmesiyle de devrim kelimenin tam anlamıyla patladı.</p>

  <p class="normal">Üniversitede felsefe okuyan Ryan, orduya katılacakken son anda reddedildi. Bir kazadan hayatta kalan tek kişinin duyduğuna benzer bir suçluluk duygusuna kapılan Ryan, bu duyguyu bir yerde dindirebilmek için travma sonrası stres bozukluğu içindeki Vietnam savaşı gazileri ile çalışıyordu. Rochester Üniversitesi'ne de daha iyi bir klinikçi nasıl olunur, onu öğrenmeye gelmişti. Bir gün, bir seminer sırasında bir profesör içsel motivasyon konusunu ortaya attı ve yumruklarını masaya vurarak böyle bir şey olmadığını savundu. Ryan bana, "Eğer itiraz böyle güçlüyse, ilginç bir konu olabilir bu diye düşündüm" demişti. Deci'nin kitabını satın aldı, çok beğendi ve yazarını bir akşam yemeğine davet etti. Bugüne kadar süren dikkat çekici bir araştırma işbirliği işte böyle başladı.</p>

  <p class="normal">Onunla üniversitenin Meliora Salonu'nda kısa süre önce tanıştım. Deci ile aralarında hem çok zıt hem de çok benzeş yönler var. Deci, uzun boylu, zayıf biri. Açık tenli. Saçları ince ve seyrek. Merhum çocuk programları sunucusu Fred Rogers gibi insanı rahatlatan, sakin bir ses tonuyla konuşuyor. Düz, beyaz saçlarını ortadan ayıran Ryan ise canlı ve hareketli biri. Savunduğu fikri bir savcı gibi maharetle ortaya koyuyor. Deci ise sabırla onun aklındaki düşünceye sizin ulaşmanızı bekliyor ve sonra sizinle aynı görüşte olduğunuzu belirterek zekanızı övüyor. Deci, FM radyonuzdaki klasik müzik istasyonu gibi. Ryan ise daha çok uydu TV'ye benziyor. Birbirleriyle esrarlı bir akademik jargonla konuşuyorlar ama fikirleri tam bir uyum içinde. İşbirlikleri onları kendi kuşaklarının en etkili davranış bilimcileri yapacak kadar güçlü.</p>

  <p class="normal">Deci ve Ryan beraber, "özerklik teorisi" adını verdikleri bir teori geliştirdi.</p>

  <p class="normal">Davranışlar konusundaki teorilerin büyük kısmı tek bir insani eğilim çevresinde dolaşır: Pozitif ve negatif baskılara karşı hassas bir şekilde tepki verir, kendi çıkarımızı titizlikle hesaplarız. Hepimizin kendi tezatları, psikoseksüel çelişkileri vardır. Özerklik teorisinin ilk sayfası ise genel insani ihtiyaçlar kavramı ile başlar. Özerklik teorisine göre üç doğal psikolojik ihtiyacımız vardır: beceri sahibi olma, özerklik ve bağlılık. Bu ihtiyaçlar karşılandığında üretken, mutlu ve motive oluruz. Karşılanmadığında üretkenliğimiz, mutluluğumuz, motivasyon düzeyimiz azalır.<sup class="calibre4"><a href="../Text/drive_split_081.html#footnote-100-51" id="footnote-100-51-backlink">[51]</a></sup> Bir sohbetimiz sırasında Ryan bana bu durumu şöyle açıklamıştı: "İnsan doğasının en temel unsuru, çıkarını koruma becerisidir. Bazı şeyler bunu harekete geçirir. Bazı şeyler ise dondurur." Başka bir deyişle, hepimizin içinde üçüncü bir dürtü var. İnsan olmanın bir parçası bu. Ama insan olmanın bu boyutunun bizde belirmesi çevremizdeki koşulların desteğine bağlı bir durum.</p>

  <p class="normal">Motivasyon 2.0'ın ana mekanizmaları, destekleyici olmaktan çok köstekleyici. Ryan, bu hususun kurumsal yönetim açısından çok önemli olduğuna dikkat çekiyor. İnsanlar üretmediklerinde şirketler genellikle ödüllere veya cezalara sığınıyorlar. Ryan, işin zor tarafının sorunun tam teşhisini yapmak olduğunu, insanların, ceza ve ödül sistemiyle sorunun üstesinden gelmeye çabaladığını söylüyor. Ancak bu, özerklik teorisi ödüllere sonuna kadar karşı anlamına gelmiyor. Deci, "Tabii ki işyerlerinde ve başka ortamlarda bunlara gereksinim var. Ama ne kadar az öne çıkarlarsa o kadar iyidir. İnsanlar ödülleri motivasyon yaratmakta kullandıklarında aslında en büyük motivasyon bozukluğunu yaratıyorlar" diyor. Deci ve Ryan, çabalarımızı içsel psikolojik ihtiyaçlarımızı karşılayabileceğimiz ortamlar yaratmaya odaklamamız gerektiğini düşünüyor.</p>

  <p class="normal">Son otuz yılda gerek akademisyen yönleriyle gerek de akıl hocalıkları yönleriyle Deci ve Ryan'ın çevresinde, ABD, Kanada, İsrail, Singapur ve tüm Batı Avrupa'da araştırmalar yürüten çok sayıda özerklik teorisi uzmanından kurulu bir grup oluştu. Bu bilim adamları, şirketlerin dünyasından eğitime, tıptan spora, kişisel verimlilikten çevrenin korunmasına, insanlar arası ilişkilerden fiziksel ve ruhsal sağlığa kadar çok geniş bir alana yayılan laboratuvar ve saha deneyleriyle özerklik ve içsel motivasyon kavramlarını inceliyor. Çoğu aynı sonuca ulaşan yaklaşık bin ayrı araştırma yaptılar. İnsanlar, özerk ve bağımsız ve birbirleriyle ilişki içinde olma konusunda doğuştan gelen bir içsel güdüye sahiptir. Bu güdü özgür bırakıldığına insanlar daha başarılı olur, daha dolu dolu yaşarlar.</p>

  <p class="normal">İnsanoğluna dair yeni bir düşünüş var artık. Özerklik teorisi de bu düşünüşün geniş bir sarmal kolunun önemli bir unsuru konumunda bulunuyor. Bu takımyıldızın bünyesinde en öne çıkan konu pozitif psikoloji hareketi. Pozitif psikoloji hareketi, psikoloji bilimini daha önceki odak noktaları olan hastalık ve fonksiyon bozukluğu olgularından çekip sağlık ve etkin fonksiyonellik olgularına götürüyor. Pennsylvania Üniversitesi'nden Martin Seligman'ın liderliğini yaptığı pozitif psikoloji hareketi çevresinde akademisyenlerden oluşan kitleler toplanıyor. Hareket, bilim adamlarının, ekonomistlerin, doktorların ve sokaktaki insanların insan davranışlarına dair düşüncelerinde köklü değişiklikler yapıyor. Pozitif psikolojinin en seçkin isimlerinden biri Mihaly Csikszentmihalyi. Ondan daha önce bahsetmiştim. Csikszentmihalyi'nin "akış" hakkındaki ilk kitabı ile Seligman'ın teorilerini anlattığı, çaresizliğin doğuştan gelen bir davranış değil öğrenilen bir davranış olduğunu iddia ettiği ilk kitabı, Deci'nin içsel motivasyon hakkındaki kitabı ile aynı yıl piyasaya çıktı. Açıkça görülüyor ki 1975 yılı çok başka bir yılmış. Bunu fark etmemiz için aradan bir neslin geçmesi gerekti.</p>

  <p class="normal">Bu hareketin çevresinde toplanan yeni düşünürler arasında Stanford Üniversitesi hocalarından Carol Dweck ile Harvard'dan Teresa Amabile de bulunuyor. İçlerinde birkaç da ekonomist var. En ünlüleri Princeton Üniversitesi'nden Roland Benabou ile Zürih Üniversitesi'nden Bruno Frey. Pozitif psikolojinin kavramlarını "kasvetli bilim" olarak da adlandırılan iktisat bilimine uyguluyorlar. Hareketin takipçileri arasında motivasyon konusunu bizzat araştırmayan akademisyenler de var. Bu kategoride özellikle Harvard'dan Howard Gardner ile zeka ve yaratıcılık konusunda bütün bildiklerimizi değiştiren ve potansiyelimize dair çok daha parlak bir görüş üreten Tufts Üniversitesi'nden Robert Sternberg öne çıkıyor.</p>

  <p class="normal">Birbirlerinden ayrık halde çalışan, bile isteye bir araya gelmemiş ve hatta belki aynı grupta yer aldıklarının bile farkında olmayan akademisyenlerden oluşan bu grup yeni ve daha verimli bir işletim sisteminin temellerini atıyorlar. En sonunda yaptıkları çalışmanın kıymeti bilenecek gibi görünüyor.</p>

  <p class="normal1">ALFABENİN GÜCÜ</p>

  <p class="normal">Sözcükler çok önemlidir. Ama harfler de önemlidir. Tipik bir örnek: Meyer Friedman. Adını büyük olasılıkla hiç duymadınız ama hiç de yabancınız olmadığını göreceksiniz birazdan. Doksan yaşındayken 2001 yılında vefat eden Friedman, uzun seneler San Francisco'daki muayenehanesinde sayısız hasta bakmış bir kalp doktoruydu. 1950'lerin sonlarında o ve meslektaşı Ray Rosenman, kalp hastalığı olan hastalarındaki benzer yönleri fark etmeye başladı. Kalp hastası olmalarının nedeni sadece yedikleri veya genleri değildi. Nasıl bir hayat sürdükleriyle de ilgiliydi hastalıkları. Friedman, bu hastalar üzerinde yaptığı gözlemleri şöyle yazıyordu:</p>

  <p class="indentmetin">Hastalarda, aşırı bir rekabet güdüsü, saldırganlık, sabırsızlık, acelecilik gibi karmaşık kişilik özellikleri var. Bu özellikleri sergileyen kişiler, kendileriyle, başkalarıyla, şartlarla, zamanla ve bazen de hayatın kendisiyle sürekli, bitmek tükenmek bilmeyen, çok zaman da sonuçsuz kalan bir mücadele içinde gibi görünüyorlar.<sup class="calibre4"><a href="../Text/drive_split_082.html#footnote-100-52" id="footnote-100-52-backlink">[52]</a></sup></p>

  <p class="normal">Bu kişilerde kalp hastalığı görülme ihtimali, benzer özelliklere, egzersiz ve yeme alışkanlıklarına, aile geçmişlerine sahip diğer kişilere göre daha yüksekti. Friedman ve Roseman, bu saptamalarını uygun ve akılda kalıca şekilde meslektaşlarına ve bütün dünyaya aktarmak için bir yol ararken esini alfabede buldular ve bu davranış kalıbına "Tip A" dediler.</p>

  <p class="normal">Tip A davranış kalıbı Tip B davranış kalıbına taban tabana zıttı. Elleri kornadan ayrılmayan, yerleri tepip duran, acelecilik hastalığından mustarip Tip A kişilerine kıyasla Tip B kişiler, yaşamaktan dolayı acı çekmeyen, yaşamın taleplerine düşman kesilmeyen tiplerdi. Friedman ve Rosenman, araştırmaları sonucunda gördüler ki Tip B insanları, Tip A insanları kadar hırslı ve zekilerdi. Ama onlar hırslarını farklı şekilde yükleniyorlardı. Doktorlar, Tip B insanlarına dair yazdıklarında (o güne hakim olan erkek merkezli bir lisanla) şu sözlere yer veriyordu: "Tip B adamında da ciddi oranda bir 'güdü' bulunmakta ama onun karakteri, onu fevrilikten koruyor, güven veriyor, kendini emniyette hissettiriyor. Tip A adamı gibi galeyana getirmiyor, kızdırmıyor, kışkırtmıyor."<sup class="calibre4"><a href="../Text/drive_split_083.html#footnote-100-53" id="footnote-100-53-backlink">[53]</a></sup> Dolayısıyla kalp hastalıklarını azaltmanın ve kamu sağlığını iyileştirmenin ana yollarından biri Tip A kişilerinin biraz Tip B kişileri gibi olmasını sağlamaktan geçiyordu.</p>

  <p class="normal">Elli yıl kadar sonra terimler hâlâ kullanılmakta. Bu iki harf komplike bir davranışlar ağını anlamamıza yardım ederken bizi, daha verimli ve daha iyi bir hayata doğru götürüyor.</p>

  <p class="normal">Friedman ve Rosenman'ın keşiflerini yaptıkları dönemde bir başka Amerikalı da kendi sınırlarını zorlamaktaydı. Douglas McGregor, MIT'te görevli bir işletme profesörüydü. İlginç tecrübeleri üzerinde toplayan ve mesleğine yansıtan bir kişilikti. Harvard'dan ekonomi veya mühendislik değil de psikoloji dalında doktora kazanmıştı. Birçok meslektaşının tersine o bir kurumun başındaydı. 1948 ile 1954 yılları arasında Antioch College'in başkanlığını yapmıştı.</p>

  <p class="normal">İnsan ruhuna dair kavrayışını ve bir lider olarak deneyimini birleştiren McGregor, modern yönetim kavramına dair kalıpları yeniden sorgulamaya başladı. McGregor'a göre kurumsal yöneticiliğin problemi icrada değil temel aldığı düsturlarda idi. 1957'deki bir konuşmasıyla başlayan ve daha sonra alanında çığır açan 1960 tarihli kitabı The Human Side of Enterprise ile çalışmalarını sürdüren McGregor, şirketlerin insan davranışlarına dair hatalı inanışlar esas alınarak yönetildiğini savunuyordu.</p>

  <p class="normal">Çoğu lider, şirketlerindeki insanların temel olarak işten nefret ettiğini ve elinden gelse hiç çalışmayacağını düşünüyordu. Bu sefil fareler sorumluluk almaktan kaçınan, güvenlik ihtiyacı içinde olan kişilerdi. Birinin kendilerini yönetmesine muhtaçtılar. Sonuç olarak "çoğu insanın kurumsal hedeflerin başarılmasını sağlamak adına zorla ikna edilmesi, yönetilmesi, denetlenmesi ve ceza almakla tehdit edilmesi" şarttı. Gelgelelim McGregor, çalışanlarla ilgili alternatif bir bakış açısı olduğunu söyledi. Bu bakış açısı, insana dair daha doğru bir değerlendirmeyi bünyesinde barındırıyordu ve şirketler için daha verimli bir başlangıç noktasıydı. Buna göre, yapılan işe ilgi duymak "oyun oynamak gibi, dinlenmek gibi doğal" idi. Yaratıcılık ve beceri, bireyler arasında yaygınlıkla görülen niteliklerdi ve doğru şartlar altında insanlar sorumluluk alabilir hatta bunu kendiliklerinden isteyebilirlerdi.<sup class="calibre4"><a href="../Text/drive_split_084.html#footnote-100-54" id="footnote-100-54-backlink">[54]</a></sup></p>

  <p class="normal">Bu birbiriyle çelişen manzarayı açıklamak için McGregor, alfabenin sonuna gitti. İlk düşünceye Teori X, ikinciye Teori Y adını verdi. Ona göre başlangıç noktanız Teori X ise, yönetsel teknikleriniz kaçınılmaz olarak sınırlı sonuçlar getirecek hata tümüyle başarısız olacaktı. "Kitlelerin bayağılığı"na inanıyorsanız, "bayağılık", başarabileceklerinizin üst sınırını oluşturacaktı. Başlangıç noktanız Teori Y ise, olasılıklar sonsuzdu. Sadece bireyin potansiyeli anlamında değil, şirketin başarabilecekleri anlamında da sınırsız olasılık söz konusuydu. Dolayısıyla şirketlerin daha iyi çalışmasının yolu yönetsel düşüncenin Teori X'ten Teori Y'ye doğru evrilmesiydi.</p>

  <p class="normal">Bilimsel tanımlama yine uzun ömürlü oldu ve McGregor'un yaklaşımı kısa sürede işletme eğitiminin vazgeçilmez konularından biri haline geldi.<sup class="calibre4"><a href="../Text/drive_split_143.html#footnote-800-2" id="footnote-800-2-backlink">[*2]</a></sup> Bir resim bin kelimeye bedeldir. Ama kimi zaman ikisi de iki harf kadar güçlü değildir.</p>

  <p class="normal">Meyer Friedman ve Douglas McGregor'dan aldığım esin ile insan motivasyonu olgusuna dair kendi alfabetik yöntemimi izninizle sunmak istiyorum şimdi.</p>

  <p class="normal1">TİP I VE TİP X</p>

  <p class="normal">Motivasyon 2.0 işletim sistemi, Tip X olarak adlandırdığım davranış kalıbı üstünde gelişip serpildi ve ona bağlı olarak varlığını sürdürüyor. Tip X davranış kalıbı, içsel arzulardan çok harici arzulardan besleniyor. Bir eylemin özündeki hazdan öte, o eylemin sonucunda elde edilecek harici ödüllerle daha çok ilgileniyor. Motivasyon 3.0 işletim sistemi, yani organizasyon, düşünme ve yaptıklarımıza dair yeni gerçeklere cevap verebilecek nitelikteki yeni sürüm, Tip I davranış kalıbına dayanıyor. Tip I, harici arzulardan çok içsel arzularla besleniyor. Bir eylemin sonucunda elde edilecek harici ödüllerden çok, o eylemin doğasındaki hazla ilgileniyor. Tip X davranışının merkezinde ikinci güdü yer alıyor. Tip I davranışının merkezinde ise üçüncü güdü bulunuyor.</p>

  <p class="normal">Şirket ve kurumlarımızı güçlendirmek, on yıldır yaşadığımız başarısızlık çağından kurtulmak, işimizde, hayatımızda ve dünyamızda bir şeylerin ters gittiği duygusundan sıyrılmak istiyorsak Tip X'ten Tip I davranış kalıbına geçmeliyiz. (Bu iki harfi özellikle "içsel" ve "harici" terimlerini karşılamak ve aynı zamanda McGregor'a bir saygı niteliğinde kullanıyorum.)</p>

  <p class="normal">İnsan davranışını iki kategoriye indirgemek bazı ince ayrıntıları feda etmek anlamına gelir. Ve hiç kimse her Allah'ın günü, her saat, her dakika, hiçbir istisna olmaksızın Tip X veya Tip I davranış kalıbını sergilemez. Ancak bazı çok net, çok kesin karakter özelliklerimiz vardır.</p>

  <p class="normal">Ne kastettiğimi muhtemelen anladınız. Kendinizi düşünün. Size enerji veren nedir? Sabah sizi yataktan kaldıran, gün içinde yakıtınız olan şey? İçinizden gelen bir şey mi, harici bir şey mi? Eşiniz, partneriniz veya çocuklarınız için durum nedir? İşyerindeki arkadaşlarınız için? Konuştuğum insanların çoğunluğu gibiyseniz, hangi kategoriye ait olduğunuzu hemen anlamışsınızdır.<sup class="calibre4"><a href="../Text/drive_split_144.html#footnote-800-3" id="footnote-800-3-backlink">[*3]</a></sup></p>

  <p class="normal">Tip X insanları, yaptıkları işteki içsel hazzı her daim görmezden gelir ve Tip I insanları dışsal her türlü iyi ve güzel şeye karşı direnç gösterir demiyorum, yanlış anlamayın. Ama Tip X'ler için ana motivasyon unsuru harici ödüllerdir. Daha derin hazlar da hoştur onlar için ama ikinci planda kalır. Tip I'ler için ana motivasyon unsurları özgürlük, mücadele ve sorumluluk üstlenme olgularıdır. Diğer her türlü kazanım hoştur ama bonus olarak görülür.</p>

  <p class="normal">Konunun ayrıntısına inmeden önce birkaç belirgin niteliği de hatırlatmak istiyorum:</p>

  <p class="normal">Tip I davranışı doğuştan değildir; sonradan edinilir. Bu davranış kalıpları sabit karakter özellikleri değildir. Şartlardan, deneyimlerden ve bağlamdan doğan eğilimlerdir. Tip I davranışı kısmen genel insani ihtiyaçlardan kaynaklandığından yaşla, cinsiyetle ve milliyetle bir ilgisi yoktur. Bilim göstermiştir ki insanlar bir kere temel pratikleri ve tutumları öğrenince ve onları destekleyen ortamlarda uygulayınca motivasyonları da, performansları da tavan yapmaktadır. Her Tip X kişisi, bir gün Tip I kişisi olma potansiyeline sahiptir.</p>

  <p class="normal">Uzun erimde Tip I insanları, Tip X insanlarından hemen her zaman daha başarılı olur. İçsel olarak motive olan kişiler genellikle ödül meraklısı olanlardan daha başarılı olurlar. Yazık ki kısa erimde bu durum her zaman için geçerli değildir. Harici ödüllere fazlasıyla yoğunlaşmak gerçekten de sonuca hızlı ulaşılmasını sağlayabilir. Sorun, bu yaklaşımı sürdürmenin zor olmasıdır. Uzun erimde başarının kaynağı olan ustalaşma olgusunu da desteklemez ayrıca. Elde edilen kanıtlar, en başarılı kişilerin klasik anlamda doğrudan başarı peşinde koşmayan kişiler olduğunu göstermektedir. Hayatlarını kontrol etmeye, dünyalarını tanımaya ve uzun soluklu bir şeyler başarmaya dair içsel bir arzuları vardır ve bunu gerçekleştirme azimleri ile çok çalışarak, karşılarına çıkan engelleri sebatla aşarak başarıya ulaşırlar.</p>

  <p class="normal">Tip I davranışı, paraya ya da şöhrete dudak bükmez. Tip I da, Tip X de parayı önemser. Bir çalışanın aldığı ücret, ikinci bölümde anlattığım standartların altında kalıyorsa –şirketi ona yeterli bir ücret ödemiyor veya aldığı maaş, benzer işleri yapanlarınkine eşit değilse– o kişinin motivasyonu, Tip X kişisi de olsa Tip I kişisi de olsa düşer. Ancak, ücret eşitliği sağlandığında para, Tip I kişisi için, Tip X kişisine göre daha farklı bir rol oynamaya başlar. Tip I kişisi maaş artışını geri çevirmez, maaş çeklerini bozdurmayı reddetmez. Ama adil ve yeterli ücretin bu denli önemli olmasının gerekçelerinden biri, para konusunu gündemden indirmesi, böylece işlerine odaklanmalarının mümkün olmasıdır. Oysa birçok Tip X kişisi için paranın kendisi bizzat masadır. Ne yaparlarsa para için yaparlar. Tanınmak da benzer bir anlam ifade eder onlar için. Tip I kişileri, başarılarının duyulmasını severler çünkü bunu bir tür geribildirim olarak görürler. Ne var ki Tip X kişilerinin aksine onlar için, tanınmak kendi başına bir hedef değildir.</p>

  <p class="normal">Tip I davranışı, yenilenebilir bir kaynaktır. Tip X davranışını kömür ve Tip I davranışını da güneş olarak düşünün. Asırlar boyu kömür, en ucuz, en kolay, en verimli kaynak olarak görüldü. Ama kömürün iki dezavantajı var. İlki havayı kirletmek, sera gazı yaymak gibi kötü işler yapıyor. İkincisi, sınırlı olması. Kömür çıkarmak yıldan yıla zorlaşıyor ve pahalılaşıyor. Tip X'in davranışı ile kömür birbirine benzetilebilir. Ödül ve cezalara yapılan vurgu, kendi kirliliğini yaratır (İkinci bölümde bunlara değinmiştim). Şartlı ödüllerin bedeli de giderek ağırlaşmaya başlar. Fakat Tip I davranışı, içsel motivasyona dayandığından yenilenebilir kaynakları kullanır ve daha az hasar verir. Temiz enerjinin motivasyon anlamında dengidir. Ucuzdur, kullanımı güvenlidir ve sonsuza dek yenilenebilir.</p>

  <p class="normal">Tip I davranışına sahip insanlar, fiziksel ve ruhsal açıdan daha sağlıklıdır. Özerklik teorisi araştırmacılarının yaptıkları çok sayıda çalışmaya göre özerkliğine düşkün, içsel motivasyon sahibi kişilerin harici unsurlarla motive olan kişilere kıyasla özsaygıları daha yüksek olmaktadır. Bu kişiler başkalarıyla ilişki kurmakta daha başarılı olup genel sağlıkları da daha iyidir. Para, şöhret, güzellik gibi Tip X unsurlarına dayalı hırsları olan kişilerin ise psikolojik sağlıkları daha kötüdür. Tip X ile Tip A arasında bir bağlantı bile vardır. Deci, kontrol ve harici ödüllere meyilli kişilerin toplum içinde daha fazla özbilinçli davrandığını, daha savunmacı bir tutum izlediğini ve Tip A davranış kalıbını sergileme oranının daha yüksek olduğunu belirlemişti.<sup class="calibre4"><a href="../Text/drive_split_085.html#footnote-100-55" id="footnote-100-55-backlink">[55]</a></sup></p>

  <p class="normal">Tip I davranışı, üç gıda ile beslenir: özerklik, ustalık ve amaç. Tip I davranışı, kendi kendini yönetmek ister. Önemli gördüğü şeylerde hep daha iyi olmaya kendini adamıştır. Mükemmeli arama çabasını daha büyük amaçlarla ilişkilendirir.</p>

  <p class="normal">Kimine göre bu tür kavramlar fazla vıcık ve idealisttir. Ama bilim tersini söyler. Bilime göre bu cins davranışlar, tam anlamıyla insan olmanın ayrılmaz bir parçasıdır. Ve bugünün hızla değişen ekonomik ikliminde mesleki, şahsi ve örgütsel her tür başarı için de hayati öneme sahiptir.</p>

  <p class="normal">Önümüzde bir tercih var. Bilimin yeni bulgularına değil de eski adet ve alışkanlıklara dayalı bir insan motivasyonu kavramına sarılabiliriz istersek. Ya da araştırmalara kulak verebilir, işimizle ve kendimizle ilgili pratiklerimizi yirmi birinci yüzyıla taşıyabilir, kendimizi, işimizi ve dünyamızı güzelleştirecek yeni bir işletim sistemi yaratabiliriz.</p>

  <p class="normal">Kolay bir iş değil. Bir gecede olmayacak. Haydi o halde, gecikmeden başlayalım.</p>
</body>
</html>
