<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yirmi Dördüncü Bölüm</h1>

  <p>Yaşamımın en canlı anıları arasında, Maud Brewster’a duyduğum aşkı keşfedişimi izleyen kırk saat boyunca <i>Hayalet</i>’te gerçekleşen olaylar var. Yaşamım sakin yerlerde sürdürmüş, otuz beş yaşında hayal edebileceğim en akıldışı maceranın akışına kapılmış olan ben, yaşam deneyimimin başka hiçbir kırk saatine sıkışmış bundan daha fazla olay ve heyecan yaşamamıştım. Bütün olup bitenleri dikkate alınca, bana hiç de kötü yapmadığımı söyleyen gururun fısıltısına kulağımı büsbütün tıkayamam.</p>

  <p>Öğle yemeğinde Wolf Larsen’in avcılara bundan böyle yemeklerini kasara altında yiyeceklerini bildirmesiyle başlayayım. Avcıların gayri resmi olarak zabitlerle bir tutulmalarının gelenekselleştiği fok avlama uskunalarında benzeri hiç görülmemiş bir şeydi bu. Herhangi bir neden göstermedi, ama niyeti açıktı. Horner’la Duman, kendi içinde gülünç, Maud Brewster açısından da zararsız, ama kaptana sevimsiz geldiği belli olan bir nezaket göstermekteydiler.</p>

  <p>Öteki dört avcı sürgün edilmelerine yol açan bu ikisini anlamlı biçimde süzdülerse de, açıklama somurtkan bir suskunlukla karşılandı. Sakin yaradılışlı Jock Horner hiç tepki vermedi; ama Duman’ın kanı alnında dalgalandı ve konuşmak için ağzını açacak gibi oldu. Wolf Larsen, gözlerindeki çelik ışıltısıyla onu gözlüyor, onu bekliyordu; ama Duman hiçbir şey söylemeksizin ağzını yeniden kapattı.</p>

  <p>Beriki, saldırganca, “Bir şey mi diyecektin?” diye üsteledi.</p>

  <p>Bu bir sataşmaydı, ama Duman üstüne alınmayı reddetti.</p>

  <p>“Nasıl yani?” diye sordu, öyle masumaneydi ki avcılar gülümserken Wolf Larsen bozuldu.</p>

  <p>“Neyse, yok bir şey,” dedi Wolf Larsen alttan alarak. “Tekme yemek için kaşınıyorsun, sanmıştım.”</p>

  <p>“Nasıl yani?” diye sordu soğukkanlı Duman.</p>

  <p>Duman’ın dostları artık daha belirgin gülümsüyorlardı. Kaptan onu öldürebilirdi ve eğer Maud Brewster orada bulunmasa hiç kuşkum yok ki kan da dökülürdü. Duman’a şimdi yaptığı gibi davranma cesaretini veren onun varlığıydı. Yoksa öfkenin sözlerden çok daha güçlü kavramlarla ifade edilebileceği bir anda Wolf Larsen’in öfkesini kabartmayı göze almayacak denli tedbirli ve sakınmalı birisiydi. Bir itiş kakış olabileceğinden korkuyordum, ama dümencinin bağırışı durumun kendini kurtarmasını kolaylaştırdı.</p>

  <p>“Duman gözüktü!” diye geldi haykırış açık ambar ağzından aşağıya.</p>

  <p>“Hangi yönde?” diye seslendi yukarıya Wolf Larsen.</p>

  <p>“Tam arkamızda, efendim.”</p>

  <p>“Belki de Ruslardır,” diye fikrini belirtti Latimer.</p>

  <p>Onun sözleri öteki avcıların yüzünde endişe belirmesine yol açtı. Rusların tek anlamı vardı; o da bir kruvazördü. Geminin konumunun ancak şöyle böyle farkında olan avcılar, yine de yasak suların sınırlarında dolandığımızı biliyorlardı; hele de Wolf Larsen’in kaçak avlanma konusundaki ünü dillere destanken. Bütün gözler onun üstüne yoğunlaştı.</p>

  <p>Bir kahkahayla “Tümüyle güvendeyiz,” diyerek onları rahatlattı. “Bu kez tuz madenleri yok, Duman. Ama bak sana ne diyeceğim; bunun <i>Makedonya</i> olduğuna bire beş bahse girerim.”</p>

  <p>Teklifini hiç kimse kabul etmedi, o da sözlerini sürdürdü: “Ki bu durumda, belanın geldiğine dair bire karşı on koyuyorum.”</p>

  <p>“Hayır, teşekkürler,” dedi Latimer. “Paramı kaybetmeye itirazım yok, ama beladan uzak kalsam iyi olur. Sen ve o kardeşin olacak adam ne zaman bir araya gelseniz bela çıkmadığı bir an bile olmamıştır ve ben de buna bire yirmi bahse girerim.”</p>

  <p>Wolf Larsen de dahil herkes buna güldü ve yemeğin geri kalanında, küçümseyip tepeden bakarak bana tiksindirici biçimde davrandığı için sayemde yemek iyi geçti; ama ben en sonunda bastırılmış bir öfkeyle tepeden tırnağa titrer duruma gelinceye dek. Yine de Maud Brewster’ın hatırı için kendimi denetlemem gerektiğini biliyordum ve gözleri kısacık bir an benimkileri yakalayıp sanki tam da kendisi konuşuyormuş da “Cesur ol, cesur ol” diyormuş gibi bakınca ödülümü aldım.</p>

  <p>Güverteye gitmek için masadan kalktık, çünkü üstünde seyrettiğimiz denizin tekdüzeliği içinde yaklaşan bir buharlı, bir uşkuna için dört gözle beklenen bir molaydı, hele ki bunun Ecel Larsen ve <i>Makedonya</i> olma olasılığı da duruma ayrı bir heyecan katıyordu. Önceki gün öğleden sonra birdenbire ortaya çıkan sert rüzgâr ve azgın deniz bütün sabah boyunca ılımlı hale gelmeye başlamıştı, bu yüzden de bir öğle sonrası avı için sandalları indirmek artık olanaklıydı. Av kârlı olacağa benziyordu. Gün ışıdığından beri fok balığından eser bulunmayan bir denizde yol almıştık ve şimdi sürünün tam ortasına düşmüştük.</p>

  <p>Duman hâlâ millerce gerideydi, ama biz sandalları indirirken bize yetişip geçecek gibiydi. Sandallar yayıldı ve okyanusun üstünde kuzeye doğru bir rota tutturdular. Arada bir indirilen bir yelkeni görüyor, ateşlenen tüfeklerin sesini işitiyor ve yelkenin yeniden kaldırıldığını görüyorduk. Fok balıkları kalabalıktı ve rüzgâr da diniyordu; her şey büyük bir avın lehineydi. Sonuncu sandalın peşinde rüzgâraltı yönüne konuşlanmak üzere yol alırken okyanusun bir halı gibi uyuyan foklarla kaplandığını gördük. Çevremiz onlarla doluydu, ikişerli üçerli gruplar halinde o güne değin gördüklerimden çok daha kalabalık, suyun yüzünü tümüyle kaplamış, yığınla tembel köpek yavrusu gibi uyuyorlardı.</p>

  <p>Yaklaşan dumanın altından bir buharlının gövdesi ve suyun üzerinde kalan kısmı giderek büyüyordu. <i>Makedonya</i> idi bu. Sancak tarafına en çok bir mil uzaklıktan geçerken dürbünle adını okudum. Wolf Larsen, Maud Brewster’ın merakını uyandırarak yabanıl bakışlarla izliyordu gemiyi.</p>

  <p>“Çıkacağından bu kadar emin olduğunuz bela nerede, Kaptan Larsen?” diye sordu Maud Brewster kaygısız biçimde.</p>

  <p>Bir an için yüzünün çizgilerini yumuşatan bir eğlenme haliyle süzdü onu Larsen.</p>

  <p>“Ne bekliyordunuz? Gemiye çıkıp bizi boğazlayacaklarını mı?”</p>

  <p>“Onun gibi bir şey,” diye itiraf etti kadın. “Fok avcıları benim için o kadar yeni, o kadar değişikler ki her türlü şeyi kabul etmeye hazır olduğumu anlayın.”</p>

  <p>Wolf Larsen başını salladı. “Tümüyle doğru, tümüyle doğru. Sizin hatanız en kötüsünü beklemeyi bilmemeniz.”</p>

  <p>“Niye, boğazımızın kesilmesinden daha kötüsü ne olabilir ki?” diye sordu Maud Brewster, son derece safça bir şaşkınlıkla.</p>

  <p>“Kesemizin deşilmesi,” diye yanıtladı. “Bugünlerde insanlar öyle bir hale geldiler ki artık yaşama kapasiteleri sahip oldukları paraya göre belirleniyor.”</p>

  <p>“Benim kesemi çalan, çöp çalmış demektir,” diye alıntıladı Othello’dan Maud Brewster.</p>

  <p>“Benim kesemi çalansa yaşama hakkımı elimden almış demektir,” oldu karşılık, “eski özdeyiş tersini söylüyor. Çünkü benim ekmeğimi, etimi ve yatağımı çalmıştır ve böyle yaparak da yaşamımı tehlikeye atar. Biliyorsunuz ki ortalıkta pek de fazla aşevi, ekmek kuyrukları filan yok ve insanın kesesi boş olunca genellikle ölür, hem de sefillik içinde; kesesini derhal dolduramadıkça.”</p>

  <p>“Ama bu buharlıda, sizin kesenize göz diktiğine dair bir niyet göremiyorum ben.”</p>

  <p>“Beklerseniz görürsünüz,” diye yanıtladı acımasızca. Fazlaca beklememiz gerekmedi. Bizim sandallarımızın birkaç mil ötesine geçip kendi sandallarını indirmeye hazırlandı <i>Makedonya</i>. Bizim beş sandalımıza karşılık (Wainwright’in kaçışıyla biri eksilmişti) onlarda on dört sandal olduğunu biliyorduk ve bizim rüzgâraltı tarafındaki sandalın uzağına bunları indirmeye başladı ve yolumuz üstünde çaprazlama indirmeyi sürdürüp sonuncusunu da bizim rüzgâr yönündeki sandalımızın ardına bıraktı. Bizim için av sona ermişti. Arkamızda hiç fok yoktu ve önümüzde de on dört sandal kocaman bir çalı süpürgesi gibi sürüyü önüne katmış silip süpürüyordu.</p>

  <p>Bizim sandallar aralarındaki iki üç millik suyla <i>Makedonya’nın</i> sandallarını indirdiği nokta arasında avlandılar ve sonra da geri döndüler. Rüzgâr bir fısıltıya dönüşmüş, okyanus da giderek sakinleşiyordu ve bu da, büyük sürünün varlığıyla katmerlenen kusursuz bir avlanma günü anlamına geliyordu; koca bir mevsimde karşılaşılan şanslı iki günden birisiydi yani. Avcıların yanı sıra kürekçilerle dümencilerden oluşan öfkeli bir güruh geminin yanına akın etti. Adamların her biri soyulduğunu düşünüyordu ve sandallar, güçleri yetse Ecel Larsen’i sonsuza değin cehennem ateşine mahkûm edecek beddualar arasında yukarı çekildi; sandalının gergin çekme halatlarına yaslanıp bana göz kırpan Louis’in yorumuyla, “Geberip bir düzine cehennem ateşinde sonsuza kadar yansın.”</p>

  <p>“Şunları dinleyin de ruhlarındaki en yaşamsal şeyi keşfetmenin o kadar da zor olmadığını görün,” dedi Wolf Larsen. “İnanç mı? Sevgi mi? Ya yüce ülküler? İyi? Güzel? Doğru?” “Doğuştan gelen adalet duyguları sarsıldı,” dedi Maud Brewster, söyleşiye katılarak.</p>

  <p>Bir eli çarmığın üstünde, birkaç adım ötemizde duruyor ve geminin hafif sarsıntısıyla bedeni de öne arkaya sallanıyordu. Sesini yükseltmemişti, ama yine de o berrak, çınlayan sesle çarpılmıştım. Ah, ne kadar tatlı geliyordu kulaklarıma! O anda, kendimi ele verme korkusuyla yüzüne bakmaya cüret edemedim. Başına bir oğlan kepi kondurmuştu ve açık kumral, güneş ışıklarını yakalar biçimde gevşek, uçuşacak biçimde salınmış saçları güzel, oval yüzünü çevreleyen bir hale gibi duruyordu. Kesinlikle büyüleyiciydi ve üstelik azize gibi değilse bile hoş bir ruhaniliğe sahipti. Hayatın mucizesine yönelik bütün eski düşüncem bu görüntüde yeniden yaşam bulmuş biçimde geri döndü ve Wolf Larsen’in yaşama, yaşamın anlamına ilişkin soğuk açıklaması gerçekten de soğuk ve gülünç kaldı.</p>

  <p>“Bir duygusalsınız siz,” diye küçümsedi, “aynı Bay Van Weyden gibi. O adamlar ileniyorlar çünkü arzuları hiçe sayıldı. Hepsi bu. Hangi arzular? Kârlı bir günün kendilerine karada sunacağı iyi yemeklere ve yumuşak yataklara duydukları arzular; kadınlar ve içki, gerçekte onları en iyi biçimde betimleyen oburluk ve hayvanlık, içlerindeki en iyi şey, en yüce tutkuları, ülküleri; ister beğenin ister beğenmeyin. Duygu gösterileri dokunaklı değil, yine de ne denli derinlerine dokunulduğunu, keselerine ne kadar dokunulduğunu gösteriyor, çünkü onların keselerine el atmak demek ruhlarına el atmak demektir.”</p>

  <p>“Sanki sizin kesenize dokunulmamış gibi davranıyorsunuz,” dedi kadın gülümseyerek.</p>

  <p>“Demek ben farklı davrandığım için böyle görünüyor; çünkü benim de hem keseme hem de ruhuma el attılar. Şu an Londra piyasasındaki deri fiyatlarına ve <i>Makedonya</i> açgözlülük etmeseydi bugünkü avda yakalanabilecek fokların kabaca hesabına bakarsak, <i>Hayalet</i> nereden baksanız bin beş yüz dolar değerinde deri kaybetmiş durumda.”</p>

  <p>“Öyle sakin konuşuyorsunuz ki…” diye başladı Bayan Brewster.</p>

  <p>“Ama hiç de sakin hissetmiyorum; beni soyan adamı gebertebilirim,” diye sözünü kesti. “Evet, biliyorum, o adam benim kardeşim; al sana duygu, pöh!”</p>

  <p>Yüzüne aniden bir değişiklik oturdu. Sesindeki haşinlik azalıp tümüyle içten biçimde:</p>

  <p>“Siz mutlusunuzdur, siz duygusallar, her şeyin iyi yanım düşleyip görmekten gerçekten de mutlusunuzdur, çünkü bazılarının iyi yanını görünce kendinizi de iyi hissediyorsunuzdur. Söylesenize bana, siz ikiniz, beni iyi buluyor musunuz?” “İyi sayılırsınız – bir bakıma,” diyerek hakkını teslim ettim.</p>

  <p>“İyi olmak için her türlü güce sahipsiniz,” oldu Maud Brewster’ın yanıtı.</p>

  <p>“İşte bu!” diye bağırdı ona, yarı kızgın. “Sizin sözleriniz benim için boş. İfade ettiğiniz düşüncede açık, belirgin ve kapsamlı hiçbir şey yok. İki elinizle tutup ona bakamazsınız. Gerçekte, bu bir düşünce değil. Bu bir duygu, bir duyarlık, yanılsamaya dayalı bir şey ve sonuçta bir akıl ürünü değil.” Sözlerine devam ederken sesi yine yumuşadı ve o sese güven verici bir şeyler yerleşti. “Biliyor musunuz, kimi kez ben de kendimi, yaşamın gerçeklerine gözlerimi kapatıp onun yalnızca hayali yönleriyle yanılsamalarını görmeyi dilerken yakalıyorum. Bunlar yanlış, tümü yanlış elbette; ama bunlar karşısında mantığım bana, yanlış, çok yanlış, yanılsamalar düşleyip yaşamanın insana en büyük zevki verdiğini söylüyor. Ve aslına bakarsanız, zevk de yaşamak karşısında kazanılan ücret. Zevk almadan yaşamak değersiz bir eylem. Yaşamak için ter dökmek ve ücretini alamamak ölümden de beter. En fazla zevki alan en çok yaşar ve sizin düşlerinizle yanılsamalarınız size, benim gerçeklerimin bana verdiğinden daha az rahatsızlık veriyor, daha fazla hoşnut ediyor sizi.” Düşünceli bir biçimde ağır ağır başını salladı.</p>

  <p>“Mantığın sıkıntıya değip değmediğinden sık sık kuşkuya düşerim. Düşler daha elle tutulur, daha tatminkâr olmalı. Duygusal zevk, zihinsel zevkten daha doyurucu ve kalıcı; ayrıca da zihinsel zevk anlarınızın bedelini bunalıma düşerek ödüyorsunuz. Zihinsel zevki, hızla yenilenen yavan duygulardan başkası izlemez. Size imreniyorum, size imreniyorum.”</p>

  <p>Aniden sustu ve derken dudaklarında o tuhaf muzip gülümsemelerinden biri belirdi ve ekledi:</p>

  <p>“Size imrenişim beynimden, bunu gözden kaçırmayın, yüreğimden değil. Buna mantığım hükmediyor. İmrenmek bir akıl ürünüdür. Sarhoş adamlara bakıp müthiş bir yorgunlukla keşke ben de sarhoş olsaydım diyen ayık bir adam gibiyim.”</p>

  <p>“Ya da aptallara bakıp kendisi de aptal olmayı dileyen bir bilge gibi,” diyerek güldüm.</p>

  <p>“Aynen öyle,” dedi. “Siz bir çift şanslı, sıfırı tüketmiş aptalsınız. Cebinizde hiçbir olgu yok sizin.”</p>

  <p>“Ama yine de sizin kadar özgürce harcıyoruz,” oldu Maud Brewster’ın katkısı.</p>

  <p>“Daha bile özgürce, çünkü size hiçbir maliyeti yok.”</p>

  <p>“Çünkü biz sonsuzluktan yararlanıyoruz,” diyerek yanıtı yapıştırdı.</p>

  <p>“Öyle de yapsanız, yaptığınızı da sansanız ikisi aynı kapıya çıkıyor. Sahip olmadığınızı harcıyor ve karşılığında da benim sahip olup da harcadığımdan ve sahip olmak için de ter döktüğümden çok daha büyük bir fayda elde ediyorsunuz.”</p>

  <p>“Peki, o zaman cebinizdeki paranın türünü niye değiştirmiyorsunuz?” diye sorguladı Maud Brewster sataşarak.</p>

  <p>Ona çabucak, yarı umutlu bir bakış attı ve sonra pişmanlıkla: “Çok geç. İsterdim belki, ama yapamam. Cebim eski paralarla dolu ve bu iflah olmaz bir şey. Bundan daha geçerli başka bir şey tanımam olanaksız,” dedi.</p>

  <p>Konuşmayı kesti ve bakışı dalgın biçimde Bayan Brewster’ın üzerinden ötelere gezinip durgun denizde takılıp kaldı. Eski ilkel hüznü onu güçlü bir biçimde kavramıştı. Ürperiyordu. Kendini bu hüzün nöbetine kaptırmıştı ve birkaç saat içinde insan onun içindeki şeytanın ayaklanıp harekete geçmesini bekleyebilirdi. Charley Furuseth’i anımsadım ve bu adamın hüznünün bir ceza, materyalistin materyalistliğinden ötürü daima çekeceği bir ceza olduğunu anladım.</p>

</body>

</html>