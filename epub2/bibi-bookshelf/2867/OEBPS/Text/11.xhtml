<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Birinci Bölüm</h1>

  <p><i>Hayalet</i>, Pasifik’te çizdiği yayın en güney ucuna varmış, batıya ve kuzeye, mevsimsel fok avı için Japonya kıyılarında ilerlemeden önce su fıçılarını dolduracağı söylenen yalnız bir adaya doğru gitmeye başlamıştı. Avcılar, sonuçtan hoşnut kalıncaya değin tüfeklerini deneyip talim yapıyorlar ve kürekçilerle dümenciler yan yelkenlerini açıyorlar, fokların yakınına süzülürken ses çıkarmamak için kürekleri ve ıskarmozları deriye sarıp bağlıyorlar ve sandallarını Leach’in basit deyimiyle söylediği gibi, ev kadını titizliğiyle düzene sokuyorlardı.</p>

  <p>Bu arada, izini yaşamı boyunca taşıyacak olsa da Leach’in kolunun yarası gayet güzel iyileşmekte. Thomas Mugridge ondan ölümüne korkarak yaşıyor ve karanlık bastıktan sonra güverteye çıkmayı göze alamıyor. Baş kasarada, henüz kapanmamış hesaplara dayalı iki üç dalaşma var. Louis bana tayfaların ön tarafa kadar gelen dedikodularını ve dedikoduculardan ikisinin süvarileri tarafından fena halde dövüldüğünü anlatıyor. Kendisiyle aynı sandalda kürekçi olan Johnson’ın durumuna kuşkuyla baş sallıyor. Johnson’ın suçu, aklından geçirdiklerini uluorta söyleyivermesi ve adının söylenişi hakkında Wolf Larsen’le iki üç kez zıtlaşması. Geçen gece orta güvertede Johansen’i bu yüzden dövdü ve o andan beridir ikinci kaptan adını düzgün söylemeye başladı. Ama elbette Johnson’ın Wolf Larsen’i dövmesi söz konusu olamaz.</p>

  <p>Louis bana, Ecel Larsen hakkında kaptanın kısa tarifiyle örtüşen ek bilgiler de verdi. Ecel Larsen’le Japonya kıyılarında karşılaşmayı umabilirmişiz. “Ve fırtınalar bekleyebiliriz,” oluyor Louis’in kehaneti, “çünkü birbirlerinden aynı kurt yavruları gibi nefret ederler.” Ecel Larsen filodaki tek fok avı buharlısına, geri kalan uskunaların yalnızca altı sandalı varken on dört sandala sahip <i>Makedonya’ya</i> komuta ediyor. Güvertesindeki toplar ve kendisi hakkında Birleşik Devletler’e kaçak afyon sokmaktan Çin’e silah kaçırmaya, köle ticaretinden korsanlığa kadar yığınla söylenti var. Fok avı ve fok avı filosunun adamları hakkında ansiklopedik bilgiye sahipken, henüz hiç yalanını yakalamadığım için söylediklerine inanmak dışında elimden bir şey gelmiyor.</p>

  <p>Bu gerçek cehennem gemisinin önü ve mutfağı nasılsa kasarasıyla kıç tarafı da öyle. Adamlar birbirinin canına kastederek vahşice dövüşüp mücadele ediyorlar. Avcılar, eski kavgaları yatışmamış olan Duman ve Henderson arasında her an patlak verebilecek silahlı çatışmanın yolunu gözlerken, Wolf Larsen de eğer böyle bir olay çıkarsa, sağ kalanı kendisinin öldüreceğini kesinkes söylüyor. Benimsediği tutumun ahlaki gerekçelere dayanmadığını, av için onlara sağ ihtiyaç duymasa bütün avcılar birbirini öldürüp yeseler bile umursamayacağını açıksözlülükle belirtiyor. Eğer mevsim bitene dek rahat dururlarsa bütün hınçların alınacağı, sağ kalanların ölenleri denize atacağı ve kendisinin de kayıp adamların denizde nasıl kaybolduklarına dair bir hikâye ayarlayacağı krallara layık bir şenlik düzenleyeceğine söz veriyor. Sanırım onun soğukkanlılığı avcıları bile afallattı. Her ne kadar alçak olsalar da, hiç kuşku yok ki ondan çok korkuyorlar.</p>

  <p>Ben gizliden gizliye kendisinden korkup dururken Thomas Mugridge bana it gibi yaltaklanıyor. Korkunun yürekliliği var onda –kendimden iyi bildiğim tuhaf bir durum – ve herhangi bir anda korkuya galip gelebilir ve bu korku onu, canımı almaya itebilir. Sıklıkla uzun süreler sızlasa da dizim çok daha iyi ve Wolf Larsen’in sıktığı kolumdaki sertlik de günden güne geçiyor. Bunlar dışında müthiş durumdayım, müthiş durumda olduğumu hissediyorum. Kaslarım giderek sertleşip çoğalıyor. Bununla birlikte ellerimin hali içler acısı. Haşlanmış gibi görünüyorlar, şeytantırnağından geçilmiyor, tırnaklarım kırık ve rengi kaçmış, tırnak altındaki etler yerden biten mantarların hızıyla büyüyor gibi. Ayrıca, ömrümde böylesiyle hiç karşılaşmadığım, beslenme tarzıyla ilişkili görünen çıbanlarla da başım dertte.</p>

  <p>İki gece önce Wolf Larsen’i, yolculuğun başındaki nafile arayışın ardından, ölen ikinci kaptanın sandığında bulunmuş Kutsal Kitabı okurken görmek beni eğlendirdi. Wolf Larsen’in onda ne bulabileceğini merak ettim ve o da bana Vaiz bölümünden yüksek sesle okudu. Bana okurken kendi zihninin düşüncelerini dile getirdiğini hayal edebiliyordum ve kapalı kamarada derinden ve hüzünle yansıyan sesi beni cezp edip büyüsüne kaptırdı. Eğitim görmemiş olabilir, ama yazılı sözün öneminin nasıl ifade edileceğini kesinlikle iyi biliyor. Hiçbir zaman kulağımdan silinmeyecek, okurken sesinde titreyen ilkel melankoliyle şimdi de onu işitebiliyorum:</p>

  <p class="extract">“Altın, gümüş biriktirdim; kralların, illerin hazinelerini topladım. Kadın, erkek şarkıcılar ve erkeklerin özlemi olan bir harem edindim.</p>

  <p>Böylece büyük üne kavuştum, benden önce ve Yeruşalim’de yaşayanların hepsini aştım. Bilgeliğimden de bir şey yitirmedim.</p>

  <p class="extract">Yaptığım bütün işlere, çektiğim bütün emeklere bakınca, gördüm ki hepsi boş ve rüzgârı kovalamaya kalkışmakmış. Güneşin altında hiçbir kazanç yokmuş.”</p>

  <p>“Herkesin başına aynı şey geliyor. Doğrunun, iyinin, kötünün, temizin, kirlinin, kurban sunanla sunmayanın başına gelen şey aynı.</p>

  <p>İyi insana ne oluyorsa, günahlıya da oluyor;</p>

  <p>Ant içene ne oluyorsa, ant içmekten korkana da aynısı oluyor.</p>

  <p>Güneşin altında yapılan işlerin tümünün kötü yanı şu ki, herkesin başına aynı şey geliyor. Üstelik insanların içleri kötülük doludur; yaşadıkları sürece içlerinde delilik vardır. Ardından ölüp gidiyorlar. Yaşayanlar arasındaki herkes için umut vardır. Evet, sağ köpek ölü aslandan iyidir!</p>

  <p>Çünkü yaşayanlar öleceğini biliyor,</p>

  <p>Ama ölüler hiçbir şey bilmiyor.</p>

  <p>Onlar için artık ödül yoktur,</p>

  <p>Anıları bile unutulmuştur.</p>

  <p>Sevgileri, nefretleri</p>

  <p>Kıskançlıkları çoktan bitmiştir.</p>

  <p>Güneşin altında yapılanlardan</p>

  <p>Bir daha payları olmayacaktır.”<a class="footnoteref" href="../Text/notlar.xhtml#n14" id="ref14">14</a></p>

  <p class="extract">Kitabın arasına parmağını koyup kapayarak ve bana bakarak, “İşte bu, Hump,” dedi. “Kudüs’te İsrail’in kralı olan Vaiz de benim gibi düşünmüş. Bana karamsar diyorsun. Peki, bu en karasından karamsarlık değil mi? – “‘… hepsi boştur, rüzgârı kovalamaya kalkışmaktır’, ‘Herkesin başına aynı şey geliyor. Doğrunun, iyinin, kötünün, temizin, kirlinin, kurban sunanla sunmayanın başına gelen şey aynı’ diyor. Vaiz yaşamı sevdiği ve ölmeyi istemediği için diyor ki, ‘Evet, sağ köpek ölü aslandan iyidir.’ Boşluğu ve rüzgârı kovalamaya kalkışmayı, mezarın sessizliğine ve hareketsizliğine yeğlemiş. Ben de yeğliyorum. Devinmek pisboğazlık; ama devinmemenin, toprak ve kaya gibi olmanın düşüncesi bile iğrenç. İçimde var olan, özünü devinimden, devinim gücünden, devinim gücünün bilincinden alan yaşama karşı iğrenç. Yaşamın kendisi tatminsizliktir, ama ölümün yolunu gözlemek bundan daha büyük bir tatminsizlik.”</p>

  <p>“Siz Ömer’den<a class="footnoteref" href="../Text/notlar.xhtml#n15" id="ref15">15</a> de betersiniz,” dedim. “O, hiç olmazsa, gençliğin bildik sancılarından sonra hoşnut kalmayı becermiş ve materyalizmini neşeli bir şeye dönüştürmüş.”</p>

  <p>“Ömer de kim?” diye sordu Wolf Larsen ve o gün, ertesi gün ve ondan sonraki gün hiçbir iş yapmadım.</p>

  <p>Rastgele okumaları sırasında <i>Rubailer’e</i> hiç denk gelmemişti ve bu onun için büyük bir hazine bulmak demekti. Dörtlüklerin üçte ikisi kadarını anımsıyordum ve geri kalanları da güçlük çekmeden çıkartmayı başardım. Her bir rubai üzerine saatlerce konuştuk ve onun bunları, bir pişmanlık hayıflanmasıyla ve benim ömrüm boyunca farkına varamadığım bir başkaldırıyla yorumladığına tanık oldum. Belki de ben kendime özgü şen bir kıvraklıkla okumuştum; çünkü o aynı dizeleri okuyup –belleği iyiydi, ikinci tekrarda, hatta çoğu kez ilkinde kendi dörtlüğünü oluşturuyordu – bunları neredeyse ikna edici, huzursuz ve tutkulu bir başkaldırıyla yorumluyordu.</p>

  <p>En çok hangi dörtlüğü sevdiğini merak ettim ve bir anlık bir alınganlıktan doğmuş, İranlı’nın umursamaz felsefesi ve şen şakrak yaşam kuralıyla tümüyle çelişen birinde karar kıldığında, şaşırmadım:</p>

  <p>“Ne, sormadan etmeden, buraya nereden sökün ettin? Sonra da sormadan etmeden de gittin! Ah, bu küstahlığın şerefine, bu yasak badeden kadeh kadeh içmeli!”</p>

  <p>“Müthiş!” diye haykırdı Wolf Larsen. “Müthiş! Asıl nokta bu işte. Küstahlık! Bundan daha iyi bir sözcük kullanamazdı.”</p>

  <p>Boşu boşuna karşı çıkıp yadsıdım. Beni laf yağmuruna tutup savlarıyla boğdu.</p>

  <p>“Yaşamın doğası başka türlü olamaz. Bir gün sona ermek zorunda kalacağını bildiği için yaşam daima karşı koyar. Başka türlüsü elinden gelmez. Vaiz yaşamı ve yaşamın işlerini külliyen boşuna ve eziyet olarak algılamış; ama ölümde, boşuna çabanın ve eziyetin son bulmasında daha da kötü bir yan görmüş. Her bir bölümde bütünüyle birbirine benzeyen tek bir durum kaygılandırıyor onu. Ömer gibi, benim gibi, senin gibi, sen bile; çünkü Aşçıbaşı senin için bir bıçak bilerken sen de ölüme karşı koymuştun. Ölmekten korktun; içinde olan, seni biçimlendiren, senden daha büyük olan yaşam ölmek istemedi. Ölümsüzlük içgüdüsünden söz ediyordun. Ben de yaşamak anlamına gelen, ölüm yakınında kocaman belirdiğinde sözde kalan ölümsüzlük içgüdüsüne hükmeden yaşam içgüdüsünden söz ediyorum. Bu içgüdü içten içe sana hükmediyordu (bunu yadsıyamazsın), çünkü çılgın Doğu Londralı aşçının teki bıçağını bilemişti.</p>

  <p>“Şimdi ondan korkuyorsun. Benden korkuyorsun. Yadsıyamazsın bunu. Seni boğazından yakalasam, şöyle” –eli gırtlağımdaydı ve soluğum kesildi – “ve sıkmaya başlasam, şöyle, şöyle, ölümsüzlük içgüdünden eser kalmaz ve yaşamak için can atan yaşam içgüdün kanat çırpmaya başlar ve sen de kendini kurtarmak için mücadele edersin. Ha? Gözünün içinde ölüm korkusunu görüyorum. Kollarınla havayı dövüyorsun. Yaşamaya çabalamak için bütün o cılız gücünü ortaya döküyorsun. Elin koluma yapışmış, sanki üstüne kelebek konmuş gibi, hafifçe. Göğsün inip kalkıyor, dilin dışarı fırladı, derin karaya çalıyor, gözlerin beleriyor. ‘Yaşamak! Yaşamak! Yaşamak!’ diye dövünüyorsun, burada ve şimdi yaşamak için dövünüyorsun, öte tarafta değil. Ölümsüzlüğünden kuşku duyuyorsun, değil mi? Ha! ha! Pek emin değilsin varlığından. Şansa bırakamazsın. Gerçekliğinden kuşku duymadığın yalnızca bu yaşam. Ah, giderek kararıyor ortalık. Bu ölümün karanlığı, var olmanın sona erişi, hissetmenin sona erişi, hareketin sona erişi, çevrende toplaşıyor, üstüne çöküyor, çevrende yükseliyor. Gözlerin cam gibi sabitleşiyor. Sesim zayıf ve uzaktan geliyor. Yüzümü göremiyorsun. Ve hâlâ kavrayışım altında çırpınıyorsun. Bacaklarınla tekmeler savuruyorsun. Bedenin yılan gibi kıvrılıp boğumlanıyor. Göğsün inip kalkıyor ve geriliyor. Yaşamak! Yaşamak! Yaşamak…”</p>

  <p>Artık duymuyordum. Açık ve net biçimde tarif ettiği karanlık, bilinci silip götürmüştü ve kendime geldiğimde ben yerde yatıyordum; o da bir puro içerken gözlerinin içindeki o eski bildik merak ışıltısıyla dikkatle bana bakıyordu.</p>

  <p>“Pekâlâ, seni ikna ettim mi?” diye bilmek istedi. “Al bundan biraz iç. Sana bazı sorular sormak istiyorum.”</p>

  <p>Başımı olumsuz biçimde yerde yuvarladım. Ağrıyan boğazıma büyük bir acı vermek pahasına, “Sizin savlarınız –şey – çok zorbaca,” diye açık seçik belirtmeyi başardım.</p>

  <p>“Yarım saate kalmaz iyileşirsin,” diye güvence verdi bana. “Ve artık hiçbir fiziksel gösteride bulunmayacağıma söz veriyorum. Kalk şimdi. İskemlelerden birine oturabilirsin.”</p>

  <p>Ve bu canavarın oyuncağı olduğumdan, Ömer ve Vaiz tartışması devam etti. Ve gecenin yarısında bu konu yüzünden ayakta kaldık.</p>

</body>

</html>