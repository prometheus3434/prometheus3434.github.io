<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Dokuzuncu Bölüm</h1>

  <p>Thomas Mugridge burnundan soluyup öfkelenir ve kendininkinin yanı sıra benim işlerimi de yaparken ben de Wolf Larsen’le kamara masasında yiyip içip yaşam, edebiyat ve evren hakkında tartışmak dışında hiçbir şey yapmadan üç tatil günü, üç kutsanmış tatil günü geçirdim.</p>

  <p>Wolf Larsen avcılar arasındaki bir münakaşayla uğraşırken güvertede geçirdiğim yarım saatlik boş zaman sırasında Louis beni “Sana bütün söyleyebileceğim, esip gürlemelerine karşı dikkatli olman,” biçiminde uyardı.</p>

  <p>Daha kesin bir açıklama yapmasını istediğimde, “Ne olacağını hiç bilemezsin,” diye sürdürdü Louis. “Adam, hava akımları ya da su akıntıları gibi aksi. Ne yapacağını hiçbir zaman kestiremezsin. Tam onu tanıdığını ve seni arkaladığını düşünürken yüz seksen derece tersine döner ve uluyarak dosdoğru üstüne çöküp yelkenlerini yırtıp paçavraya çevirir.”</p>

  <p>Bu yüzden evvelce Louis tarafından bana söylenmiş fırtına üstümde patladığında pek o kadar şaşırmadım. Hararetle tartışıyorduk –yaşam üstüne, tabii ki – ve aşırı biçimde yüreklenmiş olarak Wolf Larsen ve Wolf Larsen’in yaşamı üzerine sert eleştiriler yöneltiyordum. Aslına bakarsanız, onun ötekilere yaptığı gibi ben de onu kesip biçiyor ve ruhunun niteliğini hevesle ve baştan sona evirip çeviriyordum. Sivri dilli bir konuşma biçimine sahip oluşum belki benim zayıflığım; ama bütün dizginleri rüzgâra savurup bütün insanlığım karmakarışık edinceye dek kesip biçtim. Güneş yanığı yüzü öfkeden karardı ve gözleri alev aldı. O gözlerin içinde ne berraklık ne de aklı başındalık vardı; yalnızca çılgın bir adamın korkunç öfkesi. Gördüğüm şey, içindeki kurttu ve o noktada bu kurt çıldırmıştı.</p>

  <p>Kolumu kavrayıp neredeyse kükreyerek üstüme atıldı. İçten içe tir tir titresem de işi pişkinliğe vurup kaskatı durdum; ama adamın muazzam gücü benim dayanıklılığımın çok ötesindeydi. Tek eliyle beni pazılarımdan kavradı ve bu kavrayış sıklaştığında sarardım ve yüksek sesle haykırdım. Ayaklarım yerden kesildi. Kısacası dik duramıyor ve acıya dayanamıyordum. Kaslarım görevini yapmayı reddediyordu. Acı müthişti. Pazılarım ezilip hamura dönmüştü.</p>

  <p>Kendini toparlamış görünüyordu, çünkü gözlerinin içine saydam bir parıltı gelip yerleşmişti ve kavrayışını daha çok hırıltıyı andırır kısa bir gülüşle gevşetti. O oturup bir puro yakar ve bir kedinin fareyi gözetlediği gibi beni izlerken ben kendimi oldukça bitkin hissederek döşemenin üstüne düştüm. Acıdan kıvranırken onun gözlerinde, sıklıkla dikkatimi çeken o merakı, şaşkınlık ve kafa karışıklığını, bütün bunların ne anlama geldiğini anlamaya çalışan o hiç bitmeyen sorgulayışını görebiliyordum.</p>

  <p>Sonunda sürünerek ayağımın üstüne doğruldum ve ambar merdivenlerini çıkmaya koyuldum. Düzgün havalar sona ermiş ve mutfağa dönmekten başka yapacak iş kalmamıştı. Sol kolum felç geçirmişçesine uyuşmuştu ve yeniden kullanabilmem için günlerin, en son sertliğin ve ağrının kaybolması için de haftaların geçmesi gerekmişti. Ve o, elini kolumun üstüne koyup sıkmaktan başka bir şey yapmamıştı. Ne bir burkma ne de bir bükme söz konusuydu. Sabit bir basınçla avucunu kapatmıştı yalnızca. Kafasını mutfaktan içeri uzatıp yenilenmiş bir dostluğun işareti olarak kolumun ne durumda olduğunu sorduğu ertesi güne kadar başka neler yapabileceğini tam anlamıyla fark etmemiştim.</p>

  <p>“Daha kötüsü de olabilirdi,” diyerek gülümsedi.</p>

  <p>Patates soyuyordum. Tencerenin içinden birini aldı. Orta boy, sert ve kabuğu soyulmamış bir patatesti. Avucunu yumdu, sıktı ve patates parmaklarının arasından lapa derecikleri biçiminde fışkırdı. Küspeye dönmüş kalıntıyı tencereye geri attı ve arkasına döndü; ya bir de bu canavar gerçek gücünü bana uygulasaydı halimin nice olacağını tartışmasız biçimde kavradım.</p>

  <p>Ama her şeye karşın üç günlük dinlenme iyi gelmişti, çünkü dizime tam da gereksinim duyduğu şansı vermişti. Artık daha iyiydi, şişliği gözle görülür biçimde azalmıştı ve dizkapağım eski halini almaya başlamıştı. Ancak bu üç günlük dinlenme, önceden sezdiğim belayı da getirmişti beraberinde. Bu açıkça, Thomas Mugridge’in bu tatili burnumdan getirme niyetiydi. Bana alçakça davranıyor, sürekli küfrediyor ve kendi işlerini de benim üstüme yıkıyordu. Hatta bana yumruğunu kaldırmayı da göze aldı, ama ben de artık hayvanlaşmaya başlamıştım ve yüzüne karşı öyle korkunç bir biçimde hırıldadım ki bu da onu ürkütmüş olmalıydı. Kendimi, Humphrey Van Weyden’ı, o iğrenç geminin mutfağında, işimin başında iki büklüm eğilmiş, yüzüm bana vurmak üzere olan yaratığın yüzüne doğru kalkmış, dudaklarım büzülmüş, gözlerim korku, çaresizlik ve kaygıyla, umarsızlığın verdiği cesaretle parlamış bir köpek gibi hırıldarken gözümde canlandırabiliyorum. Bu manzaradan hoşlanmıyorum. Bana çokça, kapana kısılmış bir sıçanı anımsatıyor. Bunu düşünmekten gocunmuyorum; fakat o tehditkâr kol inmediği için keyfe keder bir durumdu.</p>

  <p>Thomas Mugridge, gözleri tıpkı benimkiler gibi nefret ve saldırganlık saçarak geriledi. Aynı kümese tıkılmış, birbirine dişlerini gösteren bir çift yırtıcı hayvan gibiydik. Tabansızın tekiydi, bana vurmaya korkuyordu, çünkü ben onun karşısında yeterince sinmemiştim; bu yüzden de bana gözdağı vermek için başka bir yol seçti. Adına bıçak denebilecek yalnızca bir mutfak bıçağı vardı. Bu bıçağın ağzı da uzun yıllar kullanılmaktan ötürü yıpranmıştı. Tuhaf biçimde ürkütücüydü bıçak ve başlangıçta, her kullandığımda tüylerimi diken diken etmişti. Aşçı, Johansen’den ödünç bir taş aldı ve bıçağı bilemeye koyuldu. Bu işi, manidar biçimde beni süzerek büyük bir cakayla yapıyordu. Bütün gün boyunca bileyip durdu. Bulduğu her fırsatta bıçağı ve taşı çıkartıp bilemeye koyuluyordu. Çelik, bir ustura keskinliği kazanmıştı. Başparmağının ucunda ve tırnağında deniyordu bunu. Elinin tersindeki tüyleri tıraş ediyor, bıçağın ağzına kılı kırk yaran bir titizlikle göz gezdiriyor ve her defasında da hafif bir körlük buluyor ya da bulmuş gibi yapıyordu. Ardından da yeniden taşın üstüne koyuyor, biliyor da biliyordu; ta ki ben yüksek sesle gülene dek, o kadar gülünçtü çünkü.</p>

  <p>Aynı zamanda ciddi bir şeydi de, çünkü bunu kullanabildiğini öğrenmiştim; bütün korkaklığının altında benimkine benzer korkaklıktan gelen bir cesaret, bütün doğasının yapmamak için direndiği ve yapmaktan korktuğu, tam da bu yüzden onu bu işi yapmaya yöneltecek bir cesaret yatıyordu. Tayfaların arasında, “Aşçı bıçağını Hump için biliyor,” fısıltıları dolaşıyor ve bazıları da bu yüzden ona takılıyorlardı. Bu sataşmaları, uğursuz bir bilmişlikle ve gizemli biçimde başını sallayarak iyi tarafından alıyor ve çok hoşuna gidiyordu; ta ki bir önceki kamarot George Leach konuya ilişkin kaba bir şaka yapmayı göze alana dek.</p>

  <p>O anda anlaşılmıştı ki Leach, kaptanla kâğıt oynamalarının ardından Mugridge’i ayıltması söylenen kişilerden birisiydi. Belli ki Leach görevini Mugridge’in asla bağışlamadığı biçimde yerine getirmişti; çünkü peşinden, sülaleleri de işe karıştıran yakışıksız sözler ve isimler izledi. Mugridge, o an elinde bulunan benim için bilediği bıçakla gözdağı verdi ona. Leach güldü ve Telegraph Hill’in küfür dağarcığından başka sözler de sarf etmeyi sürdürdü ve o ya da ben daha ne olduğunu anlayamadan sağ kolu bıçağın hızlı bir darbesiyle dirsekten bileğe kadar açıldı. Aşçı, yüzünde acımasız bir ifadeyle, bıçağı önünde savunma pozisyonunda tutarak geriledi. Ama Leach bunu, kolundan güverteye, çeşmeden akan su gibi cömertçe kan fışkırmasına karşın tümüyle serinkanlılıkla karşıladı.</p>

  <p>“Seni elime geçireceğim, Aşçı,” dedi, “geçirince de canına okuyacağım. Hiç acelem yok. Karşına dikildiğimde elinde o bıçak olmayacak.”</p>

  <p>Böyle diyerek arkasını dönüp sessizce ön güverteye gitti. Mugridge’in yüzü yaptığı şeyin ve bıçakladığı adamın er geç kendisine yapabileceklerinin korkusundan morarmıştı. Ama bana karşı tutumu her zamankinden daha acımasızdı. Yaptığı şeyin bedelini ödemek zorunda kalacağı korkusuna karşın bunun benim için bir ders olduğunu düşünüyordu ve etekleri zil çalarak, bana karşı iyice zorbalaşmıştı. Ayrıca da içi, döktüğü kanın görüntüsünün yarattığı, deliliğe kardeş bir arzuyla dolmuştu. Ne yana bakarsa baksın hep kırmızı görüyordu. Bu durumun psikolojisi ne yazık ki karmaşıktır, ama yine de ben onun zihninin işleyişlerini bir kitapmışçasına okuyabiliyordum.</p>

  <p><i>Hayalet</i> hâlâ alize rüzgârlarıyla yol alırken birkaç gün geçti ve Thomas Mugridge’in gözlerinde deliliğin giderek arttığına kalıbımı basabilirdim. Ve de korktuğumu, hem de çok korktuğumu da itiraf edeyim. Biliyor, biliyor, biliyor, bütün gün böyle geçiyordu. Keskin ucunu yoklarkenki bakışı ve beni süzüşü tam anlamıyla beni yiyecek gibiydi. Ona sırtımı dönmeye korkuyordum ve mutfaktan çıkarken de geri geri gidiyordum ki çıkışımı görmek için toplaşmayı âdet edinen tayfalarla avcıların eğlencesi olmuştum. Üstümdeki baskı çok büyüktü. Kimi kez zihnimin buna dayanamayacağını düşünüyordum; bu deliler ve vahşiler gemisinde yüz yüze gelinecek bir şeydi. Her saat, her dakika varlığım tehlike içindeydi. Sıkıntıya düşmüş bir candım, ama ne ön güvertede ne de arka güvertede yardımına koşmaya yetecek sevecenlikle karşılaşmış bir candım. Zaman zaman kendimi Wolf Larsen’in merhametine bırakmayı düşünüyordum, ama gözlerindeki yaşamı sorgulayan ve onu küçümseyen şeytanın alaycı bakışının görüntüsü bana fazla geliyor ve kendimi tutmaya zorluyordu beni. Başka zamanlarda ise ciddi biçimde intiharı düşünüyordum ve umut dolu felsefemin tüm gücü beni gecenin karanlığında küpeşteden atlamaktan alıkoyuyordu.</p>

  <p>Wolf Larsen beni birkaç kez tartışma içine çekmeye çalıştı, ama ben ona kısa yanıtlar verip yakamı sıyırdım. Sonunda bana, bir süre kamara masasındaki yerimi almamı ve işimi aşçıya yaptırmamı buyurdu. Ardından, bana verilmiş üç günlük ayrıcalıktan dolayı Thomas Mugridge’in elinden çektiklerimi anlatarak açıkça konuştum onunla. Wolf Larsen beni gözlerinde bir gülümsemeyle dinledi.</p>

  <p>“Demek korkuyorsun, öyle mi?” diye küçümsedi.</p>

  <p>“Evet,” dedim dürüstçe, kendimi savunarak, “Korkuyorum.”</p>

  <p>“Senin gibi herifler böyledir işte,” diye haykırdı yarı kızgınlıkla, “ölümsüz ruhlarınız hakkında aşırı duyarlılık gösterir ve ölmekten korkarsınız. Bir bıçağın ve korkak bir Doğu Londralı’nın görüntüsü karşısında yaşamın yaşama sımsıkı tutunma çabası bütün sevimli aptallıklarınızın hakkından gelir. Niye ki sevgili dostum, sen sonsuza dek yaşayacaksın. Sen bir tanrısın ve Tanrı öldürülemez. Aşçı canını yakamaz senin. Kurtuluşundan eminsin, nasıl olsa. Korkacak ne var ki?</p>

  <p>Önünde sonsuz bir yaşam var. Ölümsüzlük içinde bir milyonersin sen, serveti yok edilemeyecek, serveti yıldızlardan daha dayanıklı ve uzay ya da zaman kadar uzun ömürlü bir milyoner. Anaparanın azalması mümkün değil. Sonsuzluk başı sonu olmayan bir şeydir. Sonsuzluk sonsuzluktur sonuçta ve burada ölsen bile bir başka yer ve zamanda yaşamayı sürdüreceksin. Ve bütün bunlar çok güzel, bu etin sarsılması ve tutsak ruhun süzülüşü. Aşçı senin canını yakamaz. Sonsuza dek adımlaman gereken yolda yalnızca deşer seni.</p>

  <p>Ya da şu anda deşilmek istemiyorsan, sen niye Aşçıyı deşmiyorsun? Senin fikirlerine göre, o da ölümsüz bir milyoner olsa gerek. Onu iflas ettiremezsin. Kâğıdı her zaman başabaş fiyatı üzerinden dolaşımda kalır. Onu öldürerek ömrünü eksiltemezsin, çünkü onun ne başlangıcı ne de sonu vardır. Bir yerlerde, bir biçimde yaşamım sürdürmeye yazgılıdır. O halde deş onu. Ona bir bıçak sapla da ruhu özgür kalsın. O ruh pis bir hapishanede ve sen de kapıyı kırarak ona yalnızca iyilik etmiş olacaksın. Ve kim bilir? Bakarsın o çirkin iskeletten çok güzel bir ruh süzülüp çıkar maviliklere. Sen onu deş, ben de seni onun yerine terfi ettirmeye söz veriyorum, bu arada, aşçı ayda kırk beş dolar alıyor.”</p>

  <p>Wolf Larsen’den ne bir yardım ne de merhamet dileyemeyeceğim apaçık ortadaydı. Her ne yapılması gerekiyorsa kendi başıma yapmalıydım ve korkunun verdiği cesaretle Thomas Mugridge ile kendi silahlarıyla savaşma planı kurdum. Johansen’den ödünç bir bileyi taşı aldım. Zaten Louis, sandal dümencisi benden yoğunlaştırılmış sütle şeker dilenmişti. Bu tür yiyeceklerin saklandığı kiler kamara döşemesinin altında yer alıyordu. Bir punduna getirip beş kutu süt çaldım ve o gece, Louis’in güverte nöbeti sırasında bunları kendisiyle en az Thomas Mugridge’in sebze bıçağı kadar ince ve ürkütücü görünen bir kama karşılığında değiş tokuş ettim. Paslı ve kördü, ama ben bileyi taşını çevirirken Louis de onu keskinleştirdi. O gece her zamankinden daha rahat uyudum.</p>

  <p>Ertesi sabah kahvaltıdan sonra, Thomas Mugridge dur durak bilmeyen bileme işine başladı. Sobadan külleri almak için çömeldiğimde ihtiyatla onu gözledim. Küpeşteden külleri savurup döndüğümde, dürüst taşralı yüzü hayranlık ve merakla dolu Harrison’la konuşuyordu.</p>

  <p>“Evet,” eliyordu Mugridge, “Bu şeref bana Reading’de iki yıla patlar. Ama zerre kadar umurumdaysa Allah belamı versin. Öteki herif daha pahalı ödemişti. Onu görmeliydin. Bıçak aynı bunun gibi. Tereyağına daldırır gibi sapladığımda ciyaklaması ucuz tiyatro oyunlarındakinden daha sahiciydi.” Üstüme alınıp alınmadığımı görmek için benden yana bir bakış fırlattı ve sonra sürdürdü. “‘Öyle demek istemedim, Tommy’ diye sümüğünü çekiyordu; aynı böyle, ‘Tanrım bana yardım et, ben öyle demek istemedim!’</p>

  <p>‘Ben sana gününü göstereceğim,’ dedim ben ve arkasından koştum. Delik deşik ettim onu, aynen öyle yaptım ve her defasında da ciyaklattım. Bir defasında bıçağı yakalayıp tutmaya kalkıştı. Parmakları üstündeydi, ama ben kemiklerine kadar keserek bıçağı çekiverdim. Vallahi bir görecektin.”</p>

  <p>İkinci kaptan çağırınca kanlı hikâye yarıda kesildi ve Harrison kıç tarafına gitmek için ayrıldı. Mugridge de mutfağın yüksek eşiğine oturup bıçak bileme işini sürdürdü. Küreği elimden bırakarak sakin biçimde karşısına geçip kömür sandığının üstüne oturdum. Bana kötü bir bakış atmaya tenezzül etti. Kalbim küt küt atsa da istifimi bozmadan Louis’in kamasını çıkarttım ve taşın üstünde bilemeye koyuldum. Doğu Londralı’dan öyle ya da böyle bir patlama beklemiştim, ama şaşkınlık içinde, benim ne yaptığımın farkında değilmiş gibi göründüğünü fark ettim. Bıçağını bilemeyi sürdürüyordu. Ben de öyle yaptım. Ve iki saat boyunca orada karşılıklı oturup haber bütün gemiye yayılıncaya ve geminin mürettebatının yarısı manzarayı görmek için mutfak kapısının ağzına doluşuncaya değin bileyledik de bileyledik.</p>

  <p>Ortalık yüreklendirmeler ve öğütten geçilmiyordu; bir fareye bile zarar veremezmiş gibi görünen, sessiz sedasız, kendi kendine konuşan bir avcı, Jock Horner kaburgalara boş vermemi ve bıçağı “İspanyol kavisi” adını verdiği biçimde karnından yukarı doğru hareket ettirmemi öğütlüyordu. Sargılı koluyla göze çarpan Leach ise aşçının birkaç kalıntısını da kendisine bırakmam için yalvardı ve Wolf Larsen de, ona, yaşam diye tanımladığı mayanın kıpırdanıp devinmesi gibi gelen duruma bir göz atmak için mutfağın ağzında bir iki kez durup baktı.</p>

  <p>Ben de, zaman içinde yaşamın benim açımdan da aynı aşağılık değerler anlamını taşıdığını gizlemiyorum. Yaşama ilişkin güzel ya da kutsal hiçbir şey yoktu; yalnızca çeliği taşa sürterek bileyen devingen iki korkakla onları gözetleyen, aynı biçimde korkak bir grup başka devingen birileri. Eminim ki yarısı bizi birbirimizin kanını dökerken görmeye pek hevesliydi. Onlara eğlence çıkacaktı. Ve biz ölümüne dövüşecek olsak ayırmaya çalışacak bir tek kişinin bile bulunduğunu sanmıyorum.</p>

  <p>Öte yandan bütün bu olup bitenler gülünç ve çocukçaydı. Bile babam bile; Humphrey Van Weyden bir geminin mutfağında bıçağını keskinleştirsin ve kenarını başparmağında sınasın! Bütün durumlar içinde en akıl almaz olanı buydu. Biliyorum ki benim türümden hiç kimse böyle bir şeyin mümkün olabileceğine inanmaz. Eski günlerimde “Sissy”<a class="footnoteref" href="../Text/notlar.xhtml#n10" id="ref10">10</a> Van Weyden diye çağrılmam boşuna değilmiş ve o “Sissy” Van Weyden, böbürlensin mi, utansın mı, bilemeyen Humphrey Van Weyden’ın içindeki bu yönü açığa çıkarmakta pek becerikliymiş.</p>

  <p>Ama hiçbir şey olmadı. İki saatin sonunda Thomas Mugridge bıçağı ve taşı bir yana bırakıp elini uzattı.</p>

  <p>“Kendimizi bu köylülerin önünde aptal durumuna düşürmemizin faydası ne?” diye sordu. “Bizi sevmiyorlar ve birbirimizi boğazladığımızı gördüklerinde keyiften dört köşe olacaklar. Pek de fena birisi değilsin, ’Ump! Siz Yankilerin dediği gibi ataksın ve senden hoşlanıyorum bir bakıma. Hadi el sıkışalım.”</p>

  <p>Korkak birisi olabilirdim, ama onun kadar değildim. Kazandığım belirgin bir zaferdi bu ve onun tiksindirici elini sıkarak bundan hiç de vazgeçecek değildim.</p>

  <p>“Peki,” dedi gurursuzca, “ister sık ister sıkma, ben seni yine de seveceğim.” Ve erkekliğe halel getirmemek için hiddetle seyircilere döndü. “Mutfağımın kapısından defolup gidin, sizi gidi lanet olasıca paspaslar!”</p>

  <p>Buyruğunu, dumanı tüten bir çaydanlık kaynar suyla pekiştirdi ve bunu gören tayfalar sağa sola kaçıştılar. Thomas Mugridge açısından bir zaferdi bu ve benim karşımda uğradığı yenilgiyi daha zarifçe kabullenmesini sağlamıştı, yine de avcıları kovalamaya kalkışmayacak kadar aklı başındaydı elbet.</p>

  <p>Duman’ın Horner’a “Görüyorum ki Aşçıbaşının işi bitik,” dediğini işittim.</p>

  <p>“Kesinlikle,” oldu yanıt. “Bundan böyle mutfağı Hump idare eder ve Aşçıbaşı da hizaya gelir.”</p>

  <p>Mugridge bunu duydu ve bana hızlı bir bakış attı, ama ben konuşmanın kulağıma geldiğine ilişkin hiç renk vermedim. Zaferimin bu kadar geniş kapsamlı ve eksiksiz olduğunu düşünmemiştim, ama kazandığım hiçbir şeyi de elimden kaçırmaya niyetim yoktu. Günler geçtikçe, Duman’ın kehaneti doğrulandı. Doğu Londralı bana karşı, Wolf Larsen’in karşısında olduğundan bile daha alçakgönüllü ve köle ruhlu hale geldi. Artık ona bayım ya da efendim demiyor, yağlı tencereleri yıkamıyor ve patates soymuyordum. Yalnızca ve yalnızca kendi işimi yapıyor ve onu da kendim ne zaman ve nasıl uygun görmüşsem öyle yapıyordum. Kamayı da denizci usulünce kalçamın üstünde, elbisemin altında taşıyor ve Thomas Mugridge’e karşı kâh tepeden bakan, kâh aşağılayıcı ve horlayıcı bir tutum sürdürüyordum.</p>

</body>

</html>