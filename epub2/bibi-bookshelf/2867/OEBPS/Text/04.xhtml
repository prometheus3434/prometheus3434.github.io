<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Dördüncü Bölüm</h1>

  <p>Fok avcısı <i>Hayalet</i> uskunasındaki yeni ortamıma uyum sağlamak için canımı dişime takarken başıma gelenler, aşağılanma ve acıdan başka bir şey değildi. Mürettebat tarafından “doktor”, avcılar tarafından “Tommy” ve Wolf Larsen tarafından da “Aşçıbaşı” diye çağrılan aşçı gitmiş, yerine başkası gelmişti. Konumumdaki değişiklik ondan gördüğüm muamelede de benzer bir değişiklik yaratmıştı. Eskiden yaltakçı ve dalkavukken, şimdi zorba ve kavgacıydı. Gerçekte ben artık teni bir “h’amfendi” kadar yumuşak, narin bir beyefendi değil, yalnızca sıradan ve beş para etmez bir kamarottum.</p>

  <p>Saçma bir biçimde kendisine Bay Mugridge diye hitap etmem için ısrar ediyordu ve bana görevlerimi gösterirkenki davranış ve duruşu çekilmezdi. Dört odalı kamaradaki işlerimin yanı sıra mutfakta da onun yardımcısı olmam öngörülmekteydi ve patates soymak ya da yağlı tencereleri yıkamak gibi işlerdeki müthiş cehaletim onun için bitmek tükenmek bilmez ve alaycı bir şaşkınlık kaynağıydı. Benim kim olduğumu, daha doğrusu alıştığım yaşam biçimini dikkate almayı reddediyordu. Bana karşı benimsediği davranışın bir parçasıydı bu ve o günler geçtiği için itiraf edeyim ki daha önceleri hiç kimseden nefret etmediğim ölçüde yakıcı duygularla nefret ediyordum ondan.</p>

  <p><i>Hayalet</i>’in, Bay Mugridge’in “güneydoğuya esiyor” dediği bir rüzgârla yakın resiflerin (bunun gibi terimleri ancak sonraları öğrendim) arasına dalması nedeniyle bu ilk gün benim için çok daha zor geçti. Saat beş buçukta, onun talimatları altında kötü havalarda kullanılan tepsileri yerleştirerek kamaradaki masayı kurdum ve sonra da mutfaktan aşağıya çayı ve pişmiş yemekleri taşıdım. Bu bağlamda, deniz yolculuğuna ilişkin ilk deneyimimi anlatmadan geçemeyeceğim.</p>

  <p>Bir elimde koca bir çaydanlık, öteki koltuğumun altında yeni pişmiş birkaç ekmekle mutfaktan ayrılırken, “Dikkat et, yoksa tepeden tırnağa ıslanırsın,” oldu Bay Mugridge’in ardımdan yaptığı uyarı. Avcılardan birisi, Henderson adındaki uzun boylu, gevşek eklemli arkadaş, o esnada kasara altından (avcıların geminin orta bölümündeki yatma yerlerine şaka yollu verdikleri isim) arkadaki kamaraya gidiyordu. Wolf Larsen ise kıç bölümünde, hiç sönmeyen purosunu tüttürüyordu.</p>

  <p>“İşte geliyor. Çek arabanı!” diye haykırdı aşçı.</p>

  <p>Neyin geldiğini görmediğim için durdum ve mutfak kapısının pat diye çarpıp kapandığını gördüm. Ardından da Henderson’ın ana halata doğru, başımın üstünden birkaç metre yukarı yükselene değin deli gibi zıpladığına tanık oldum. Yine kıvrılıp köpüren büyük bir dalganın küpeştenin epey üstünden aştığını da gördüm. Tam altındaydım. Her şey çok yeni ve değişik olduğu için kafam hemen çalışmadı. Tehlikede olduğumu kavramıştım, ama hepsi o kadardı. Korku içinde dikilip kaldım. Derken Wolf Larsen kıç tarafından bağırdı:</p>

  <p>“Bir şey yakalayıp tutsana sen – sen, Hump!”<a class="footnoteref" href="../Text/notlar.xhtml#n7" id="ref7">7</a></p>

  <p>Ama çok geçti. Asılabilirim diye halata doğru sıçradım ve tepemden aşağı inen su duvarı tarafından karşılandım. Ondan sonra olup bitenler ise karmakarışıktı. Suyun altındaydım, soluğum kesilmiş, boğuluyordum. Ayaklarım yerden kesilmiş dönüp duruyordum ve bilmediğim bir yöne doğru sürüklenmiştim. Birinde sağ dizime korkunç bir darbe alarak birkaç kez sert cisimlere çarptım. Derken sel aniden azalmış göründü ve yeniden soluk alabildim. Mutfağa toslamış, ambar kapağının çevresinden sürüklenmiş, kendimi rüzgâraltı firengi deliklerinin orada bulmuştum. Berelenen dizimin sızısı çok acı vericiydi. Üstüne ağırlığımı veremiyor ya da en azından üstüne ağırlığımı veremediğimi sanıyordum ve bacağımın kırıldığından emindim. Ama aşçı ardımdaydı, mutfak kapısından haykırıyordu:</p>

  <p>“Hey, sen! Bütün gece seni bekleyemem! Çaydanlık nerede? Denize mi düştü? Boynun kırılsa hakkımızda daha hayırlısı olurdu!”</p>

  <p>Ayağımın üstüne doğrulmayı becerebildim. Büyük çaydanlık hâlâ elimdeydi. Aksayarak mutfağa yürüdüm ve çaydanlığı ona uzattım. Ama gerçekten ya da yalancıktan, kızgınlıktan gözü dönmüştü.</p>

  <p>“Sen de serserinin teki değilsen Allah benim belamı versin. Sen ne halta yararsın, bir bilsem? Hı? Ne işe yararsın sen? Dökmeden azıcık çayı bile taşıyamıyorsun. Şimdi yeniden kaynatmam gerekecek.”</p>

  <p>“Peki, niye burnunu çekip duruyorsun?” diye patladı bana, yeni bir öfkeyle. “Çünkü zavallı küçük bacağını incittin, zavallı küçük ana kuzusu.”</p>

  <p>Yüzüm acıdan seğirip buruşuyorduysa bile burnumu çekmiyordum. Ama bütün azmimi toparladım, dişlerimi sıktım ve mutfaktan kamaraya, kamaradan mutfağa başkaca bir aksilik çıkmaksızın topallaya topallaya gidip geldim. Bu kazadan iki kazanç edindim: Usandırıcı aylar boyunca acısına katlandığım, yarası açık bir dizkapağı ile Wolf Larsen’in kıç kasarasından bana seslendiği “Hump” adı. Bundan sonra, ön güvertede ya da arka güvertede, bu ad düşünce süreçlerimin bir parçası olagelip kendimi bununla tanımlayıncaya, sanki Hump benmişim ve her zaman da ben olagelmişim gibi kendimi Hump olarak düşününceye değin kimse beni başka bir isimle çağırmadı.</p>

  <p>Wolf Larsen’in, Johansen’in ve altı avcının oturduğu kamara masasının başını beklemek kolay bir iş değildi. Bir kere kamara küçüktü ve etrafta dolanmak ki buna mecburdum, uskunanın şiddetli sallantı ve debelenmeleri nedeniyle hiç de kolay olmuyordu. Ama asıl dikkatimi çeken, hizmet ettiğim adamların acıma duygusundan hiç nasiplerini almamış olmalarıydı. Giysilerimin üstünden dizimin şişip durduğunu hissedebiliyordum ve ağrısı yüzünden hasta ve bitkindim. Kamara aynasında acıdan çarpılmış, beti benzi atmış yüzüme ara sıra bir bakış atabiliyordum. Adamların hepsi de durumumu görmüş olmalıydılar, ama kimse benimle konuşup zerrece ilgilenmiyordu, ta ki Wolf Larsen sonradan (bulaşıkları yıkıyordum) neredeyse minnettar kaldığım biçimde ağzım açana değin:</p>

  <p>“Bu kadar küçük bir şeyle canını sıkma. Zamanla bu tür şeylere alışacaksın. Seni bir zaman topallatabilir, ama eninde sonunda yürümeyi öğreneceksin.”</p>

  <p>“Bu sizin çelişki dediğiniz şey, değil mi?” diye de ekledi.</p>

  <p>Geleneksel “Evet, efendim,” eşliğinde başımı salladığımda keyiflenmiş göründü.</p>

  <p>“Sanıyorum edebi şeylerden biraz anlıyorsun? Hı? İyi. Bir ara seninle bir çift laf ederiz.”</p>

  <p>Ardından beni daha fazla umursamadan arkasını döndü ve güverteye çıktı.</p>

  <p>O gece, sonu gelmeyecekmiş gibi görünen işleri bitirdiğimde boş bir hamağa yatağımı yaptığım kasara altına yatmaya gönderildim. Ayakta durmaktan ve aşçının tiksinti uyandırıcı varlığından kurtulduğum için hoşnuttum. Giysilerimin üstümde kurumuş olmasına ve ne son tepeden tırnağa ıslanışımdan ne de <i>Martinez</i>’in batışı sırasında uzun süreli ıslak kalışımdan dolayı herhangi bir soğuk algınlığı belirtisinin bulunmamasına şaştım. Olağan koşullarda olsa, bütün bu başıma gelenlerden sonra yataklara düşer, hastabakıcıya muhtaç kalırdım.</p>

  <p>Ama dizim çok canımı yakıyordu. Anlayabildiğim kadarıyla dizkapağım şişliğin ortasında ters dönmüş gözüküyordu. Hamağımda oturmuş bunu incelerken (altı avcının tümü de kasara altındaydılar, tütün içiyor ve yüksek sesle konuşuyorlardı) Henderson dizime bir göz attı.</p>

  <p>“Berbat gözüküyor,” diye yorum yaptı. “Bir bez parçasıyla sağ iyileşir.”</p>

  <p>Hepsi bu kadardı ve karada olsaydım, başımda bir cerrah, dinlenmekten başka hiçbir şey yapmamam gerektiği konusunda sıkı talimatlarla sırtüstü yatıyor olurdum. Ama bu adamların da hakkını yemeyeyim. Çektiğim acıya karşı gösterdikleri duyarsızlık, başlarına herhangi bir şey geldiğinde kendilerine gösterdikleri duyarsızlıkla aynıydı. Ve inanıyorum ki, bu öncelikle, bir tür alışkanlıktandı ve ikinci olarak da daha az duyarlılığa sahip olmaları gerçeğinden kaynaklanıyordu. Gerçekten de inanıyorum ki, duyarlı, düzenli bir kimse onların benzer bir yaralanmada duydukları acının iki üç mislini çekerdi.</p>

  <p>Yorgun –aslında bitkin – olmama karşın dizimin acısından gözüme uyku girmedi. Elimden gelen tek şey yüksek sesle inlememekti. Evde olsam kuşkusuz acımı dışa vururdum; ama bu yeni ve ilkel ortamda böyle bir davranış, vahşi bir baskıya davetiye çıkartmakla eşdeğerdi. Vahşiler gibi bu adamların tutumları da büyük meselelerde soğukkanlı, ufak şeylerde ise çocuksuydu. Yolculuğun sonraki bir aşamasında, avcılardan bir diğeri olan Kerfoot’un bir denizanasına çarpması sonucunda bir parmağını yitirişini gördüğümü anımsarım; çıtı çıkmadığı gibi yüzündeki ifade bile aynı kalmıştı. Ama aynı adamın zaman zaman incir çekirdeğini doldurmayan bir konu için öfkelenip çileden çıktığını görmüşlüğüm de var.</p>

  <p>Aynı şeyi şimdi de yapıyordu, nara atıyor, böğürüyor, elini kolunu sallıyor ve çılgınca küfrediyordu; üstelik de bütün bu patırtı, başka bir avcıyla, bir fok yavrusunun içgüdüsel olarak yüzme bilip bilmediği konusundaki fikir ayrılığı yüzündendi. Kendisi, bildiğini, doğduğu andan başlayarak yüzebileceğini ileri sürüyordu. Cin bakışlı, kısık gözleriyle çelimsiz, Yanki görünümlü birisi olan öteki avcı Latimer ise fok yavrusunun tam da yüzememesi nedeniyle karada dünyaya geldiğini, kuşların yavrularına uçmayı öğrettikleri gibi anne fokun da yavruya nasıl yüzeceğini öğretmesi gerektiğini öne sürüyordu.</p>

  <p>Geri kalan dört avcı, ya masaya yaslanmış ya da hamaklarına uzanmışlar; tartışmayı çoğunlukla bu iki hasma bırakmış gibiydiler. Ama fevkalade ilgiliydiler, çünkü her fırsatta ateşli biçimde taraf tutuyorlar ve kimi kez de boşlukta hapsolmuş yalancı gök gürültülerine benzer ses dalgaları halinde ileri geri dalgalanıncaya değin hep bir ağızdan konuşuyorlardı. Konunun çocuksu ve önemsiz oluşu kadar yürüttükleri mantığın niteliği de bir o kadar çocuksu ve önemsizdi. Aslına bakarsanız ortada çok az mantık vardı, hatta hiç yoktu diyebilirim. Yöntemleri bir tür savlama, varsayım ve suçlamadan ibaretti. Bir fok yavrusunun doğuştan yüzüp yüzemediğini, savlarını oldukça hırçın biçimde ortaya koyup, ardından da muhalif kişinin aklına, sağduyusuna, uyruğuna ya da geçmişine veryansın ederek kanıtlıyorlardı. Karşıt fikri çürütme yöntemleri de kesinkes aynısıydı. Bunu, aralarına düştüğüm adamların zihinsel kapasitelerini göstermek için anlatıyorum. Entelektüel anlamda, yetişkin adam donuna girmiş çocuklardan başkası değillerdi.</p>

  <p>Ve tütün içiyorlar, kaba, ucuz ve kötü kokulu bir tütün kullanarak ha babam içiyorlar da içiyorlardı. Hava dumandan ağırlaşıyor; göz gözü görmüyordu ve bir de geminin fırtınada yol almaya çabalayışı sırasında ortaya çıkan şiddetli sarsıntılarla birleştiğinde eğer ki bu illetin kurbanı olsaydım beni deniz tutacağından kuşkum yoktu. Bu yüzden de midem bulanıyordu, gerçi bu bulantı ayağımın acısından ve bitkinlikten de kaynaklanıyor olabilirdi.</p>

  <p>Orada uzanmış düşünürken doğal olarak kendime ve durumuma odaklandım. Bir edip, izninizle, bir sanat ve edebiyat âşığı olan benim, Humphrey Van Weyden’ın burada, bu Bering Denizi fok avcısı uskunada uzanıp yatıyor oluşum görülmemiş, hayal bile edilemeyecek bir şeydi. Kamarot hem de! Ömrüm boyunca hiç kaba el emeği harcamamış ya da bulaşıkçılık işi yapmamıştım. Yaşamım, boyunca kendi halinde, olaysız, yerleşik biçimde yaşamıştım; düzenli ve doyurucu bir gelire dayanarak köşesine çekilmiş bir edibin yaşamıydı tam da. Hareketli yaşam ve atletik sporlar asla ilgimi çekmemişti. Çocukken babamın ve kız kardeşlerimin beni adlandırdığı gibi, her zaman bir kitap kurdu olageldim. Yaşamımda yalnızca bir kerecik kamp yapmaya gittim ve orada da neredeyse daha başında gruptan ayrıldım ve bir çatı altının rahatlığına ve olanaklarına geri döndüm. Şimdi ise beni bekleyen masa kurmak, patates soymak ve tabak yıkamak gibi berbat ve sonu gelmez işlerle buradaydım. Üstelik dayanıklı birisi de değildim. Doktorlar hep narin bir bünyem olduğunu söylerlerdi, ama ben ne bünyemi ne de bedenimi egzersiz yaparak geliştirdim. Kaslarım bir kadınınkiler gibi çelimsiz ve yumuşaktı ya da beni kültürfiziğe heveslendirmeye kalkıştıklarında doktorlar defalarca böyle demişlerdi. Ama ben bedenimden çok kafamı kullanmayı yeğlemiştim ve şimdi de beni bekleyen zorlu yaşama zerre kadar uygun olmaksızın buradaydım işte.</p>

  <p>Bunlar, zihnimden geçenlerin yalnızca birkaçı ve oynamaya yazgılı olduğum zayıf ve çaresiz rolde kendimi peşinen haklı göstermek adına söylüyorum. Ama annemle kız kardeşlerimi de düşündüm ve kederlerini gözümde canlandırdım. <i>Martinez</i> felaketinin kayıp ölüleri arasında adı geçen, bulunamamış bir cesettim. Gazetelerdeki manşetleri, Üniversite Kulübü’ndeki ve Bibelot’daki<a class="footnoteref" href="../Text/notlar.xhtml#n8" id="ref8">8</a> dostlarımın başlarını sallayıp, “Zavallı adamcağız!” deyişlerini görebiliyordum. Ve o sabah camın önündeki yastıklı divanda üstünde ropdöşambrıyla uzanır ve kendi kendine kehanetimsi, karamsar nükteler patlatırken kendisine veda ettiğim Charles Furuseth’i de gözümün önüne getirebiliyordum.</p>

  <p>Bu sırada da devinimli dağlara doğru yol alıp tırmanan, savrulup köpüklü vadilere düşen <i>Hayalet</i> uskunası yolunu Pasifik’in yüreğine doğru giderek daha çok ilerletmekle uğraşıyordu ve ben de üzerindeydim. Yukarıdaki fırtınayı işitebiliyordum. Boğuk bir kükreme gibi geliyordu kulaklarıma. Arada sırada başımın üstünde yere vuran ayak sesleri duyuyordum. Bütün çevremde bitmek tükenmek bilmez bir çatırtı sürüp gidiyor, ahşap kaplamalarla donanımlar bin bir telden inliyor, ciyaklıyor ve yakınıyorlardı. Avcılar, hem karada hem denizde yaşayabilen yan insan soyundan canlılar misali, hâlâ tartışıp kükrüyorlardı. Küfürler ve yakışıksız ifadeler havada uçuşuyordu. Kızarmış ve öfkeli yüzlerini görebiliyordum, gemiyle birlikte bir ileri bir geri sallanan deniz lambalarının hastalıklı sarısıyla eciş bücüş gözüken bu yüzlerden zalimlik akıyordu. Bulanık duman sisinin arasından hamaklar bir hayvanat bahçesindeki hayvanların uyuduğu delikleri andırıyordu. Duvarlarda muşambalarla lastik çizmeler asılıydı ve orada burada raflarda tüfeklerle çifteler emniyetli biçimde duruyordu. Geçmişin eşkıyaları ve korsanları için uygun bir donanımdı bu. Hayal gücüm isyan etti ve yine de uyuyamadım. Ve bu uzun, upuzun bir geceydi, yorucu, berbat ve uzun.</p>

</body>

</html>