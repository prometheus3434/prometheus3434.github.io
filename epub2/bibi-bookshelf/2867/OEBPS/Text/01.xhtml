<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Birinci Bölüm</h1>

  <p>Kimi kez şakayla karışık her şeyi Charley Furuseth’in üstüne atsam da, tüm bu olup bitenleri anlatmaya neresinden başlayacağımı pek kestiremiyorum. Mill Valley’de Tamalpais Dağı’nın gölgesinde yazlık bir kulübesi vardı Charley’nin ve aylaklık edip beynini boşaltmak için Nietzsche ve Schopenhauer okuduğu kış ayları dışında orayı hiç kullanmazdı. Yaz geldiğinde de, kentin sıcağı ve kiri pası içinde varlığını sürdürmek pahasına durmak bilmeksizin didinerek ter dökmeyi yeğlerdi. Eğer her cumartesi öğleden sonra onu görmeye koşup pazartesi sabahına dek orada kalma alışkanlığı edinmemiş olsaydım, ocak ayının yaşamımın dönüm noktası olacak bu pazartesi sabahına San Francisco Körfezi’nde yol alırken yakalanmayacaktım.</p>

  <p>Sorun, yolculuk ettiğim geminin güvenli olup olmadığı değildi; <i>Martinez</i>, Sausalito ile San Francisco arasında dördüncü ya da beşinci seferine çıkmış yeni bir buharlı vapurdu. Tehlike, körfezi örten yoğun siste yatıyordu ki bu da benim gibi bir kara adamının içine pek az endişe düşürüyordu. Hatta kaptan köşkünün hemen altında kalan ön üst güvertede uysal bir coşkuyla yerimi aldığımı ve kendimi hayal gücümü ele geçiren sisin gizemine bıraktığımı da anımsıyorum. Tatlı bir esinti vardı ve nemli bilinmezliğin ortasında bir süreliğine tek başıma kalmıştım; yine de pek yalnız sayılmazdım, çünkü tepemdeki camdan odanın içindeki dümencinin ve kaptan olması gerektiğini sandığım kişinin varlıklarının belli belirsiz farkındaydım.</p>

  <p>Körfezin karşı yakasında yaşayan dostumu ziyaret etmek için sislere, rüzgârlara, gelgitlere ve denizciliğe kafa yormamı gereksiz kılan bu işbölümünün ne denli büyük bir rahatlık olduğunu düşündüğümü de anımsıyorum. İnsanların uzmanlaşması iyi bir şey diye akıl yürüttüm. Dümencinin ve kaptanın o kendilerine özgü bilgileri, denizden ve denizcilikten benden daha fazla anlamayan binlerce kişi açısından yetip artardı bile. Öte yandan enerjimi bir sürü şeyi öğrenmeye adamak yerine belli başlı birkaç şeye, örneğin Poe’nun Amerikan edebiyatındaki yerinin irdelenmesine yoğunlaştırıyordum; yeri gelmişken, bunun, aylık <i>Atlantic</i> dergisinde yayımlanmış bir makalem olduğunu belirteyim. Gemiye bindiğimde kamarasının önünden geçerken, iriyarı bir beyefendinin tam da benim makalemi açmış <i>Atlantic</i>’i okuduğunu görünce gözlerim övünçle parlamıştı. Burada da o işbölümü söz konusuydu işte, dümenci ve kaptanın özel bilgileri, iriyarı beyefendiyi Sausalito’dan San Francisco’ya güven içinde taşırken onun da benim Poe’ya ilişkin özel bilgimi okumasına olanak veriyordu.</p>

  <p>İleride yazmayı ve “Özgürlük Gereksinimi: Sanatçı İçin Bir Mazeret” adını vermeyi düşündüğüm bir makalenin içeriğini zihnimde tasarlarken kamara kapısını ardından çarparak kendini güverteye atan kırmızı yüzlü bir adam düşüncelerimi dağıttı. Kırmızı yüzlü adam kaptan köşküne bir bakış atıp, gözleriyle sisin içinden çevreyi tarayarak güvertede öne arkaya topalladı (belli ki bacakları takmaydı) ve bacaklarını ayırarak, yüzünde katıksız bir keyif ifadesiyle yanımda sakince dikildi. Günlerinin denizde geçmiş olduğuna hükmederken yanılmamışım meğer.</p>

  <p>“Bunların saçlarını zamansız ağartan işte bu gördüğünüz berbat havadır,” dedi, başıyla kaptan köşkünü göstererek.</p>

  <p>“Herhangi bir sıkıntı çektikleri hiç aklımdan geçmemişti,” diye yanıtladım. “Bu işler A, B, C kadar basit görünüyor. Pusula sayesinde yönlerini biliyorlar, mesafeyi ve hızı da. Bunu matematiksel kesinlikten başka biçimde adlandıramam.”</p>

  <p>“Sıkıntıymış!” diye burnundan soludu. “A, B, C kadar basitmiş! Matematiksel kesinlikmiş!”</p>

  <p>Beni süzerken sırtını geriye doğru, havaya yaslayıp kendisini destekliyor gibi görünüyordu. “Ya delice Golden Gate’e doğru akan bu akıntıya ne demeli?” diye üstüme geldi, kükredi demek daha doğru. “Hangi hızla çekiliyor? Nereye sürüklüyor, ha? Şunu bir dinleyin? Bir çanlı şamandıra<a class="footnoteref" href="../Text/notlar.xhtml#n1" id="ref1">1</a> bu ve biz de tam tepesindeyiz! Bakın, yön değiştiriyorlar!”</p>

  <p>Sisin ötesinden bir çanın yaslı çınlaması geliyordu ve dümencinin büyük bir hızla dümeni kırdığını görebiliyordum. Tam karşımızdan çalıyormuş gibi işitilen çanın sesi, şimdi yandan geliyordu. Bizim kendi düdüğümüz de boğuk bir sesle ötüyor ve sisin içinden zaman zaman öteki düdüklerin sesleri kulağımıza geliyordu.</p>

  <p>“Feribot gibi bir şey bu,” dedi yeni gelen, sağ taraftan işitilen bir düdüğü belirterek. “Ve de oradaki! İşitiyor musunuz şunu? Ağızla çalınıyor. Bir uşkuna bu, muhtemelen. Dikkat etsen iyi olur, Bay Uskunacı. Ah, işte düşündüğüm gibi. Şimdi kıyamet kopacak!”</p>

  <p>Görünmez feribot canavar düdüğünü üst üste çalıyor ve ağızla çalman boru ise panik içinde ötüyordu.</p>

  <p>“Ve şimdi de birbirlerine saygılarını sunup durumdan sıyrılmaya çalışıyorlar,” diye sürdürdü kırmızı yüzlü adam, telaşlı düdük sesleri dinerken.</p>

  <p>Düdüklerin ve sirenlerin karşılıklı konuşmalarını anlaşılır dile tercüme ederken yüzü parlıyordu, gözleri ise heyecandan çakmak çakmaktı. “Soldan gelen ses, o tarafa doğru yol alan bir buharlının sireni. Ve gırtlağında kurbağa varmış gibi boru çalan şu adam – tahminimce, akıntıya karşı baş aşağı sürünen buharlı bir uskunadan.”</p>

  <p>Çıldırmışçasına üflenen düdüğün canhıraş sesi doğruca ön taraftan ve oldukça yakınımızdan geliyordu. <i>Martinez</i>’de çanlar çaldı. Yan çarklarımızın atan bir nabzı andıran sesi kesildi, derken yeniden başladı. Dev yırtıcıların ulumaları arasında cırcırböceği ötüşü gibi kalan canhıraş düdük sesi, sisi yarıp iyice yana kaydı ve çabucak zayıflayıp duyulmaz oldu. Beni aydınlatsın diye refakatçimin yüzüne baktım.</p>

  <p>“Bir tanesi gözü pek biçimde ilerliyor,” dedi. “Keşke küçük hergeleyi batırsaydık, diyeceğim geliyor! Bir yığın dert açıyorlar. Ne işe yarıyorlar, bilmem ki? Ahmağın teki bu uskunalardan birisine atlayıp son sürat sürerek düdüğünü öttüre öttüre bütün dünyaya kendini kollasınlar diye geldiğini ilan eder! Çünkü gelen odur ve o kendini kollayamaz! Siz de kendinizi kollamaksınız! Geçiş önceliği! Terbiyenin gözünü seveyim! Bunun anlamından bile haberleri yok!”</p>

  <p>Bu yersiz öfkesi beni pek eğlendirdi ve o içerlemiş biçimde bir aşağı bir yukarı topallarken, ben de sisin büyüsü üzerine kafa yormaya koyuldum. Gerçekten de büyülüydü sis, kesinlikle: Sonsuz gizemin gri gölgesi, kendi çevresinde dönüp duran yerkürenin üzerinde kuluçkaya yatmış sis ve adamlar; delice bir çalışma sevdasıyla lanetlenmiş, tahta ve çelikten atlarını gizemin yüreğine süren, Görünmezin içinde el yordamıyla yol arayan, yürekleri kuşku ve korkuyla ağırlaşmışken kendini beğenmiş konuşmalarla yaygara yapıp yeri göğü inleten, ışık ve kıvılcım zerreciklerini andıran adamlar.</p>

  <p>Refakatçimin sesi bir kahkahayla beni kendime getirdi. Gizemin içinde gözümü açmış biçimde ilerlediğimi zannederken ben de el yordamıyla bata çıka gidiyormuşum.</p>

  <p>“Vay be! Birisi üstümüze geliyor,” diyordu. “Ve de duyuyor musunuz? Hızla geliyor. Tam üstümüze. Bir de henüz bizi duymadığını düşünsenize. Rüzgâr ters yönden esiyor.”</p>

  <p>Yel hızlanmış, tam üstümüze doğru esiyordu ve düdüğün sesini açık seçik, yan taraftan ve az ötemizden işitebiliyordum.</p>

  <p>“Feribot mu bu?” diye sordum.</p>

  <p>Başıyla onayladı, ardından da ekledi, “Yoksa böylesi bir hızı sürdüremezdi.” Kendi kendine kıkırdadı. “Yukarıdakiler endişelenmeye başlıyor.”</p>

  <p>Yukarıya göz attım. Kaptan kafasıyla omuzlarını kaptan köşkünden çıkarmış sanki katıksız bir irade gücüyle delip geçebilirmişçesine sisi süzüyordu. Yüzü, küpeşteye doğru yalpalayıp benzer bir niyetle görünmez tehlikeye gözünü diken refakatçiminki gibi endişeliydi.</p>

  <p>Derken her şey olup bitti, hem de kavranılamayacak bir çabuklukla. Sis, sanki bir kamayla yarılmışçasına dağılmış gibiydi ve her iki yanında sisten halka izleri bırakarak gelen bir buharlının, Leviathan’ın<a class="footnoteref" href="../Text/notlar.xhtml#n2" id="ref2">2</a> yosunlu hortumuna benzer pruvası göründü. Kaptan köşkünü ve oradan da dirseklerinin üstüne yaslanmış durumda dışarıya sarkmış aksakallı bir adamı görebildim. Mavi bir üniforma giymişti ve ne denli derli toplu ve sessiz olduğuna dikkat ettiğimi anımsıyorum. O koşullar altında sessiz kalışı korkunçtu. Yazgıya boyun eğmiş, onunla el ele yürüyor ve serinkanlılıkla çarpışmanın sonuçlarını hesaplıyordu. Orada yaslanmış dururken, tam çarpışma noktasının neresi olacağını kararlaştırırmışçasına üzerimizde sakin ve kuşkucu bir göz gezdirdi ve öfkeden bembeyaz kesilmiş dümencimizin, “İşte, yaptın yapacağını!” haykırışına aldırış bile etmedi.</p>

  <p>Geriye dönüp baktığımda, tutumunun herhangi bir karşılık vermesini gereksiz kılacak denli açık olduğunu fark ediyorum.</p>

  <p>“Bir şey yakalayıp tutunun,” dedi kırmızı yüzlü adam bana. Atıp tutmalarından eser kalmamıştı ve olağanüstü bir dinginliğin etkisi altına girmiş görünüyordu. “Şu kadınların haykırışlarına kulak verin,” dedi zalimce – neredeyse acı bir ses tonuyla; sanki daha önce de benzeri bir deneyim yaşamış gibi, diye düşündüm.</p>

  <p>Öğüdüne uymama fırsat kalmadan gemiler kafa kafaya geldi. Doğruca geminin ortasına çarpmış olmalıydık, çünkü yabancı buharlı benim görüş alanımın ötesinden geçerken ben hiçbir şey görmedim. <i>Martinez</i> keskin bir biçimde yan yattı ve kalaslardan çarpıp parçalanma çatırtıları geldi. Boylu boyunca ıslak güverteye düştüm ve ayaklarımın üstünde doğrulmaya çabalarken kadınların çığlıklarını duydum. Beni, hiç kuşkum yok, paniğe sürükleyen işte buydu; kan dondurucu sesler içinde en tarif edilmez olanı… Can yeleklerinin kamarada bulunduğunu anımsadım, ama daha kapıdayken bir kadın ve erkek güruhunun çılgınca ileri atılışı sonucu geri püskürtüldüm. Kırmızı yüzlü adam isteri nöbeti geçiren bir grup kadının bedenine can yeleklerini bağlarken, kendimin de baş üstü raflarından can yeleği çekip aldığımı açık seçik anımsamama karşın sonraki birkaç dakika içinde olup bitenleri toparlayamıyorum. Bu anı, gördüğüm herhangi bir resim gibi belirgin ve keskin. Bu da bir resim ve şu an gözümde canlandırabiliyorum: Kamaranın yan tarafında açılan, arasından gri sisin anafor gibi fırıl fırıl döndüğü deliğin kenarlarındaki çentikler; boşalmış, kumaş kaplı koltuklar, paketler, el çantaları, şemsiyeler ve paltolar gibi ani sarsıntının oraya buraya saçılmış kanıtları; makalemi okumakta olan iriyarı beyefendi tepeden tırnağa mantar ve yelken bezine dolaşmış, dergisi hâlâ elinde ve sıkıcı bir ısrarla bana herhangi bir tehlike olduğunu düşünüp düşünmediğimi sorup duruyor; kırmızı yüzlü adam, takma bacaklarının üstünde yürekli biçimde oraya buraya seğirtiyor ve her köşeye can yeleği yetiştiriyor; en sonunda da, kadın çığlıklarından oluşan kızılca kıyamet.</p>

  <p>Buydu işte, en çok sinirime dokunan kadınların bu çığlıklarıydı. Kırmızı yüzlü adamın da sinirine dokunmuş olmalıydı bu, çünkü aklımdan hiç silinmeyecek bir resim daha var. İriyarı beyefendi dergiyi paltosunun cebine sokuyor ve merakla bakınıp duruyor. Bitkin, beyaz yüzleri ve açık ağızlarıyla karmakarışık bir kadın yığını bir kayıp ruhlar korosu gibi feryat ediyor ve bizimki, yüzü artık öfkeden morarmış ve sanki yıldırımlar fırlatacakmışçasına kollarını başının üstüne kaldırmış, haykırıyordu: “Kesin sesinizi! Of, kesin sesinizi!”</p>

  <p>Bu sahnenin bende ani bir gülme isteğine yol açtığını ve hemen ardından kendimin de isterik hale geldiğimin farkına vardığımı anımsıyorum; çünkü bu kadınlar, üstlerine çökmüş ölüm korkusuyla tıpkı ölmeyi istemeyen türdeşlerim, anam bacım gibiydiler. Ve çıkardıkları seslerin bana kasabın bıçağı altındaki domuzların ciyaklamaları gibi geldiğini ve bu benzerliğin canlılığı karşısında dehşetle dolduğumu anımsıyorum. Doğalarında en yüce duyguları, en şefkatli sevecenlikleri barındıran bu kadınlar ağızları açık çığlık atıyorlardı. Yaşamak istiyorlardı, kapana kısılmış bir fare gibi çaresizdiler ve çığlık atıyorlardı.</p>

  <p>Durumun dehşeti beni dışarıya, güverteye sürükledi. Midem bulanıyor, başım dönüyordu, bir sıranın üstüne oturdum. Kafam bulanık biçimde, adamların sandalları indirmeye çabalarkenki acelelerini ve bağırtılarını görüp işitiyordum. Tam da kitaplarda okuduğum türden sahneler gibiydi. Palangalar birbirine dolaşmıştı. Hiçbir şey çalışmıyordu. Kadınlar ve çocuklarla dolu, tıkaçları açık bir sandal indirildi, ardından suyla doldu ve sandal alabora oldu. Bir başka sandalın bir ucu suya indirilmişti ve terk edildiği yerde diğer ucundan hâlâ palangaya asılı duruyordu. Adamların, hiç kuşkusuz yardımımıza sandallarını yollayacağı biçimindeki konuşmalarını duymama karşın felakete yol açan yabancı buharlıdan hiçbir iz yoktu.</p>

  <p>Alt güverteye indim. <i>Martinez</i> hızla batıyordu, çünkü suya çok yakındı. Sayısız yolcu güverteden atlıyordu. Suyun içindekiler ise yeniden gemiye alınsınlar diye yaygara koparıyorlardı. Onlara hiç kimse kulak asmıyordu. Batıyoruz diyen bir haykırış yükseldi. Bunun yarattığı korkunun pençesine düştüm ve kendimi güverteden bir insan kalabalığının içine attım. Aşağıya nasıl atladım bilmiyorum, ama suyun içindekilerin neden yeniden vapura çıkmayı istediklerini anında bildim. Su soğuktu; öyle soğuktu ki can yakıyordu. Suya daldığımda saplanan sancı ateşinki gibi ani ve şiddetliydi. İliklerime işlemişti. Sanki Azrail’in pençesi gibiydi. Can yeleği beni suyun yüzüne çıkartmadan önce akciğerlerimi suyla doldurma pahasına acı ve şokla soluk aldım. Ağzımın içindeki tuzun tadı çok keskindi ve boğazımla ciğerlerimdeki acılık yüzünden neredeyse boğuluyordum.</p>

  <p>Ama en can yakıcı olanı soğuktu. Yalnızca birkaç dakika yaşayabilecekmişim gibi hissediyordum. Çevremde insanlar suyun içinde çabalayıp debeleniyorlardı. Birbirlerine haykırdıklarını duyabiliyordum. Ayrıca küreklerin seslerini de işittim. Belli ki yabancı buharlı sandallarını indirmişti. Zaman ilerlerken hâlâ sağ kalışıma şaştım. Dondurucu bir uyuşukluk yüreğimi sarmalayıp beni içine çekerken belden aşağımı hiç hissetmiyordum. Ufak dalgalar, köpüklü, kindar tepeleriyle sürekli üstümde kırılıyor ve beni daha beter boğulma nöbetlerine sürükleyerek ağzıma doluyordu.</p>

  <p>Uzakta son ve ümitsiz bir çığlık korosu işitip <i>Martinez</i>’in battığını anlasam da sesler giderek muğlaklaştı. Daha sonra –ne kadar sonra olduğuna ilişkin hiçbir bilgim yok – bir korkunun pençesinde kendime geldim. Yapayalnızdım. Ne bir ses ne de bir haykırış duyuyordum; yalnızca, sisin acayip biçimde içini boşaltıp yankılı hale getirdiği dalgaların sesi vardı. Kalabalığın içindeyken yaşadığımız, bir tür toplu endişenin parçası olan panik, insanın tek başınayken yaşadığından daha korkunç değildir ve o anda işte böylesi bir panikle boğuşuyordum. Nereye sürükleniyordum? Kırmızı yüzlü adam akıntının Golden Gate’e doğru anafor yaptığını söylemişti. Yoksa açık denize mi sürüklenecektim? Ya içinde yüzdüğüm can yeleği? Her an parçalara ayrılmaya yazgılı değil miydi? Bu tür şeylerin çok çabuk ıslanan ve suyun yüzünde kalma niteliğini tümüyle yitiren kâğıt ve delikli malzemeden yapıldığını duymuştum. Ye ben bir kulaç atacak kadar bile yüzme bilmiyordum. Tek başıma, gri engin bir boşluğun ortasında sürükleniyordum. İtiraf edeyim ki bana kadınların çığlıkları kadar canhıraş çığlıklar attırıp suyu uyuşmuş ellerimle yumruklatan bir deliliğin pençesine düşmüştüm.</p>

  <p>Bunun ne kadar sürdüğüne ilişkin bir fikrim yok; çünkü araya, sıkıntılı ve eziyetli bir uykuya dalmış birisinin anımsayabileceğinden daha fazlasını anımsamadığım bir boşluk girmişti. Uyandığımda aradan yüzlerce yıllık zaman geçmiş gibiydi ve sisin içinden çıkıp adeta üstüme yönelmiş bir geminin pruvasıyla birbirine çarpıp duran, rüzgârla dolmuş üç adet yelkenini gördüm. Pruvanın suyu yardığı noktada büyük bir köpürme ve çağıltı vardı; görünüşe göre tam da yolunun üstünde duruyordum. Haykırmaya çalıştıysam da çok bitkindim. Pruva beni kıl payıyla kaçırıp kafamın üstüne boşalan bir su çalkantısı püskürterek suya daldı. Ardından geminin uzun, kapkara gövdesi ellerimle dokunabileceğim kadar yakından kayıp gitmeye başladı. Tırnaklarımı ahşaba geçirmeyi delice aklıma koymuş olarak ona ulaşmaya çabaladım, ama kollarım ağırlaşıp cansızlaşmıştı. Yeniden seslenmeye çalıştım, ama hiç sesim çıkmadı.</p>

  <p>Geminin kıçı, öncekine benzer biçimde dalgaların arasındaki yarığa yıldırım gibi düştü ve dümenin arkasında duran adamla puro içmek dışında başka bir işi yokmuş gibi duran bir başka adamın bir anlık görüntüsünü yakaladım. Yavaşça kafasını çevirip suyun içine, benim bulunduğum yöne doğru bir bakış atarken dudaklarının arasından çıkan dumanı gördüm. Dikkatsiz, kasıtsız bir bakıştı bu; hani insanların özellikle bir şey yapmalarının beklenmediği, ama sağ oldukları için bir şey yapmaları gerektiği anlarda yaptıkları gelişigüzel şeylerden birisiydi.</p>

  <p>Ama yaşam da ölüm de o bakıştaydı. Geminin sis tarafından yutuluşunu görebiliyordum; dümendeki adamın sırtını ve öteki adamın bakışları suya ilişip rastgele bana doğru kalkarken dönen, yavaşça dönen başını görüyordum. Yüzünde, sanki derin düşünceler içindeymişçesine dalgın bir ifade vardı ve gözleri bana ilişse bile beni asla göremeyeceğinden korkmaya başladım. Ama gözleri bana ilişti ve doğruca gözlerimin içine baktı ve beni gördü de, çünkü öteki adamı kenara itip dümene sıçradı ve bir yandan türlü emirler haykırırken dümeni tutuna tutuna çevirdi de çevirdi. Gemi önceki rotasına teğet geçmiş görünüyordu ve neredeyse anında görüş alanından çıkıp sisin içine doğru fırladı.</p>

  <p>Bilincimin kapanmaya başladığını hissettim ve çevremde yükselen boğucu boşluk ve karanlıkla var gücümle savaşmaya çabaladım. Kısa bir süre sonra giderek yaklaşan küreklerin çıkardığı sesi ve bir adamın bağırışlarını duydum. Oldukça yakınımdan, canı sıkkın bir biçimde, “Ne halt etmeye işaret vermiyorsun?” diye bağırdığını işittim ve beni kastettiğini düşündüm, derken boşluk ve karanlık beni sardı.</p>

</body>

</html>