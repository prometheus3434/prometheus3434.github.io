<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Otuz Dokuzuncu Bölüm</h1>

  <p>Ayrılık günü gelip çattı. Bizi Emek Adası’nda alıkoyacak hiçbir şey kalmamıştı artık. <i>Hayalet’in</i> kütüğümsü direkleri yerindeydi, çılgın yelkenleri takılıydı. Bütün el işçiliğim sağlamdı, hiçbiri güzel değildi; ama işe yarayacaklarını biliyor ve onlara bakarken kendimi kudretli bir adam gibi hissediyordum.</p>

  <p>“Ben yaptım! Ben yaptım! Kendi ellerimle ben yaptım bunları!” diye yüksek sesle haykırmak istiyordum.</p>

  <p>Ama Maud’la aramızda birbirimizin düşüncesini seslendirmeye yönelik bir yöntem geliştirmiştik ve ana yelkeni kaldırmaya hazırlandığımız sırada, Maud şöyle demişti:</p>

  <p>“Düşününce, Humphrey, bütün bunları siz kendi ellerinizle mi yaptınız?”</p>

  <p>“Ama başka iki el daha vardı,” diye yanıtladım. “İki küçücük el ve bunun da babanıza ait bir deyim olduğunu söylemeyin sakın.”</p>

  <p>Gülerek başını iki yana salladı ve incelemek için ellerini havaya kaldırdı.</p>

  <p>“Onları bir daha asla temizleyemeyeceğim,” diye yakındı, “çatlaklarını da yumuşatamayacağım.”</p>

  <p>“O zaman kir ve çatlaklar sizin onur ödülünüz olsun,” dedim onları ellerimin içine alarak ve hemen ellerini geri çekmese bütün karşı koyma çabama karşın az kalsın o iki canım eli öpecektim.</p>

  <p>Yoldaşlığımız tehlikeye giriyordu, aşkıma uzun süre ve iyi bir biçimde hükmetmiştim, ama artık o bana hükmediyordu. Kasten bana boyun eğmekten vazgeçmiş ve gözlerimin dilini eline geçirmişti ve şimdi de dilimle dudaklarımı ele geçiriyordu; çünkü o anda inançla ve ısrarla ırgat gibi çalışmış o iki küçücük eli öpmek için can atıyorlardı. Ve ben can atıyordum. Varlığımın derinliklerinde, borazanların çalışı gibi beni ona çağıran bir çığlık vardı. Ve direnemediğim, bedenimi ona doğru eğilmeye iten bir rüzgâr; eğildiğimden tümüyle bihaberdim. Ve o bunu biliyordu. Çarçabuk ellerini geri çekerken bilmiyor olamazdı; yine de gözlerini başka yöne çevirmeden önce sorgulayan kısacık bir bakış atmaktan alıkoyamadı kendini.</p>

  <p>Güverte palangaları aracılığıyla mandarları ırgata taşıma işini ayarlamıştım ve şimdi de ana yelken, cunda ve çatal yakasını eş zamanlı olarak yükseltiyordum. Beceriksizce yapıyordum bu işi, ama uzun sürmedi ve kısa bir sürenin sonunda ön yelken yukarıdaydı ve çırpmıyordu.</p>

  <p>“Bu daracık yerde o demiri bir kez dipten ayrılınca asla alamayız,” dedim. “Önce kayalara bindiririz.”</p>

  <p>“Ne yapacaksınız?” diye sordu.</p>

  <p>“Onu kaydıracağım,” dedim. “Ve ben bunu yaparken siz de ırgatın başında ilk işinizi yapmalısınız. Benim bir an önce dümene koşmam gerekecek, siz de eş zamanlı olarak flok yelkenini yükseltmeye başlayacaksınız.”</p>

  <p>Bu yelken açma manevrasına çok çalışmıştım ve pek çok kez de işe yaramıştı. Flok mandarı ırgatın üstündeyken, Maud’un o en gerekli yelkeni kaldırabileceğinden emindim. Koya doğru canlı bir rüzgâr esiyordu ve suyun durgun olmasına karşın güven içinde dışarı çıkabilmemiz için hızlı davranmak gerekiyordu.</p>

  <p>Serbest bırakınca zincir loça ağzından hışımla boşalıp denize gitti. Arka tarafa koşup dümenin idaresini aldım. <i>Hayalet</i> yelkenlerinin dolmaya başlamasıyla yan yatıp yaşam belirtisi göstermişti. Flok yükseliyordu. O dolarken <i>Hayalet</i>’in pruvası da ileri atıldı ve dümeni birkaç kez aşağı çevirip gemiyi düzeltmek zorunda kaldım.</p>

  <p>Floktan çaprazlama geçen otomatik bir flok ıskotası geliştirdim; bu yüzden Maud’un bu işle ilgilenmesine gerek kalmamıştı; ama ben dümeni sıkı bir biçimde aşağı çevirdiğimde o hâlâ floku yükseltiyordu. Kaygı yüklü bir andı bu, çünkü <i>Hayalet</i> dosdoğru kumsala doğru ilerliyordu ve arada bir taş atımı uzaklık kalmıştı. Ama boyun eğerek yan yatıp rüzgâra doğru atıldı. Camadan halatlarının çırpınma ve birbirine çarpma seslerinden geçilmiyorduysa da kulağıma oldukça hoş gelen seslerdi bunlar ve derken rüzgâra doğru dönerek yelkenlerini doldurdu.</p>

  <p>Maud işini bitirip arka tarafa gelmiş, yanımda dikiliyordu; rüzgârda uçuşan saçlarına tünemiş bir başlık, yanakları çabalamaktan kızarmış, gözleri heyecandan büyüyüp parlamış, burun delikleri tuzlu temiz havanın keskinliğiyle titreşiyordu. Gözleri ürkek bir ceylanınkileri andırıyordu. İçlerinde daha önce hiç görmediğim yabanıl, keskin bir bakış vardı. Dudakları aralanmış, <i>Hayalet</i> içteki koyun girişindeki kayadan duvara yönelip rüzgârda kayar ve yelkenler şişip güvenli sulara doğru yol alırken soluğunu tutuyordu.</p>

  <p>Avlanma yerindeki süvarilik manevralarımın çok faydasını görüyordum. İç koydan uzaklaşmış ve dış koyun sahili boyunca bir yön tutturmuştum. Bir dönüş daha ve <i>Hayalet</i> açık denize yöneldi. Artık okyanusun bağrındaki nefesi yakalamıştı ve bunun ritmiyle her geniş sırtlı dalgayla yumuşakça inip kalkarken kendisi o nefese dönüşmüştü. Gün kapalı ve bulutlu başlamıştı, ama artık güneş bir hoş geldin kehaneti gibi bulutların arasından fırlamış, haremin efendilerinden korkmadan <i>holluschickie</i>’leri kırıp geçirdiğimiz yay kavisli kumsalın üstünde parlamıştı. Emek Adası’nın tümü güneşin altında aydınlanmıştı. Geçit vermez güneybatı burnu bile daha insaflı görünüyordu ve deniz serpintisinin yüzeyini ıslattığı yerlerde ışıklar çakıyor ve güneşte parlıyordu.</p>

  <p>“Burayı her zaman gururla anacağım,” dedim Maud’a.</p>

  <p>Bir kraliçe edasıyla başını geri attı, ama “Sevgili Emek Adası! Seni hep seveceğim,” dedi.</p>

  <p>“Ben de,” dedim hemencecik.</p>

  <p>Gözlerimizin büyük bir anlayışla birbirini bulması gerekir gibi görünüyordu; ama gönülsüzce başka yönlere bakıp birbirleriyle karşılaşmadılar.</p>

  <p>Ben, “Rüzgâr yönündeki şu kara bulutlara bakın. Anımsayın, dün gece size barometrenin düştüğünü söylemiştim,” diyerek kırana değin aramızda neredeyse utandırıcı diyebileceğim bir sessizlik oldu.</p>

  <p>“Ve güneş de kayboldu,” dedi, gözleri hâlâ durum üzerindeki üstünlüğümüzü kanıtladığımız ve bir erkekle kadın arasında kurulabilecek en gerçek yoldaşlığı elde ettiğimiz adamızın üstüne dikiliydi.</p>

  <p>“Ve de Japonya için ıskotalarını laçka ediyor,” diye haykırdım neşeyle. “Uygun bir rüzgâr ve yükselen bir ıskota, biliyorsunuz işte ya da her nasıl olursa.”</p>

  <p>Dümeni bağlayıp ön tarafa koştum, ıskotaları gevşettim, bumba palangasını aldım ve her şeyi bizim lehimize kıç omuzluğuna doğru esen rüzgâra göre düzenledim. Şiddetli bir rüzgârdı bu, hem de oldukça şiddetli; ama göze alabildiğim kadar hızlı gitmeye kararlıydım. Hız yaparken ne yazık ki dümeni bağlı bırakmak olmazdı, bu yüzden bütün gece ayakta kalmayı göze aldım. Maud beni rahatlatmak için ısrar etti, ancak bu kadar kısa bir sürede epeyce bilgi edinmiş olsa bile zorlu bir denizde dümen kullanamayacağı ortadaydı. Bunu kavradığında kalbi epeyce kırılmış görünüyordu; ama palangaları, mandarları ve ne kadar başıboş ip varsa bunları sararak keyfi yerine geldi. Zaten mutfakta yemek pişirmek, yatakların yapılması, Wolf Larsen’le ilgilenilmesi gibi işler de onu bekliyordu ve günü, kamara ve kasara altında bir büyük temizlik harekâtıyla tamamladı.</p>

  <p>Rüzgâr yavaş, ama hiç durmaksızın artar ve deniz yükselirken bütün gece, bir an bile ayrılmadan dümenin başında kaldım. Sabahın beşinde Maud bana sıcak kahveyle pişirdiği peksimetlerden getirdi ve saat yedide de dumanı üstünde sıkı bir kahvaltı içime yeni bir gayret saldı.</p>

  <p>Gün boyu, rüzgâr her zamanki gibi yavaş ama istikrarlı biçimde arttı. Esmekte ve hiç durmadan esmeyi sürdürmekteki bu can sıkıcı kararlılığı insanı etkiliyordu. Ve <i>Hayalet</i> de hâlâ, en azından on bir deniz miliyle gittiğinden emin olduğum bir hızla milleri geride bırakarak suları yarmayı sürdürüyordu. Yitirilmeyecek denli iyi bir hızdı bu; ama karanlık çökerken ben de tükenmiştim. Fiziksel açıdan mükemmel biçimde idmanlı olsam da, otuz altı saat boyunca dümende kalmak dayanma gücümü aşıyordu. Ayrıca Maud da faça etmem için yalvarıyordu ve rüzgârla denizin şiddeti geceleyin aynı oranda artarsa faça etmenin olanaksız hale geleceğini de biliyordum. Böylece, alacakaranlık derinleşirken hem hoşnutlukla hem de ikirciklenerek rüzgârı başa alıp <i>Hayaleti</i> durdurdum.</p>

  <p>Ama üç yelkene camadan vurmak gibi bir adamın tek başına altından kalkamayacağı büyüklükteki bir işi hesaba katmamışım. Önünde yol alırken rüzgârın gücünü hafife almıştım, ama durunca üzülerek ve adeta umutsuzca aslında ne denli azgınca estiğini anladım. Rüzgâr, brandayı elimden uçurup on dakika boyunca insanüstü bir çabayla başardığımı bir anda çözerek yaptığım her işi baltalıyordu. Saat sekizde yalnızca, ön yelkene ikinci camadanı vurmayı başarabilmiştim. On birde daha iyi durumda değildim. Tırnaklarım kırılmış, her parmağımın ucundan kan damlıyordu. Acıdan ve katıksız bitkinlikten karanlıkta, Maud duymasın diye gizlice ağladım.</p>

  <p>Derken umutsuzluk içinde, ana yelkene camadan vurma girişiminden vazgeçtim ve kütük başı camadan vurulmuş ön yelken ile faça etmeyi denemeye karar verdim. Ana yelken ile flok yelkenini contalamak da fazladan üç saat gerektirdi ve sabahın ikisinde, neredeyse ölmek üzere, canım çıktı çıkacak durumdayken ancak denememin başarıya ulaştığını anlayacak kadar dermanım kalmıştı. Sıkı bağlanmış ön yelken işe yarıyordu. <i>Hayalet</i> rüzgâra tutunmuştu ve çukura dalma eğilimi göstermiyordu.</p>

  <p>Açlıktan ölüyordum, ama Maud’un bana yemek yedirme çabaları boşa gitti. Ağzım yiyecek doluyken uyukluyordum. Yiyeceği ağzıma götürürken uyuyakalıyor ve eylemin henüz tamamlanmadığını görmek için eziyet çekerek uyanıyordum. Öyle uykusuz ve çaresiz durumdaydım ki uskunanın sert bir hareketinde yere yuvarlanmayayım diye beni iskemledeyken tutmak zorunda kalmıştı.</p>

  <p>Mutfaktan kamaraya nasıl geçtiğimizi hiç anımsamıyorum. Maud’un önüne düşüp desteklediği bir uyurgezerdim. Ne kadar zaman sonraydı bilemiyorum, yatağımda çizmelerim çıkmış durumda uyanıncaya dek hiçbir şeyin farkına varmamıştım. Karanlıktı. Her tarafım tutulmuştu, kımıldayamıyordum ve zavallı parmak uçlarım yatak çarşaflarına değdiğinde acıyla haykırdım. –Belli ki daha sabah olmamıştı, bu yüzden gözlerimi yumup yeniden uykuya daldım. Bilmiyordum ama gün boyu uyumuştum ve yeniden gece inmişti.</p>

  <p>Bir kez daha sıkıntıyla uyandım, çünkü iyi uyuyamıyordum. Bir kibrit çakıp saatime baktım. Gece yarısını gösteriyordu. Bense güverteden sabahın üçünden önce ayrılmamıştım! Durumu kavrayamadığım için şaşkındım. Uyuyup uyanmama şaşırmamak gerek. Çünkü tam yirmi bir saat uyumuştum. <i>Hayalet</i>’in hareketini, denizin vuruşlarını ve rüzgârın güverteden gelen uzak kükreyişini dinledim ve yatağa devrilip sabaha kadar yeniden huzur içinde uyudum.</p>

  <p>Yedide kalktığımda Maud ortalarda görünmüyordu ve mutfakta kahvaltı hazırladığı sonucuna vardım. Güvertede <i>Hayalet</i>’in brandadan peçesi altında, tümüyle iyi durumda olduğunu gördüm. Ama mutfakta, ateşin yanmasına ve suyun kaynamasına karşın Maud’u göremedim.</p>

  <p>Onu kasara altında, Wolf Larsen’in yatağının başında buldum. Yaşamının zirvesindeyken diri diri gömülen ve ölmekten beter olan adama baktım. İfadesiz yüzünde bir gevşeme vardı ki bu yeni bir şeydi. Maud bana baktı ve anladım.</p>

  <p>“Fırtınada canı çıkmış,” dedim.</p>

  <p>“Ama hâlâ yaşıyor,” diye yanıtladı sesinde sonsuz bir inançla.</p>

  <p>“Çok da güçlüydü.”</p>

  <p>“Evet,” dedi, “ama artık elini kolunu bağlamıyor. O bir özgür ruh şimdi.”</p>

  <p>“Özgür bir ruh olduğuna kuşku yok,” diye yanıtladım ve elinden tutup güverteye yönelttim onu.</p>

  <p>Fırtına o gece çıkmış, başka bir deyişle arttığı kadar yavaş bir hızda azalmıştı. Ertesi sabah kahvaltının ardından Wolf Larsen’in cesedini defnetmeye hazır biçimde güverteye çıkarttığımda hâlâ güçlü bir biçimde esiyor, kabaran bir deniz de ona eşlik ediyordu. Güverte aralıksız biçimde küpeşteden ve deliklerden içeri dolan suyun altında kalıyordu. Rüzgâr ani bir patlayışla uskunaya çarptı ve gemi rüzgâraltı küpeştesi suya gömülene değin yan yattı, halat donanımının kükreyişi perde perde yükselip bir çığlığa dönüştü. Başlığımı çıkartırken dizlerimize dek suyun içinde duruyorduk.</p>

  <p>“Vaazın yalnızca bir bölümünü anımsıyorum,” dedim, “ki o da şöyle, ‘Ve beden denize atılacaktır.’”</p>

  <p>Maud şaşkın, donakalmış biçimde bana baktı; ama daha önceden gözlerimin önünde gerçekleşen bir şeyin anısı içimde öyle yer etmişti ki, Wolf Larsen’in bir zamanlar başka bir adam için yaptığı gibi bir cenaze töreni yapmaya yöneltiyordu beni. Ambar kapağının ucunu kaldırdım ve brandaya bağlanmış ceset, suya önce ayakları değecek biçimde denize kayıp gitti. Demirin ağırlığı onu dibe çekti. Bitmişti.</p>

  <p>“Güle güle Lucifer, gururlu ruh,” diye fısıldadı Maud, sesi öyle alçaktı ki fırtınanın uluması içinde boğulup gitti, ama dudaklarının kıpırtısından ne dediğini anladım.</p>

  <p>Rüzgâraltı küpeştesine tutunup arka tarafa doğru ilerlemeye çalışırken rüzgâraltı yönüne bakacağım tuttu. <i>Hayalet</i> o sırada bir dalganın üstünde yükseldi ve iki üç mil ötede, pruvası bize dönük bata çıka üstümüze doğru ilerleyen küçük bir buharlının kuşku götürmeyen görüntüsünü yakaladım. Siyaha boyanmıştı ve avcıların kaçak avlanmalarına ilişkin konuşmalarından bunun bir Amerikan gümrük muhafaza gemisi olduğunu anladım. Maud’a da gösterip onu alelacele arka tarafa, pupanın güvenliğine götürdüm.</p>

  <p>Hemen bayrak dolabına seğirtecektim ki <i>Hayalet</i>’teki halat donanımı geldi aklıma. Bayrak çekecek bir halat hazırlamayı unutmuştum.</p>

  <p>“İmdat sinyali vermemize gerek yok,” dedi Maud. “Bizi görsünler yeter.”</p>

  <p>“Kurtulduk,” dedim ağırbaşlılık ve ciddiyet içinde. Ve ardından bir sevinç coşkusuyla, “Sevineyim mi, sevinmeyeyim mi bilmiyorum,” diye ekledim.</p>

  <p>Yüzüne baktım. Gözlerimizi birbirinden kaçırmadık. Birbirimize doğru eğildik ve ben daha farkına varamadan kollarım onu sarmıştı.</p>

  <p>“Söze gerek var mı?” diye sordum.</p>

  <p>Ve yanıtladı, “Yok, ama söylenseydi hoş, ama çok hoş olurdu.”</p>

  <p>Dudakları benimkilerin baskısına karşılık verdi ve imgelemimin hangi oyunuyla bilmiyorum, <i>Hayalet</i>’in kamarasındaki sahne şimşek gibi gözümde çaktı, o sırada parmaklarıyla dudaklarıma hafifçe bastırıp, “Hişt, hişt,” dedi.</p>

  <p>Boştaki elimle, okulda öğretilmese de bütün âşıkların bildiği biçimde omzunu okşayarak, “Kadınım, benim küçücük kadınım,” dedim.</p>

  <p>Bir an için gözlerini kırpıştırarak bana baktıktan sonra bakışlarını kaçırıp mutlu bir iç çekişle başını göğsüme gömerek, “Erkeğim,” dedi.</p>

  <p>Gemiden tarafa baktım. Oldukça yakındaydı. Bir sandal indiriliyordu.</p>

  <p>“Bir öpücük daha, canım aşkım,” diye fısıldadım. “Onlar gelmeden önce bir öpücük daha.”</p>

  <p>Tatlı ve daha önce hiç görmediğim biçimde, aşkın anlaşılmaz kıldığı bir gülümseyişle, “Ve bizi kendimizden kurtarmadan Önce,” diye tamamladı.</p>

</body>

</html>