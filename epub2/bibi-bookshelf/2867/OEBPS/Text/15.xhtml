<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Beşinci Bölüm</h1>

  <p>Merdivenin dibindeki adamlar ayağa kalkmaya çabalarken küfürlerle homurdanmaların haddi hesabı yoktu.</p>

  <p>“Biri bir ışık yaksın, başparmağım çıkmış,” dedi adamlardan birisi, Parsons, yanık tenli, suratsız birisiydi; Harrison’ın kürekçisi olduğu Standish’in sandalında dümenciydi.</p>

  <p>“Güverte babasına çarpmışsındır,” dedi Leach, içine saklandığım yatağın kenarına otururken.</p>

  <p>El yordamıyla çakılan kibrit sesleri geldi, fersiz ve isli deniz lambasının alevi parladı ve bu acayip ışığın altında çıplak bacaklı adamlar yaralarını sarıp sarmalamaya koyuldular. Oofty-Oofty Parsons’ın başparmağını tutup sıkıca çekerek tekrar yerine oturttu. Aynı anda da Kanaka’nın parmaklarının oynak yerlerinin kemiğe kadar soyulduğunu fark ettim. Bunları gösteriyor, gösterirken de sırıtıp güzel beyaz dişlerini sergiliyor ve yaralarının Wolf Larsen’in ağzına çaktığı yumruk yüzünden olduğunu açıklıyordu.</p>

  <p>“Demek şendin o, öyle mi, seni gidi kara şopar?” diye sordu kızgınlıkla Kelly adlı biri; ilk deniz yolculuğunu yapmakta olan İrlanda göçmeni bir Amerikalı dok işçisi ve Kerfoot’un kürekçisiydi.</p>

  <p>Sorusunu sorarken bir ağız dolusu kan ve diş tükürüp hırçın yüzünü Oofty-Oofty’ye yaklaştırdı. Kanaka yatağına doğru sıçrayıp, uzun bir bıçak çıkartarak tekrar öne sıçradı.</p>

  <p>“Öf, gidip yatın be, yordunuz beni,” diyerek müdahale etti Leach. Belli ki tüm gençliğine ve deneyimsizliğine karşın kasaranın horozu oydu. “İşine bak sen, Kelly. Oofty’ye bulaşma. Karanlıkta senin olduğunu nereden bilecekti, Tanrı aşkına?”</p>

  <p>Kelly bir şeyler mırıldanıp yatıştı ve Kanaka’nın beyaz dişleri minnettar bir gülümsemeyle parladı. Güzel bir yaratıktı, hoş hatlarıyla adeta feminendi ve iri gözlerinin, kavga ve eylem konusundaki haklı ünüyle çelişen yumuşak ve hülyalı bir bakışı vardı.</p>

  <p>“Nasıl kaçtı o?” diye sordu Johnson.</p>

  <p>Yatağının kenarında oturuyordu ve duruşundan yılgınlık ve ümitsizlik akıyordu. Harcadığı güçten dolayı hâlâ soluk soluğaydı. Gömleği mücadele sırasında tümüyle yırtılmıştı ve yanağındaki bir kesikten çıplak göğsüne doğru, beyaz kalçasında kızıl bir yol oluşturup yere damlayarak kan akıyordu.</p>

  <p>“Çünkü sana daha önce de dediğim gibi, şeytanın teki o,” diye yanıtladı Leach ve bunun üzerine ayağa kalktı, üzüntüsünü gözündeki yaşlarla açığa vuruyordu.</p>

  <p>“Ve biriniz bile bir bıçak getirmediniz!” diye sızlanıp duruyordu.</p>

  <p>Ama tayfaların geri kalanı doğacak sonuçlardan dolayı güçlü bir korkuya kapılmışlardı ve ona kulak asmıyorlardı.</p>

  <p>“Kimin kim olduğunu nereden bilecek?” diye sordu Kelly ve sözlerini sürdürürken canice çevresine bakındı, “içimizden biri gammazlamazsa?”</p>

  <p>“Gözleri üstümüze değdiği anda bilir,” dedi Parsons. “Size bir kere bakmak yeter.”</p>

  <p>“Güverte çarptı ve dişlerimi ağzımdan söktü, dersin ona,” dedi Louis sırıtarak. Yatağından çıkmamış tek kişi oydu ve geceki arbedede parmağının bulunduğunu ilan edecek tek bir yaraya bile sahip olmadığı için sevinçten uçuyordu. “Yarın suratlarınıza birer bakış atana kadar bekleyin bakalım, sizi gidi haydutlar,” diye kıkırdadı.</p>

  <p>“İkinci kaptan zannettik deriz, biz de,” dedi birisi. Ve bir diğeri, “Ben ne diyeceğimi biliyorum; kavga sesleri duyduğumu, yatağımdan atladığımı, çeneme sıkı bir yumruk yemekle kaldığımı ve benim de saldırdığımı söyleyeceğim. Karanlıkta kimseyi kimseden ayırt edemedim ve dosdoğru saldırdım.”</p>

  <p>Yüzü bir an için parlayarak “Ve vurduğun da bendim, elbette,” diye destekledi Kelly.</p>

  <p>Leach ve Johnson tartışmada hiç söz almadılar; yardakçılarının kendilerini, başlarına en kötüsünün gelmesinden kaçınamayacak, ümitsiz ve çoktan ölmüş kişiler gibi gördükleri apaçıktı. Leach bir süre onların korku ve pişmanlıklarına kayıtsız kaldı. Ardından patladı:</p>

  <p>“Hepinizden bıktım! İşe yaramaz heriflersiniz hepiniz! Ağzınız yerine eliniz işleseydi şimdiye işi bitmişti. Ben yırtınırken biriniz, hiç olmazsa biriniz niye bir bıçak getiremediniz? Midemi bulandırıyorsunuz! Ortalıkta sızlanıp ağlaşıyorsunuz, sanki sizi eline geçirince öldürecekmiş gibi! Bunu yapmayacağını gayet iyi biliyorsunuz. Göze alamaz. Burada bizden başka tayfa yok, işlerin yürümesi için size gereksinimi var hem de fena halde. Sizi kaybederse dümeni kim tutacak, yelkenlerle kim uğraşacak? Gününü görecek olanlar ben ve Johnson. Şimdi yataklarınıza yatıp sesinizi kesin; biraz uyumak istiyorum.”</p>

  <p>“Tamam, tamam,” diye konuştu Parsons. “Belki işimizi bitirmeyecek, ama şuraya yazıyorum, bundan sonra bu gemide tafrasından geçilmeyecek.”</p>

  <p>Bütün bunlar olurken ben de kendi durumum dolayısıyla kaygılanıyordum. Bu adamlar varlığımı fark ettiklerinde halim nice olacaktı? Ben Wolf Larsen gibi vuruşa vuruşa kendime yol açamazdım ki. Tam da o anda Latimer kapaktan aşağı seslendi:</p>

  <p>“Hump! İhtiyar seni istiyor!”</p>

  <p>Parsons, “O burada değil!” diyerek geri seslendi.</p>

  <p>Yataktan kayıp canla başla sesimi titretmemeye uğraşarak, “Evet, burada,” dedim.</p>

  <p>Tayfalar donup kalmış durumda bana baktılar. Yüzlerinden korku ve korkunun verdiği şeytanlık akıyordu.</p>

  <p>Latimer’a, “Geliyorum!” diye bağırdım.</p>

  <p>“Hayır, gitmiyorsun!” diye haykırdı Kelly, merdivenle arama girerek; sağ eli beni gerçekten gırtlaklayacak bir pençeye dönüşmüştü. “Seni lanet olasıca gammazcı! Çeneni kapatacağım senin!”</p>

  <p>“Bırak gitsin,” diye buyurdu Leach.</p>

  <p>“Hayatta olmaz,” diye kızgınlıkla yanıtı yapıştırdı Kelly.</p>

  <p>Leach, yatağın kenarında duruşunu hiç bozmadı. “Bırak gitsin diyorum sana,” diye yineledi; ama sesi bu kez pürüzlü ve madeniydi.</p>

  <p>İrlandalı bocaladı. Ona doğru adım attım ve o da yana çekildi. Merdivene ulaşınca gözlerini yarı karanlıkta bana dikmiş acımasız ve kötü yüzlerden oluşan çembere doğru döndüm. İçimden ani ve derin bir acıma fışkırdı. Doğu Londralı’nın yaptığı saptamayı anımsadım. Tanrı kendilerinden nasıl da nefret ediyor olmalıydı ki böylesine bir işkenceye göğüs germek zorunda kalıyorlardı!</p>

  <p>“Ben bir şey görüp duymadım, inan bana,” dedim sessizce.</p>

  <p>Merdivenden yukarı çıkarken, Leach’in, “Sana diyorum, ondan zarar gelmez,” dediğini duydum. “İhtiyarı senden benden fazla sevmez.”</p>

  <p>Wolf Larsen’i kamarada, soyunmuş ve kanlar içinde beni beklerken buldum. Beni o acayip gülümsemelerinden birisiyle selamladı.</p>

  <p>“Gel de işinin başına geç, Doktor. Bu yolculukta kapsamlı bir pratik yapacağına dair epeyce belirti var. <i>Hayalet</i> sensiz nasıl olurdu bilmiyorum ve böyle asil duyguları dile getirebilseydim sana efendinin canı gönülden minnettar kaldığını söylerdim.”</p>

  <p><i>Hayalet</i>’te bulunan basit ecza dolabını avucumun içi gibi biliyordum ve ben kamara sobasının üstünde su ısıtıp pansuman için gereken şeyleri hazırlarken o da gülüp gevezelik ederek ve hesapçı bir gözle yaralarını inceleyerek etrafta dolanıyordu. Onu daha önce hiç soyunuk görmemiştim ve bedeninin görüntüsü tam anlamıyla soluğumu kesmişti. Hiçbir zaman eti yüceltmek gibi bir zayıflığım olmamıştır; tam tersine; ama mucizesinin hakkını verecek kadar da sanatçı ruhum vardır.</p>

  <p>Wolf Larsen’in hatlarının mükemmelliğiyle ve müthiş güzelliği diyebileceğim görünüşüyle büyülendiğimi söylemem gerek. Baş kasaradaki adamlara dikkat etmiştim. Bazılarının güçlü kasları olmasına karşın, hepsinin de bir arızası vardı, orasında yetersiz bir gelişme, şurasında yakışıksız bir şey, simetriyi bozan bir çarpıklık ya da eğrilik, ya çok kısa ya da çok uzun bacaklar, ya aşırı kaslı ve kemikli ya da çok az. Sonuçta hatları hoş olan tek kişi Oofty-Oofty’ydi ki bu hoşluk da bir dereceye kadar olmalıydı, fazlası bana göre feminendi.</p>

  <p>Ama Wolf Larsen kendi kusursuzluğu içinde tam bir erkek, adeta bir tanrıydı. Etrafta dolanır ya da kolunu kaldırırken satenimsi derisinin altında iri kaslar fırlayıp deviniyordu. Güneş yanığının yüzüyle son bulduğunu söylemeyi unutmuşum; İskandinav kalıtımı sayesinde bedeni en açık tenli kadınınki gibi açık renkti. Alnındaki yarayı anlamak için elini başına götürdüğünü ve kol kaslarının beyaz kılıfı altında canlı bir şey gibi kımıldayışını izlediğimi anımsıyorum. Bir keresinde neredeyse canımı alacak, pek çok öldürücü darbe vurduklarını gördüğüm kaslardı onlar. Ondan gözlerimi alamıyordum. Elimde çözülüp yere inen bir sargı bezi tomarıyla hareketsiz kalakalmıştım.</p>

  <p>Beni fark etti ve ben de onu seyrettiğimin bilincine vardım.</p>

  <p>“Tanrı sizi özenip yaratmış,” dedim.</p>

  <p>“Öyle mi?” diye yanıtladı. “Ben de sık sık öyle düşünmüş ve nedenini merak etmişimdir.”</p>

  <p>“Amaç…” diye başladım.</p>

  <p>“Fayda,” diyerek sözümü kesti. “Bu beden faydalanılsın diye yaratılmış. Bu kaslar, benimle yaşam arasına giren şeyleri kavrayıp parçalamak ve yok etmek için yaratılmış. Ama diğer canlıları da düşünüyor musun? Onların da şu ya da bu türden, kavramaya, parçalamaya ve yok etmeye yarayan kasları var ve benimle yaşam arasına girdiklerinde ben onlardan önce davranıp onları yakalıyor, parçalıyor ve yok ediyorum. Amaç bunu açıklamaz. Fayda açıklar.”</p>

  <p>“Hoş değil bu,” diye karşı çıktım.</p>

  <p>“Yaşam hoş değil, demek istiyorsun,” diyerek gülümsedi. “Ama yine de güzel yaratıldığımı söyledin. Görüyor musun?”</p>

  <p>Ayak parmaklarıyla kamara döşemesine bastırıp bir biçimde kavrayarak bacaklarını ve ayaklarını gerdi. Derinin altında kas düğümleri, bombeleri ve tümsekleri kıvrılıp toplandı.</p>

  <p>“Dokun onlara,” diye buyurdu.</p>

  <p>Demir gibi serttiler. Ayrıca da tüm bedeninin gergin ve tetikte durarak kendini bilinçsizce içeri çektiğini gözledim; kalçalarının çevresini yumuşak biçimde dolanıp sırtına yukarı ve omuzlara doğru biçimlendiren o kaslar; hafifçe yukarı kalkmış, kasları seğiren, parmakları pençeyi andırana değin kıvrılan ellerle o kollar ve hatta ifadesi değişip içinde ihtiyatın, hesaplamanın ve savaştan başka bir şeye ait olamayacak ışığın yerleştiği o gözler.</p>

  <p>“Denge, eşitlik,” dedi hemen o anda gevşeyip bedenini eski haline getirerek. “Kollarım ve ellerimle, dişimle ve tırnağımla öldürmek ve öldürülmemek için mücadele ederken yere tutunan ayaklar, üstünde dikilmek ve karşı koymak için bacaklar. Amaç mı? Fayda daha iyi bir sözcük.”</p>

  <p>Karşı çıkmadım. İlkel savaşçı yırtıcının işleyiş yöntemini anlamıştım ve sanki büyük bir savaş gemisinin ya da Atlas Okyanusu gemisinin makinelerini gürmüşçesine derinden etkilenmiştim.</p>

  <p>Baş kasaradaki acımasız mücadeleyi dikkate aldığımda yaralarının yüzeyselliğine şaşırdım ve bunlara beceriyle pansuman yaptığım için kendimle gururlandım. Birkaç kötü yara dışında kalanlar yalnızca ağır çürükler ve derin kesiklerden ibaretti. Denize düşmeden önce aldığı darbe kafatasını birkaç santim yarmıştı. Buyruğu üzerine bunu da temizledim ve önce yaranın çevresini tıraş edip ardından da diktim. Ayrıca baldırı da kötü kesilmişti ve sanki bir buldog tarafından parçalanmış gibi görünüyordu. Dediğine göre tayfanın birisi kavganın başında buraya dişlerini geçirip bırakmamış ve kendisi kasara merdivenlerinin başına çıkıp da onu tekmeleyene değin onunla birlikte sürüklenmişti.</p>

  <p>İşim bittiğinde, “Her neyse, Hump, belirttiğim gibi işe yatkın bir adamsın sen,” diye söze başladı Wolf Larsen. “Bildiğin gibi, ikinci kaptansız kaldık. Bundan böyle nöbetleri düzenleyecek, ayda yetmiş beş dolar alacaksın ve önde de arkada da sana Bay Van Weyden diye hitap edilecek.”</p>

  <p>“Ben – ben navigasyondan anlamıyorum, biliyorsunuz,” diye soludum.</p>

  <p>“O kadar da gerekli değil.”</p>

  <p>“Yükselmeyi gerçekten de umursamıyorum,” diye karşı çıktım. “Şu anki mütevazı konumumda da yaşamı yeterince güvenilmez buluyorum. Hiç deneyimim yok. Sıradanlığın da, gördüğünüz gibi, ödülleri var.”</p>

  <p>Her şey kararlaştırılmışçasına gülümsedi.</p>

  <p>“Bu cehennem gemisine ikinci kaptan olmam!” diye haykırdım cüretle.</p>

  <p>Yüzünün sertleştiğini ve gözlerini o acımasız ışıltının kapladığını gördüm.</p>

  <p>“Ve artık, Bay Van Weyden, iyi geceler” diyerek odasının kapısına yürüdü.</p>

  <p>“İyi geceler, Bay Larsen” diye, cılız bir sesle yanıtladım.</p>

</body>

</html>