<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Üçüncü Bölüm</h1>

  <p>Wolf Larsen başladığı gibi ani bir biçimde küfretmeyi bıraktı. Purosunu yeniden yakıp çevresine bakındı. Gözü aşçıya ilişti.</p>

  <p>“E, Aşçıbaşı?” diye başladı, soğuk ve çelik sertliğinde bir kibarlıkla.</p>

  <p>“Buyurun, efendim,” diye hevesle atıldı aşçı, yatıştırıcı ve özür diler havalarda bir yaltaklanmayla.</p>

  <p>“O boynunu yeterince uzatmadın mı sence? Biliyorsun sağlığa zararlı. İkinci kaptan göçtü, bir de seni yitirmeyi göze alamam. Sağlığına çok ama çok dikkat edeceksin, Aşçıbaşı. Anlaşıldı mı?”</p>

  <p>Bir önceki söyleminin yumuşaklığına taban tabana zıt olan son sözü kamçı gibi şakladı. Aşçı bu söz karşısında ürküp sindi.</p>

  <p>“Peki, efendim,” oldu ezik yanıt, ağzının payını almış biçimde mutfağa doğru gözden yiterken.</p>

  <p>Yalnızca aşçının üstüne alındığı bu ezici azar üzerine mürettebatın kalanı da dinlemeyi bırakıp şu ya da bu işin ucundan tutarak çalışmaya koyuldu. Bununla birlikte, ambarla mutfak arasındaki merdivenlerin çevresinde aylaklık eden ve tayfaya benzemeyen birtakım adamlar alçak sesle birbirleriyle konuşmayı sürdürdüler. Sonradan öğrendiğime göre bunlar, fokları vuran ve sıradan tayfa milletine göre son derece üstün bir ırktan sayılan avcılardı.</p>

  <p>“Johansen!” diye seslendi Wolf Larsen. Tayfanın biri uysallıkla öne çıktı. “Yüksüğünle iğneni getirip şu berduşu kefenle. Yelken dolabında biraz eski yelken bezi bulacaksın. Onunla idare et.”</p>

  <p>Alışılagelmiş “Baş üstüne, efendim”in ardından adam, “Ayaklarına ne bağlayacağım, efendim?” diye sordu.</p>

  <p>“Onun da bir çaresini düşüneceğiz,” diye yanıtladı Wolf Larsen ve sesini yükselterek seslendi: “Aşçıbaşı!”</p>

  <p>Thomas Mugridge, kutudan fırlayan yaylı bir kukla gibi mutfağından dışarı atıldı.</p>

  <p>“Git aşağıdan bir çuvala kömür doldur da gel.”</p>

  <p>“İçinizden birinde Kutsal Kitap ya da bir dua kitabı var mı, ahali?” oldu kaptanın bir sonraki isteği, bu kez iniş merdivenlerinin orada aylaklık eden avcılara dönerek.</p>

  <p>Başlarını iki yana salladılar ve içlerinden birisi, benim kaçırdığım, ama genel bir gülüşmeye yol açan şakacı bir imada bulundu.</p>

  <p>Wolf Larsen isteğini tayfalara da yineledi. Anlaşılan, Kutsal Kitap ya da dua kitapları kıt bulunur nesnelerdi; adamların biri aşağıdaki nöbetçilere sorup soruşturma işini üstüne aldıysa da bir dakika içinde orada da olmadığı bilgisiyle geri döndü.</p>

  <p>Kaptan omuz silkti. “Papaz kılıklı kazazedemiz denizin ortasında içtenlikli bir cenaze merasimi yürütmezse, biz de onu denize boş lakırdılar etmeden atacağız demektir.”</p>

  <p>Bu kez tamamen arkasına dönüp bana bakmaya başlamıştı. “Sen bir vaizsin, değil mi?” diye sordu.</p>

  <p>Avcıların hepsi birden –altı kişiydiler – dönüp bana baktılar. Korkuluğa benzediğimin acı biçimde farkındaydım. Görüntüm karşısında bir kahkaha koptu; güvertenin üstüne, önümüze uzatılmış sırıtan ölünün bile azaltıp yumuşatamadığı bir kahkaha; kaba saba duygulardan ve körleşmiş duyarlıklardan, nezaketten de kibarlıktan da bihaber kişiliklerden yükselen, denizin ta kendisi gibi sert, hırçın ve içten bir kahkaha.</p>

  <p>Kurşuni renkli gözlerinden hafif bir eğlenme ışıltısı geçtiyse de Wolf Larsen gülmedi ve o anda oldukça yakınına sokulmuş olduğum için bedeninden ve ağzından ortalığa saçıldığını işittiğim küfür selinden ayrı olarak, adamın kendisine ilişkin ilk izlenimimi edindim. Geniş hatları, güçlü çizgileri ve köşeli olmakla birlikte dolgun yüzü, ilk bakışta belirgin biçimde iriydi; ama yine de, bedeniyle birlikte bakılınca bu irilik gözden kayboluyor ve gerisinde, varlığının derinliklerinde uykuya dalmış, muazzam ve taşkın bir zihinsel ya da tinsel gücün bulunduğuna kuşku bırakmıyordu. Çene, ağız, orantılı bir yüksekliğe sahip alın, gözlerin üstünde belirgin biçimde şişkin duruyordu; tek tek bakıldığında sıra dışı biçimde güçlü olan bu uzuvlar ruhun, geride ve ötelerde yatan, gözle görülmeyen muazzam enerjisini ya da erkeklik gücünü dile getiriyor gibiydi. Böylesi bir ruhu tanımlayacak ne bir ölçü, ne bir sınırlandırma ne de derli toplu hazırlanıp benzerleriyle birlikte aynı bölüme konulacak bir sınıflandırma söz konusuydu.</p>

  <p>İçlerindeki ifadeyi çok iyi anlamamın benim için yazgıya dönüşeceği bu gözler iri ve biçimliydi, geniş bir alnın altında konuşlanmış, gür, kara kaşların üzerlerinde yay çizdiği bu gözler, gerçek bir sanatçının fırçasından çıkmış gibi birbirinden ayrık duruyorlardı. Aynısı asla ikinci kez yinelenmeyen o aldatıcı, değişken; güneş ışığının yanardönerli ipek üzerinde yarattığı gölgeler ve renk değişimlerindeki gibi koyu ve açık gri, yeşilimsi gri ve kimi kez de derin denizin açık mavisine dönüşen kurşuni gözlerdi bunlar. Ruhu bin bir biçimde maskeleyen ve ender anlarda açılıp dünyaya harika bir macera içinde çırılçıplak koşacakmışçasına atılmasına izin veren gözlerdi; kurşun göklerin umutsuz hüznüyle düşüncelere dalabilen, kutup toprakları gibi soğuyabilen, savrulan bir kılıçtan çakan kıvılcımlar sıçratabilen ve yine de sıcak ve yumuşak, yoğun ve erkeksi, cezbeden ve zorlayan aşk ışıklarıyla dans eden ve aynı zamanda da kendilerini neşeli bir hoşnutluk, güven ve özveriyle teslim edene değin kadınları büyüleyip hükmeden gözlerdi.</p>

  <p>Neyse, konumuza dönelim. Ona, cenaze töreni açısından, ne yazık ki bir vaiz olmadığımı söyleyince sertçe sordu: “Ekmek paranı nasıl kazanıyorsun sen?”</p>

  <p>Bana daha önce hiç böyle bir soru sorulmadığı gibi, aklımdan da hiç geçirmediğimi itiraf ettim. Tümüyle afallamıştım ve daha kendime gelemeden ahmakça kekeledim, “Şey, ben – ben bir beyzadeyim.”</p>

  <p>Dudakları ani bir küçümseme ifadesiyle büküldü.</p>

  <p>“Ben çalıştım, çalışıyorum da,” diye haykırdım hiç düşünmeden, sanki o benim yargıcımmış da kendimi temize çıkarmak istiyormuşum gibi; aynı zamanda bu konuyu tartışmaktaki katıksız ahmaklığımın da bal gibi farkındaydım. “Yaşamını kazanmak için mi?”</p>

  <p>Öyle zorlayıcı ve buyurgan bir havası vardı ki aklım başımdan tümüyle gitmişti – haşin bir okul müdürünün karşısında titreşen bir çocuk gibi, Furuseth’in deyimiyle “zırvalıyordum.” “Senin karnını kim doyuruyor?” oldu sonraki sorusu. “Benim bir gelirim var,” diye yanıtladım cesaretle ve bir an sonra da dilimi ısırabilirdim. “Kaldı ki bunların hiçbirisinin, gözlemimi bağışlayın ama benim sizinle görüşmeyi dilediğim konuyla ilgisi yok.”</p>

  <p>Ama o, sitemime kulak asmadı.</p>

  <p>“Kim kazandı o parayı? Ha? Ben de öyle düşünmüştüm. Baban. Ölmüş insanların sırtından geçiniyorsun. Kendi başına ayakta durmamışsın hiç. Bir günden diğerine, tek başına ayakta durup da üç öğün yemek için bir damla ter dökmemişsin. Veg eline bakayım.”</p>

  <p>Uykuya dalmış o muazzam gücü çabucak ve eksiksiz biçimde kıpırdamış olmalıydı ya da ben bir anlığına uykuya dalmış olmalıydım; çünkü ben daha başıma ne geldiğini anlamadan iki adım öne çıkmış, sağ elimi kendi elinin içine alıp incelemek üzere havaya kaldırmıştı. Elimi geri çekmeye uğraştım; ama parmakları, görünür bir çaba göstermeksizin artık benimkilerin kırılacağını düşündüğüm ana değin sımsıkı kapanmıştı. Bu koşullar altında insanın saygınlığını koruması güçtür. Okul çocuğu gibi kıvranıp mücadele edemezdim. Kolumu kıvırdığı gibi kırıverecek bir yaratığa saldıramazdım da. Geriye, hareketsiz durup aşağılanmayı kabul etmekten başka çıkar yol kalmıyordu. Ölünün ceplerinin güverteye boşaltıldığını ve bedeniyle sırıtmasının, kenarları tayfa Johansen tarafından elinin ayasına geçirdiği den bir yüksük yardımıyla iğneyi batırıp çıkararak kaba beyaz sicimle dikilen yelken bezinin içinde kaybolduğunu görecek zamanım oldu.</p>

  <p>Wolf Larsen hor gören bir tutumla aniden elimi bıraktı.</p>

  <p>“Ölmüşlerin alınteri sayesinde yumuşacık kalmışlar. Bulaşık yıkamak ve aşçı yamaklığı dışında bir işe yaramazlar.’’</p>

  <p>“Beni karaya çıkarmanızı istiyorum,” dedim kararlılıkla, çünkü artık kontrolümü sağlamıştım. “Gecikmenizin ve zahmetinizin karşılığı olarak ne uygun görürseniz ödeyeceğim.”</p>

  <p>Merakla bana baktı. Gözleri alaycılıkla parlıyordu.</p>

  <p>“Benimse, canını da kurtaracak karşı bir teklifim var. İkinci kaptanım göçtü ve gemide bir sürü terfi olacak. Tayfanın biri ikinci kaptanın yerini almak için yükselecek, kamarot tayfanın yerini alacak ve sen de kamarotun yerine geçip yolculuk için gerekli belgeleri imzalayacaksın, ayda yirmi dolar; yemek ve barınma. Ne diyorsun? Unutma ki, bu senin yararına. Seni adam edecek. Zamanla azıcık kendi ayaklarının üstünde durmayı, hatta birazcık da yürümeyi öğrenebilirsin.”</p>

  <p>Ama ben önemsemedim. Güneybatı yönünden geldiğini gördüğüm geminin yelkenleri büyümüş ve iyice seçilir hale gelmişti. <i>Hayaletle</i>, aynı donanıma sahipti, yalnız, görebildiğim kadarıyla gövdesi daha küçüktü. Bize doğru inip kalkarak gelişi görülmeye değer bir manzaraydı ve belli ki çok yakınımızdan geçecekti. Rüzgâr anbean şiddetlenmekteydi ve güneş de birkaç öfkeli parlayıştan sonra gözden yitmişti. Deniz ise sıkıcı bir kurşuni renge bürünmüş, hırçınlaşmıştı ve şimdi gökyüzüne doğru köpüklü dalgalar şahlandırıyordu. Yan yatmış halde hızla yol alıyor ve uzaklaşıyorduk. Rüzgârdaki ani bir artışla küpeşte denizin altına daldı ve güvertenin o kısmı bir anda avcıların alelacele ayaklarını kaldırmalarına yol açan biçimde sular altında kaldı.</p>

  <p>“Şu gemi az sonra yanımızdan geçecek,” dedim bir anlık suskunluğun ardından. “Ters yönde yol aldığına göre San Francisco’ya gitmesi pek olası.”</p>

  <p>“Pek olası,” oldu Wolf Larsen’in yanıtı, kısmen benden yüzünü öteye çevirirken ve haykırdı, “Aşçıbaşı! Hey, Aşçıbaşı!” Doğu Londralı mutfaktan dışarı fırladı.</p>

  <p>“Nerede şu çocuk? Onu çağırdığımı söyle.”</p>

  <p>“Başüstüne, efendim” ve Thomas Mugridge çeviklikle arkaya doğru koşup, dümenin yakınındaki başka bir ambar merdiveninde gözden yitti. Bir an sonra, peşinde kendisini izleyen on sekiz ya da on dokuzunda, tıknaz, dik dik bakan, hain yüzlü genç bir delikanlıyla yeniden belirdi.</p>

  <p>“Burada, efendim,” dedi aşçı.</p>

  <p>Ama Wolf Larsen anında kamarota dönerek bu önemli şahsiyeti yok saydı.</p>

  <p>“Senin adın ne, çocuk?”</p>

  <p>“George Leach, efendim,” diye geldi somurtkan yanıt ve delikanlının duruşu, oraya çağrılma nedeninin kendisine malum olduğunu gösteriyordu.</p>

  <p>Kaptan damdan düşer gibi “Bir İrlandalı adı değil bu,” dedi sertçe. “Kafa kâğıdına O’Toole ya da McCarthy daha iyi yaraşırdı. Ananın samanlığından bir İrlandalı geçmediyse bilemem, ama pek öyle görünmüyor.”</p>

  <p>Delikanlının bu hakaret karşısında yumruklarını sıktığını ve kanının tepesine sıçrayıp morardığını gördüm.</p>

  <p>“Ama bunu bir tarafa bırakalım,” diye sürdürdü Wolf Larsen, “adını unutmak için oldukça iyi gerekçelerin olabilir ve emirlere uyduğun sürece bence hiç fark etmez. Telegraph Hill, elbette, senin giriş limanın. Kafa kâğıdının her yanından belli. Sanki bilerek ve isteyerek kötü yapmışlar. Bilirim o işleri. Pekâlâ, bu gemide bundan sıyrılmaya karar verebilirsin. Anladın mı? Neyse, seni kim işe almıştı?”</p>

  <p>“McCready ve Swanson.”</p>

  <p>“Efendim!” diye gürledi Wolf Larsen.</p>

  <p>“McCready ve Swanson, efendim,” diye düzeltti delikanlı, gözleri bir gücenmişlik ışığıyla yanarak.</p>

  <p>“Avansı kim aldı?”</p>

  <p>“Onlar, efendim.”</p>

  <p>“Ben de öyle düşünmüştüm. Onların almasına izin vermen de pek hoşuma gitti. Birkaç beyefendinin seni aradıkları kulağına çalınmışken, bundan daha hızlı biçimde ortadan kaybolamazdın yoksa.”</p>

  <p>Delikanlı anında bir vahşiye dönüştü. Bedeni sanki ileri fırlayacakmış gibi tortop oldu ve “Bu bir…” diye homurdanırken yüzü öfkeli bir yırtıcı hayvanınkini andırdı.</p>

  <p>Sesinde belirgin bir yumuşamayla, “Bir ne?” diye sordu Wolf Larsen, sanki söylenmemiş sözcüğü heyecanla duymayı bekliyormuşcasına.</p>

  <p>Delikanlı duraladı, derken öfkesini bastırdı. “Hiçbir şey, efendim. Sözümü geri aldım.”</p>

  <p>“Ve de beni haklı çıkardın.” Bu cümle, lütufkâr bir gülümsemeyle söylenmişti. “Kaç yaşındasın sen?</p>

  <p>“On altıma yeni bastım, efendim.”</p>

  <p>“Yalan. On sekizini bir daha hiç görmeyeceksin. O at gibi kaslar yaşın için fazla. Eşyalarını topla ve doğruca baş kasaraya git. Artık sen bir sandal kürekçisisin. Terfi ettin, gördün mü bak.”</p>

  <p>Delikanlının kabul etmesini beklemeden kaptan ürkütücü ceset kefenleme işini yeni bitirmiş olan tayfaya döndü. “Johansen navigasyon hakkında hiç bilgin var mı?”</p>

  <p>“Yok, efendim.”</p>

  <p>“Neyse, canını sıkma; öyle ya da böyle, ikinci kaptan sensin zaten. Pilim pırtını toplayıp ikinci kaptanın kıçtaki kamarasına taşın.”</p>

  <p>Johansen öne doğru giderken neşeyle “Tamam, tamam, efendim,” diye yanıtladı.</p>

  <p>Bu sırada eski kamarot yerinden kımıldamamıştı. “Sen niye bekliyorsun?” diye sordu Wolf Larsen.</p>

  <p>“Ben kürekçi olarak sözleşme yapmadım, efendim,” diye yanıtladı. “Kamarot olarak imza attım ben. Ve de kürek filan çekmek istemiyorum.”</p>

  <p>“Toparlan ve ön tarafa git.”</p>

  <p>Bu kez Wolf Larsen’in talimatı etkileyici biçimde buyurgandı. Delikanlı surat asıp dik dik baktı, ama kımıldamayı reddetti.</p>

  <p>Derken Wolf Larsen’in muazzam gücü bir kez daha kıpırdandı. Bu tümüyle beklenmedik bir şeydi ve iki saniyenin vuruşu arasında olup bitti. Güvertede iki metre öteye sıçrayıp yumruğunu berikinin karnına gömdü. Tam o anda, sanki bana vurulmuş gibi midemin derinliklerinde ani bir bulantı hissettim. Bunu sinir sistemimin o zamanki duyarlılığını ve zalimlik gösterilerine hiç alışkın olmadığımı göstermek için anlatıyorum. Kamarot –ki en azından yetmiş beş kilo ağırlığında filandı – iki büklüm oldu. Bedeni, bir sopanın ucundaki ıslak bez parçası gibi gevşekçe yumruğun üstüne kapaklandı. Havalandı, kısa bir kavis çizdi ve cesedin yanına kafası ve omuzları üstüne düşüp acı içinde kıvranarak orada yatıp kaldı.</p>

  <p>“Pekâlâ?” diye sordu bana Larsen. “Kararını verdin mi?”</p>

  <p>Ara sıra yaklaşan uskunaya göz atıyordum; o anda neredeyse bizimle aynı hizada ve en çok iki yüz metre kadar uzağımızdaydı. Oldukça derli toplu ve temiz bir gemiydi. Yelkenlerinin birinin üstündeki kocaman siyah rakamı görebiliyordum ve daha önce kılavuz teknelerinin resimlerini görmüştüm.</p>

  <p>“Ne gemisi bu?” diye sordum.</p>

  <p>“<i>Lady-Mine</i> kılavuz teknesi,” diye yanıtladı Wolf Larsen acımasızca. “Kılavuzluğu bırakmış San Francisco’ya dönüyor. Bu rüzgârla beş altı saate oraya varır.”</p>

  <p>“O zaman işaret verir misiniz lütfen, böylece ben de karaya çıkabilirim.”</p>

  <p>“Üzgünüm, işaret kitabını denize düşürdüm,” diye belirtti ve avcı grubundakiler sırıttılar.</p>

  <p>Doğruca gözlerinin içine bakarak bir anlığına ölçüp biçtim. Kamarota nasıl korkunç biçimde davrandığını görmüştüm ve aynı muameleyi görmemin pek uzak bir olasılık olmadığını da biliyordum, daha kötüsüyle bile karşılaşabilirdim. Dediğim gibi, kendimle tartıştım ve ardından yaşamımın en yürekli davranışı saydığım şeyi yaptım. Kollarımı sallayıp bağırarak küpeşteye koştum:</p>

  <p>“Hey, <i>Lady Mine</i>’dakiler! Beni kıyıya götürün! Eğer beni karaya çıkarırsanız size benden bin dolar!”</p>

  <p>İçlerinden birisinin dümeni idare ettiği, ayakta dikilen iki adamı gözleyerek bekledim. Diğeri ağzına bir megafon yaklaştırdı. Arkamdaki insan kılığındaki vahşiden her an öldürücü bir darbe beklesem de başımı çevirmedim hiç. Yüzyıllar gibi gelen bir sürenin sonunda gerilime daha fazla dayanamayarak çevreme bakındım. Yerinden kımıldamamıştı. Geminin sarsıntısına kolayca ayak uydurmuş durumda, aynı pozisyonda dikiliyor ve yeni bir puroyu yakıyordu.</p>

  <p>“Sorun nedir? Her şey yolunda mı?”</p>

  <p><i>Lady Mine</i>’dan gelen karşılıktı bu.</p>

  <p>“Evet,” diye bağırdım, ciğerlerimin olanca gücüyle. “Ölüm kalım meselesi! Eğer beni kıyıya çıkarırsanız size bin dolar!”</p>

  <p>“Mürettebatımın sağlığına içtiği Frisco <i>tanglefoot</i>’u<a class="footnoteref" href="../Text/notlar.xhtml#n6" id="ref6">6</a> biraz fazla kaçırdı!” diye haykırdı Larsen ardımdan. “Bu,” başparmağıyla beni göstererek, “şimdi hayalinde denizyılanlarıyla maymunlar görüyor!”</p>

  <p><i>Lady Mine</i>’daki adam megafondan güldü. Kılavuz tekne geçip gitti.</p>

  <p>“Benim yerime de okuyun canına!” diye son bir haykırış geldi ve iki adam birbirlerine veda niyetine el salladılar.</p>

  <p>Aramızdaki okyanusun kasvetli boşluğunu artırarak hızla yol alan ufak tefek uskunayı izlerken umutsuzluk içinde küpeşteye yaslandım. Ve olasılıkla beş ya da altı saat içinde San Francisco’da olacaktı! Kafam çatlayacak gibiydi. Boğazımda, sanki yüreğim ağzıma gelmişçesine bir sızı vardı. Kıvrılarak ilerleyen bir dalga gövdeye çarptı ve dudaklarıma bir tuz serpintisi savurdu. Rüzgâr güçlü esiyordu ve <i>Hayalet</i> rüzgâraltı küpeştesini sulara gömerek ilerliyordu. Suyun güverteye boca olduğunu işitebiliyordum.</p>

  <p>Bir an sonra arkama döndüğümde kamarotun sendeleyerek ayağa kalktığını gördüm. Bastırılmış bir acıyla seğiren yüzü ölü beyazlığındaydı. Durumu oldukça kötü görünüyordu.</p>

  <p>“Pekâlâ, Leach, ön tarafa gidiyor musun?” diye sordu Wolf Larsen.</p>

  <p>“Evet, efendim,” diye geldi yılgın ruhun yanıtı.</p>

  <p>“Ya sen?” diye bana da soruldu.</p>

  <p>“Size bin…” diye başladım, ama sözümü kesti.</p>

  <p>“Kes şunu! Kamarot olarak görev alıyor musun? Yoksa seni de elime alayım mı?”</p>

  <p>Ne yapacaktım? Vahşice dövülmek, belki de öldürülmek durumumu kolaylaştırmayacaktı. Sakin biçimde, zalim kurşuni gözlerin içine baktım. İnsan ruhunun tüm ışığım ve sıcaklığını soğurmuş birer granitten farksızdılar. İnsan bazı kişilerin gözlerinde bir ruh kıpırtısı görebilir, ama onunkiler kasvetli ve soğuk, denizin kendisi gibi kurşuniydiler.</p>

  <p>“Eee?”</p>

  <p>“Tamam,” dedim.</p>

  <p>“‘Tamam, efendim’ diyeceksin.”</p>

  <p>“Tamam, efendim,” diye düzelttim.</p>

  <p>“Adın ne senin?”</p>

  <p>“Van Weyden, efendim.”</p>

  <p>“İlk adın?”</p>

  <p>“Humphrey, efendim; Humphrey Van Weyden.”</p>

  <p>“Yaşın?”</p>

  <p>“Otuz beş, efendim.”</p>

  <p>“İdare eder. Aşçıya git de görevlerini öğren.”</p>

  <p>İşte Wolf Larsen’in hizmetine gönülsüzce girişim böyle oldu. O benden daha güçlüydü, hepsi bu. Ama o sırada olup bitenler son derece gerçekdışıydı. Geri dönüp baktığımda şimdi de gözüme daha az gerçekdışıymış gibi görünmüyor. Benim için daima canavarca, akıl almaz bir şey, korkunç bir karabasan olmayı da sürdürecek.</p>

  <p>“Yavaş ol bakalım, henüz bir yere gitmiyorsun.”</p>

  <p>Boyun eğerek mutfak yönüne doğru yürüyüşümü kestim. “Johansen, herkesi topla. Her şeyi yerli yerine oturttuğumuza göre cenaze törenini yapıp güvertelerdeki ıvır zıvırdan kurtulacağız.”</p>

  <p>Johansen aşağıdaki nöbetçileri çağırırken, kaptanın talimatıyla iki tayfa da yelken bezine sarmalanmış cesedi bir ambar kapağının üstüne koydu. Güvertenin her iki yanında da, küpeşteye dayalı ve dibi yukarıda küçük sandallar bağlıydı. Birkaç adam ambar kapağını hayaletimsi yüküyle birlikte kaldırıp rüzgâraltı tarafına taşıdılar ve ayakları denize bakacak biçimde sandalların üstüne bıraktılar. Ayaklarına aşçının getirdiği kömür çuvalı bağlandı.</p>

  <p>Denizde defin işini oldukça ağırbaşlı ve huşu uyandıran bir olay gibi düşünmüştüm hep, ama o anki defin işlemi sayesinde çabucak hayal kırıklığına uğradım. Avcılardan birisi, dostlarının “Duman” diye seslendikleri, ufak tefek kara gözlü bir adam, orasına burasına sakınmadan sövgüler ve müstehcen sözcükler serpiştirdiği öyküler anlatıyordu ve her bir iki dakikada bir de bu avcı grubu, bana bir kurt sürüsünün ya da zebanilerin uluması gibi gelen, ağız dolusu kahkahalar patlatıyordu. Tayfalar kıç tarafında toplaştılar, nöbetçilerden bazıları uykulu gözlerini ovuştururken alçak sesle aralarında konuşuyorlardı. Yüzlerinde kaygılı ve endişeli bir ifade vardı. Böyle bir kaptanın kumandasında ve böylesine uğursuz başlamış bir yolculuğun gidişatından hoşlanmadıkları besbelliydi. Zaman zaman Wolf Larsen’e gizli bir bakış fırlatıyorlardı ve adamdan kaygılandıklarını görebiliyordum.</p>

  <p>Ambar kapağına doğru yürüdü ve bütün başlıklar kafalardan çıkarıldı. Gözlerimi üzerlerinde gezdirdim – yirmi adam vardı toplamda; dümendeki adam ve benimle birlikte yirmi iki kişi. Kaç hafta ya da ay geçireceğim belli olmayan bu minyatür yüzer dünyada onların arasında kalmak yazgımdı madem, araştırma merakım da hoş görülebilirdi. Tayfalar çoğunlukla İngiliz ya da İskandinavyalıydılar ve yüzlerinde ağır, vurdumduymaz bir ifade vardı. Öte yandan avcılar ise daha güçlü, tutkularını esnekçe yaşadıklarım gösteren çizgi ve belirtilerle dolu daha farklı yüzlere sahiptiler. Kulağa garip gelecek, üstelik de derhal dikkatimi çekmişti bu, Wolf Larsen’in yüz çizgilerine bu türden hiçbir kötülük damga vurmamıştı. Hiçbir kötücül iz yoktu. Gerçi yüzünde çizgiler vardı, ama bunlar kararlılık ve tutarlılık izleriydi. Daha çok, içten ve açık bir yüze benziyordu ki, sinekkaydı tıraşı bu içtenlik ya da açıklığı artırıyordu. Bir sonraki olaya değin, bu yüzün kamarota gösterdiği türden bir davranış sergileyebilen bir adamın yüzü olduğuna zor inanırdım.</p>

  <p>Ağzını açmaya hazırlandığı bu anda, uşkuna dalgaların içinde bata çıka ilerliyordu. Fırtına yelken ve halatların arasından çığlık çığlığa yabanıl bir türkü tutturmuştu. Avcılardan bazıları endişeyle havaya bakıyorlardı. Ölünün yattığı rüzgâraltı küpeştesi denize gömülmüştü ve uşkuna doğrulurken su güverteye yayılıp ayakkabılarımızın üstünden aşarak bizi ıslatıyordu. Tepemize her bir damlası dolu tanesi gibi canımızı yakan bir sağanak boşaldı. Yağmur geçerken, Wolf Larsen, güvertenin inip kalkmasına koşut biçimde sallanan başı açık adamlara konuşmaya başladı.</p>

  <p>“Duanın yalnızca bir kısmını anımsıyorum,” dedi, “ve o da şöyle: ‘Ve beden denize atılacaktır.’ Öyleyse atın, bakalım.”</p>

  <p>Konuşmayı kesti. Ambar kapağını tutan adamlar, törenin kısalığı karşısında kuşku yok ki kafaları karışıp afallamış gözüküyorlardı. Kaptan öfkeyle onlara patladı.</p>

  <p>“Şu taraftaki ucundan tutup kaldırın, lanet olasıcalar! Sizin derdiniz ne?”</p>

  <p>Acıklı bir aceleyle ambar kapağını kaldırdılar ve ölü, fırlatılmış bir köpek gibi önce ayakları suya değecek biçimde denize kaydı. Ayağına bağlı kömür çuvalı onu dibe çekti. O artık yoktu.</p>

  <p>“Johansen,” dedi Wolf Larsen yeni ikinci kaptana tez canlılıkla, “hazır hepsi buradayken herkes güvertede kalsın. Gabya ve flok yelkenlerine gidip iyi bir iş çıkarın. Rotamız güneydoğu. Hazır eliniz değmişken iyisi mi gabyayla flok yelkenlerine camadan vurun.”</p>

  <p>Bir dakika içinde, benim gibi bir kara adamının doğallıkla kafasını karıştıracak biçimde, Johansen emirler yağdırır ve adamlar da çeşitli ipleri çeker ya da bırakırken güvertelerde bir koşuşturma başladı. Ama beni özellikle etkileyen bunun duygusuzca yapılışıydı. Gemi hızla yol alır ve işler sürüp giderken, ölmüş adam geçip gitmiş bir fasıl, bir çuval kömürün bağlandığı bir yelken bezine sarılıp atılan bir olaydı. Kimse etkilenmemişti. Avcılar, Duman’ın yeni bir öyküsüne gülüyorlardı; adamlar asılıyor, taşıyorlar ve ikisi havaya tırmanıyordu; Wolf Larsen rüzgârüstünde bulutlanan gökyüzünü inceliyor ve edepsizce ölen, sefilce gömülen ve gitgide derinlere batan ölmüş adam da…</p>

  <p>Sonrası üstüme üstüme gelen denizin zalimliği, acımasızlığı ve korkunçluğuydu. Yaşam ucuz ve bayağı, canavarca ve anlaşılmaz bir şey, balçık ve sümüğün ruhsuz bir kıpırtısı haline gelmişti. Çarmıklara yakın bir yerden küpeşteye tutundum ve ıssız dalgaların arasından San Francisco’yu ve California kıyılarını gizleyen alçakta kümelenmiş sis tabakalarını taradım. Aralarında yağmur fırtınaları sürüyordu ve sisi pek az seçebiliyordum. Ve berbat adamlarıyla, rüzgârın ve denizin baskısı yüzünden her an batıp çıkan bu tuhaf gemi güneybatıya, Pasifik Okyanusu’nun büyük ve yalnız enginliğine doğru yol alıyordu.</p>

</body>

</html>