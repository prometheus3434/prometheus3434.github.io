<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yirmi Dokuzuncu Bölüm</h1>

  <p>Canım sıkılarak, yüksek sesle “Aptal!” diye bağırdım.</p>

  <p>Sandalın yükünü boşaltmış ve bunları kumsalda kamp kurmak için gözüme kestirdiğim yüksekçe bir yere taşımıştım. Kumsalda, fazla sayılmasa da yakacak olarak kullanılabilecek odun parçaları vardı ve <i>Hayalet</i>’inkilerinden aldığım bir kahve tenekesinin gözüme ilişmesi bana ateş yakma fikri vermişti.</p>

  <p>“Lanet olasıca sersem,” diye devam ediyordum.</p>

  <p>Ama Maud, “Cık, cık” diyerek kibarca azarladı beni ve sonra neden lanet olasıca bir sersem olduğumu sordu.</p>

  <p>“Kibrit yok,” diye inledim. “Bir tek kibrit bile getirmemişim. Bu yüzden de ne kahvemiz ne çorbamız ne çayımız ne de sıcak başka bir şeyimiz var!”</p>

  <p>Sözcükleri uzatarak, “Şey değil miydi… hımm… hani Crusoe değnek parçalarım birbirine sürtmüyor muydu?” diye sordu.</p>

  <p>“Ama ben deneyip deneyip de avuçlarım yalayan deniz kazazedelerinin kişisel öykülerini de okumuştum,” diye yanıtladım.”</p>

  <p>“Alaskalı ve Sibiryalı olarak ünlenmiş bir gazeteciyi, Winters’i anımsıyorum. Bir keresinde Bibelot’da rastlamıştım ona ve bize bir çift değnekle nasıl ateş yakmaya kalkıştığını anlatmıştı. Pek eğlenceliydi. Kendine özgü biçimde anlatsa da bu bir çuvallama öyküsüydü. Vardığı sonucu anımsıyorum, söylerken kara gözleri ışıldıyordu, “Beyler, Güney Pasifik Okyanusu’ndaki adaların sakinleri bunu yapabilir belki, Malaylar yapabilir; ama sözüme güvenin, bu iş beyaz adamı aşar.’”</p>

  <p>“Aman, iyi, şimdiye değin ateşsiz de başımızın çaresine baktık,” dedi neşeyle. “Bundan sonra da bakmamamız için bir neden yok.”</p>

  <p>“Ama kahveyi düşünsenize!” diye haykırdım. “Üstelik de iyi cins kahve, biliyorum. Bunu Larsen’in kişisel zulasından almıştım. Ve şu canım odunlara bak.”</p>

  <p>Ne yalan söyleyeyim, kahve için can atıyordum ve çok geçmeden, bunun Maud’un da küçük zaaflarından birisi olduğunu öğrendim. Ayrıca, öylesine uzun bir süredir soğuk şeylerle besleniyorduk ki içimiz de dışımız gibi buz kesmişti. Sıcak herhangi bir şeyi minnetle karşılardık. Ama daha fazla sızlanmadım ve Maud için yelken bezinden bir çadır kurmaya koyuldum.</p>

  <p>Bu işi, kürekleri, yelken direğini filan kullanarak yapılacak kolay bir şey sanmıştım, yığınla ipi saymıyorum bile. Ama hiç deneyimimin bulunmaması ve her bir ayrıntının benim için bir deneme, her başarılı ayrıntının da bir buluş olması nedeniyle çadır tamamlanıncaya kadar koca gün geçip gitti. Ve ardından da o gece yağmur yağdı ve Maud selle birlikte dışarı sürüklenip sandala dönmek zorunda kaldı.</p>

  <p>Ertesi sabah çadırın çevresine sığ bir hendek kazdım ve bir saat sonra rüzgârın, ardımızdaki kaya duvarını kamçılayarak aniden esmesiyle çadırı önüne katıp otuz metre ötede kuma çalması bir oldu.</p>

  <p>Maud, süngüsü düşmüş halime güldü ve ben de ona, “Rüzgâr diner dinmez sandala atlayıp adayı keşfetmeye niyetliyim. Yakınlarda bir karakol ve insanlar olmalı. Karakola gemiler uğruyordur. Hükümetin birisi bunca foku koruması altına almıştır kesin. Ama yola koyulmadan önce sizi rahat ettirmek istiyorum,” dedim.</p>

  <p>Bütün söylediği, “Ben de sizinle gelmek isterdim,” oldu.</p>

  <p>27 <i>6</i></p>

  <p>“Kalırsanız daha iyi olur. Yeterince zorluğa katlandınız zaten. Hayatta kalmanız bile bir mucize. Ve şu yağmurlu havada sandalda kürek çekip yelkenle uğraşmak kolay iş değil. Sizin dinlenmeye gereksiniminiz var ve kalıp dinlenmenizi istiyorum.”</p>

  <p>Gözlerini kaçırıp başını kısmen öteye çevirmeden önce, ıslaklığa çok yakın bir şey güzel gözlerini perdeledi.</p>

  <p>“Sizinle gelmeyi yeğlerim,” dedi, içinde yakarı tınısı taşıyan alçak bir ses tonuyla.</p>

  <p>“Size faydam,” –sesi çatladı – “azıcık faydam dokunurdu. Ve başınıza bir şey gelecek olursa, burada bir başına kalmış beni düşünün.”</p>

  <p>“Oh, çok dikkatli olmak niyetindeyim,” diye yanıtladım. “Ve de o kadar uzağa değil, karanlık çökmeden dönebileceğim uzaklığa gideceğim. Evet, son sözüm budur, burada kalıp uyumanızın, hiçbir şey yapmadan dinlenmenizin çok daha iyi olacağını düşünüyorum.”</p>

  <p>Dönüp gözlerimin içine baktı. Bakışı kararlı, ama yumuşaktı.</p>

  <p>“Lütfen, lütfen,” dedi yumuşacık bir sesle.</p>

  <p>Geri çevirmek için katılaştım ve başımı iki yana salladım. Yine de bekliyor ve yüzüme bakıyordu. Reddedişimi söze dökmeye çabaladım, ama bocaladım. Gözlerinde bir hoşnutluk ışığının çaktığını gördüm ve kaybettiğimi anladım. Bunun üzerine hayır demek olanaksızdı artık.</p>

  <p>Rüzgâr öğleden sonra dindi ve ertesi sabah yola çıkmak üzere hazırlandık. Duvarlar kumsaldan dikey biçimde yükseldiği ve koyun her iki yanında da derin sulardan çıktığı için bulunduğumuz koydan adanın içine girişimizin hiçbir yolu yoktu.</p>

  <p>Kasvetli ve gri bir tan attı, ama sakindi ve ben de erken kalkıp sandalı yolculuğa hazır duruma getirmiştim.</p>

  <p>Maud’u kaldıracağını düşünerek, “Aptal! Geri zekâlı! Hayvan!” diye bağırdım; ama bu kez kumsalda başım açık, yalandan bir umutsuzluk içinde dans edip neşeyle haykırıyordum.</p>

  <p>Yelkenin siperliğinin altından başı göründü.</p>

  <p>“Yine ne var?” diye uykulu ve fakat meraklı bir sesle sordu.</p>

  <p>“Kahve!” diye haykırdım. “Bir fincan kahveye ne dersiniz? Sıcacık kahve? Dumanı üstünde?”</p>

  <p>“Vay canına!” diye mırıldandı, “Aklımı başımdan aldınız ve acımasızsınız. Şurada tam kendimi kahvesizliğe alıştırmışım, siz de boş vaatlerle keyfimi kaçırıyorsunuz.”</p>

  <p>“İzleyin beni,” dedim.</p>

  <p>Kayaların altındaki yarıklardan birkaç kuru dal parçası ve yonga topladım. Bunları ufalayıp parçaladım. Defterimden bir yaprak yırttım ve mühimmat sandığından bir çifte fişeği aldım. Bıçağımla tıkacını çıkartıp barutu düz bir kayanın üstüne boşalttım. Sonra da fişeğin fünyesini çıkartıp barut yığınının ortasına yerleştirdim. Her şey hazırdı. Maud hâlâ çadırdan izliyordu. Kâğıdı sol elimde tutarak sağ elimdeki taşı fünyenin üstüne vurdum. Beyaz bir duman savruldu, bir alev parladı ve kâğıdın ucu tutuştu.</p>

  <p>Maud sevinçle ellerini çırptı. “Prometheus!”<a class="footnoteref" href="../Text/notlar.xhtml#n21" id="ref21">21</a> diye haykırdı.</p>

  <p>Ama ben onun mutluluğunu göremeyecek ölçüde meşguldüm. Eğer ateşin canlanıp güçlenmesini istiyorsam cılız alevin üstüne titremem gerekiyordu. Kuru dalları ve iri yongaları sarıp tutuşturuncaya değin alevi ufak yongalarla, kıymıklarla besledim. Bir adaya düşeceğimiz hesaplarımın içinde yer almamıştı, bu yüzden de çaydanlık ya da başka hiçbir pişirme kabımız yoktu; ama sandaldan su boşaltmakta kullandığımız tenekeden eğreti bir şey yaptım ve sonradan, konservelenmiş yiyecekleri tükettikçe hatırı sayılır miktarda pişirme kap kaçağımız da birikti.</p>

  <p>Ben suyu kaynattım, ama kahveyi Maud yaptı. Ne kadar da güzeldi! Benim katkım, ufalanıp suya batırılmış peksimetle konserve et kızartmasıydı. Kahvaltı tam bir başarı örneğiydi ve sıcak kahvelerimizi yudumlayıp durumumuz üzerine konuşarak ateşin başında deneyimli kâşiflerin oturacağından daha uzun süre oturduk.</p>

  <p>Koyların birinde bir karakol bulacağımıza güvenim tamdı; çünkü Bering Denizi’ndeki fok kolonilerinin bu şekilde korunduğunu biliyordum; ama Maud –eğer düş kırıklığına uğrarsak beni buna hazırlamak için, sanırım – henüz bilinmeyen bir koloniyi keşfetmiş olduğumuz teorisini üretti. Bununla birlikte morali çok iyiydi ve durumumuzun ciddiyetini oldukça neşeli biçimde kabul etti.</p>

  <p>“Haklıysanız,” dedim, “o zaman kışı burada geçirmeye hazırlanmalıyız. Yiyeceğimiz yetmez, ama foklar var. Sonbaharda göç ederler, o yüzden en kısa zamanda et stoklamaya başlamam gerekir. Ayrıca kulübeleri inşa etmek ve odun toplama işleri de var. Aydınlanmak için fok yağını da denemeliyiz. Sonuçta, eğer ada ıssızsa üstümüze çok iş düşecek demektir. Ki buna gerek kalmayacağını biliyorum.”</p>

  <p>Ama o haklıydı. Bir tek yaşam izine rastlamadan koyları dürbünle tarayıp ara sıra karaya çıkarak hafif bir rüzgâr altında sandalla kıyı boyunca dolaştık. Ama Emek Adası’na ilk ayak basanın biz olmadığımızı da öğrendik. Bizimkini izleyen ikinci koyun kumsalında bir sandalın parçalanmış enkazına rastladık; kürek lumbarları tirneleyle bağlandığı, pruvanın sancak tarafında bir tüfekliği bulunduğu için bir fok avlama sandalı olmalıydı bu ve beyaz harflerle yazılmış <i>Gazelle No. 2</i> yazısı zar zor seçiliyordu. Sandal çok uzun süredir orada yatıyor olsa gerekti, çünkü yarı yarıya kumla dolmuştu ve oraya buraya saçılmış kalas parçaları uzun süre açıkta kalmaktan hava koşullarının etkisiyle çürümeye yüz tutmuştu. Kıç tarafında paslanmış, onluk bir çifte ve pastan tanınmaz hale gelmiş kırık bir denizci sustalısı buldum.</p>

  <p>“Gitmişler,” dedim neşeyle; ama yüreğimde bir sıkışma hissettim ve gözümün önüne o kumsalda bir yerlerde ağarmış kemiklerin görüntüsü geldi.</p>

  <p>Böyle bir keşifle Maud’un moralinin bozulmasını istemediğim için sandalımızla yeniden açık denize yöneldim ve adanın kuzeydoğu eteğinde dolaştım. Güney sahilinde hiç kumsal yoktu ve öğle sonrasının erken saatleriyle birlikte kara burunu dolaşıp adanın çevresindeki turumuzu tamamladık. Çapının yirmi beş mil kadar, eninin ise iki ila beş mil arasında olduğunu tahmin ettim; en sakınımlı hesaplamalarıma göre de kumsallarında iki yüz bin fok yer alıyordu. Ada en yüksek noktasına güneybatı ucunda ulaşıyordu, denize uzanan çıkıntıları ve omurgası, kuzeydoğu kısmına doğru, denizden ancak birkaç metre yukarıda kalacak biçimde düzenli olarak alçalıyordu. Bizim küçük koyumuzu dışarıda tutarak, öteki kumsallar; orada burada yosun ve tundra bitki örtüsüyle kayalık çayırlar diyebileceğim biçimde yarım mil kadar öteye, geriye doğru yokuş yapıyordu. Foklar burada karaya çıkıyorlardı, gençler bu işi kendi başlarına yaparlarken yaşlı olanlar ise haremlerine göz kulak oluyorlardı.</p>

  <p>Emek Adası’nın hak ettiği kısa tarif bu kadardı işte. Nemli ve çamurlu olan kısımları çetin ya da kayalık değildi, fırtınalarla örselenip deniz tarafından dövülen, iki yüz bin amfibiyanın ulumasıyla sürekli titreşen havasıyla burası melankolik ve sefil bir yaşama yeriydi. Beni düş kırıklığına karşı hazırlamış ve gün boyunca şen şakrak ve canlılık dolu olan Maud’un yüzü, kendi küçük koyumuzda karaya çıktığımızda düşmüştü. Yiğitçe bunu benden gizlemeye çabaladı, ama ben başka bir ateş tutuşturmaya çalışırken onun yelken-çadırın altında battaniyelerle hıçkırıklarını bastırdığını biliyordum.</p>

  <p>Neşeli olma sırası bendeydi ve ben de elimden gelenin en iyisini oynadım, öyle ki canım gözlerinin içine kahkahayı ve dudaklarına şarkıları geri getirdim; çünkü erken bir saatte yatmaya gitmeden önce bana şarkı söyledi. Şarkı söyleyişini ilk kez duyuyordum ve ateşin yanına uzanmış sesini dinleyerek bambaşka yerlere gittim; çünkü yaptığı her işte sanatçı değilse başka hiçbir şey sayılmazdı ve sesi de pek güçlü değilse bile harika bir tatlılıkta ve duygu yüklüydü.</p>

  <p>Ben hâlâ sandalda yatıyordum ve o gece pek çok gecedir ilk kez gördüğüm yıldızlara bakarak ve durumu değerlendirerek uzunca bir zaman uyanık kaldım. Bu türden bir sorumluluk benim açımdan yeni bir şeydi. Wolf Larsen tümüyle haklıydı. Babamın ayakları üstünde durmuştum ben. Avukatlarımla danışmanlarım parama benim adıma göz kulak olmuşlardı. Aslında benim hiçbir sorumluluğum olmamıştı. Derken, <i>Hayalet</i>’teyken kendimden sorumlu olmayı öğrenmiştim. Ve şimdi de, ömrümde ilk kez kendimi bir başkasından sorumlu hissediyordum. Ve bu da sorumlulukların en ciddisi olsa gerekti, çünkü o, benim dünyada hakkında düşünmeyi en çok sevdiğim kadın, küçücük bir kadındı.</p>

</body>

</html>