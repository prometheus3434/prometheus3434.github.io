<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Otuz Birinci Bölüm</h1>

  <p>“Kokacak,” dedim, “ama ısıyı içeride, yağmuru ve karı da dışarıda tutacak.”</p>

  <p>Tamamlanmış fok postundan çatıyı inceliyorduk.</p>

  <p>“Pek ustalıklı değil, ama amaca uygun ve aslolan da bu,” diye sürdürdüm, övgüsü için can atarak.</p>

  <p>Ellerini çırptı ve fazlasıyla hoşnut kaldığını söyledi.</p>

  <p>“Ama karanlık burası,” dedi bir an sonra, omuzları elinde olmayan bir titremeyle büzülürken.</p>

  <p>“Duvarlar yükselirken bir pencere önerisinde bulunabilirdiniz,” dedim. “Burası sizin içindi ve pencere gereksinimini öngörmeliydiniz.”</p>

  <p>“Ama ben asla gözümün önünde duranı görmem, biliyorsunuz,” diye gülerek karşılık verdi. “Ve ayrıca, duvarda her an bir delik açabilirsiniz.”</p>

  <p>“Kesinlikle doğru, bunu düşünmemiştim,” diye yanıtladım bilgece başımı sallayarak. “Ama pencere camı sipariş etmeyi düşünür müsünüz? Firmayı aramanız –Kırmızı, 4451, sanırım öyleydi – ve istediğiniz camın boyutlarıyla türünü söylemeniz yeterli.”</p>

  <p>“Bunun anlamı…” diye başladı.</p>

  <p>“Pencere yok.”</p>

  <p>Bu kulübe karanlık ve kötü görünümlü bir şeydi, uygar bir yerde domuzlardan başkasına uygun düşmezdi; ama açık bir sandalda yaşamanın sefaletini bilen bizler için güvenli, ufak bir yuvaydı. Fok yağı ve katranlı pamuktan yapılma bir fitille gerçekleştirdiğimiz eve ısınma partisinden sonra, sıra kışlık etimizi avlama ve ikinci kulübenin inşasına geldi. Sabah gidip öğleyin bir sandal dolusu fokla geri gelmek artık sıradan bir işe dönmüştü. Ve ardından, ben kulübenin inşası için çalışırken Maud da balıkyağıyla uğraşıyor ve et parçalarının altında ağır yanan bir ateşi canlı tutuyordu. Düzlüklerde sığır eti kuruttuklarını duymuştum ve bizim ince şeritler biçiminde kesilip dumanın üstüne asılan fok etleri de kusursuz biçimde tütsülenmişti.</p>

  <p>Birincisine yaslayarak inşa ettiğim için yalnızca üç duvar gerektiren ikinci kulübeyi dikmek daha kolaydı. Ama yine de iş, zorlu bir işti. Maud ve ben şafaktan karanlık basıncaya, gücümüzün son damlasına değin öyle bir çalışıyorduk ki gece çöktüğünde yatağa sürünerek giriyor ve hayvani bir yorgunluk uykusu çekiyorduk. Ve yine de Maud kendini ömründe hiç bu kadar iyi ve güçlü hissetmediğini belirtiyordu. Bunun kendim için de geçerli olduğunu biliyordum, ama onun gücü bir zambağınkini andırdığından tükenecek diye korkuyordum. Sıklıkla, gücünün son kırıntısı da gittiğinde kumun üzerine kendi dinlenme ve canlanma tarzında sırtüstü uzandığını görüyordum. Derken yeniden ayaklarının üstüne doğruluyor ve her zamanki gibi zor zahmet çalışıyordu. Bu gücü nereden bulduğu beni hayrete düşürüyordu.</p>

  <p>“Bu kış ne kadar uzun süre dinleneceğimizi düşünün,” diyordu benim sitemlerime karşılık. “Gör bak, yapacak iş bulamıyoruz diye yaygara edeceğiz.”</p>

  <p>Çatısını bitirdiğimiz gece benim kulübemde bir eve alışma partisi düzenledik. Pusulanın ibresini güneydoğudan kuzeybatıya savuran ve sonra da dosdoğru üstümüze patlayan azgın bir fırtınanın üçüncü gününün sonuydu. Dıştaki koyun kumsallarında azgın dalgalar patlıyor ve bizim karayla çevrili iç koyumuzda bile hatırı sayılır dalgalar kırılıyordu. Adanın yüksek omurgası bizi fırtınadan koruyamıyor ve kimi kez duvarların dayanamayacağından korkmama yol açarak kulübelerimizin çevresinde ıslık çalıp uğulduyordu. Bir davul yüzü gibi gerilmiş sandığım deriden çatı, her esintide sarkıp bel veriyordu ve Maud’un sandığı kadar sıkı biçimde yosunla doldurulmamış duvarlardaki sayısız çatlak bir bir açığa çıkıyordu. Yine de fok yağı parlak bir ışık yayıyordu, üşümüyorduk ve rahatımız yerindeydi.</p>

  <p>Aslında hoş bir akşamdı ve bu akşamın Emek Adası’nda sosyal bir işlev olarak henüz gölgede kalmadığına karar vermiştik. İçimiz rahattı. Zorlu kışa boyun eğmediğimiz gibi onun için hazırlanmıştık da. O an için umursadığımız tek şey, fokların her an güneye doğru gizemli yolculuklarına çıkabilecekleriydi ve fırtınalar artık gözümüzü korkutmuyordu. Yalnızca kuru, sıcak ve fırtınadan korunmakta olduğumuz için değil, ama yosundan yapılabilecek en yumuşak ve en rahat şiltelere sahip olduğumuz için de. Bu Maud’un fikriydi ve bütün yosunları titizlikle bizzat kendisi toplamıştı. Bu benim şilte üzerinde geçireceğim ilk gecemdi ve biliyordum ki bunu o yaptığı için en tatlı uykuyu çekecektim.</p>

  <p>Gitmek için doğrulurken o kendine özgü değişken tavrıyla bana döndü ve:</p>

  <p>“Bir şey olacak – hatta oluyor. Hissediyorum. Bir şey buraya, bize doğru geliyor. Şu anda geliyor. Ne olduğunu bilmiyorum, ama geliyor.”</p>

  <p>“İyi mi, kötü mü?” diye sordum.</p>

  <p>Başını salladı. “Bilmiyorum, ama orada bir yerlerde.”</p>

  <p>Denizden ve rüzgârdan tarafı gösterdi.</p>

  <p>“Rüzgâraltı bir kıyı burası,” diye güldüm. “Ve böylesi bir gecede, kıyıya varıyor olmaktan çok burada olmayı yeğleyeceğimden eminim.”</p>

  <p>“Korkuyor musunuz, yoksa?” diye sordum, ona kapıyı açmak için adım atarken.</p>

  <p>Gözlerini yiğitçe benimkilere dikti.</p>

  <p>“Peki, kendinizi iyi hissediyor musunuz? Tümüyle iyi?”</p>

  <p>“Daha iyi olmamıştım hiç,” oldu yanıtı.</p>

  <p>Gitmeden önce azıcık daha lafladık.</p>

  <p>“İyi geceler, Maud,” dedim.</p>

  <p>“İyi geceler, Humphrey,” dedi.</p>

  <p>Birbirimize ön adlarımızla seslenmemiz kendiliğinden gelişen bir durumdu ve doğal olduğu kadar kasıtsızdı da. O anda kollarımı ona dolayıp kendime çekebilirdim. Ait olduğumuz o dünyada bulunsaydık kesinlikle öyle yapardım. Durum bu hale geldiği için olabilecek tek şey buydu; ama tatlı bir hoşnutlukla küçük, ama sımsıcak parlayan kulübemde tek başıma kaldım ve aramızda önceleri var olmayan bir bağın ya da söze dökülmemiş bir şeyin kurulduğunu biliyordum.</p>

</body>

</html>