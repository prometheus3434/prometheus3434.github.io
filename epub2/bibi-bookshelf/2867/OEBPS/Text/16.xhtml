<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Altıncı Bölüm</h1>

  <p>İkinci kaptanlık konumunun, artık tabak yıkamaya paydos demenin ötesinde bir keyif getirdiğini söyleyemem. İkinci kaptanın en kolay görevlerinden bile bihaberdim ve sonuçta tayfalar halime acımamış olsalardı üstesinden gelemezdim. İpler ve halat donanımı, yelkenlerin ayarlanması ve açılması konusunda zerrece bilgim yoktu; ama tayfalar bana işin doğrusunu göstermek için canlarını dişlerine taktılar –özellikle de Louis iyi bir öğretmen olduğunu kanıtladı – ve altımdaki adamlarla pek az sorun yaşadım.</p>

  <p>Avcılara gelince işin rengi değişiyordu. Denizde rütbelerin değişmesine alışkın avcılar beni bir tür şaka gibi düşündüler. Aslında, bu, sözcüğün tam anlamıyla bir kara adamı olup da ikinci kaptanın yerini doldurmak zorunda kalan benim için de bir şakaydı; ancak başkalarınca şaka gibi ele alınmak ise farklı bir durumdu. Benim hiçbir şikâyetim bulunmasa da Wolf Larsen bana karşı denizcilik etiketine en özenli biçimde uyulmasını istemekteydi; zavallı Johansen’e gösterilenden çok daha fazlasını; nitekim birkaç ağız dalaşı, tehdit ve bir o kadar da homurdanma pahasına avcıları zaman içinde hizaya getirdi de. Ön tarafta da, arka tarafta da “Bay Van Weyden”dım ve Wolf Larsen’in bana “Hump” diye seslenmesi yalnızca gayri resmi bir durumdu.</p>

  <p>Eğlendiriciydi aslında. Yemekteyken, rüzgâr uskunayı birkaç derece sürüklemiş olabiliyor, ben masadan kalkarken arkamdan, “Bay Van Weyden, rica etsem, yelkenleri iskele tarafından gelen rüzgâra göre ayarlar mısınız” diyordu. Ve ben güverteye çıkıyor, Louis’i yanıma çağırıyor ve ondan ne yapılması gerektiğini öğreniyordum. Ardından, birkaç dakika sonra onun yönlendirmelerini hazmetmiş ve manevrayı layıkıyla yapmış olarak buyruklarımı vermeyi sürdürüyordum. Başlarda yaşadığım bu türden bir örneği anımsıyorum da, tam emirlerimi vermeye başladığım sıra Wolf Larsen de sahnede görünmüştü. Purosunu içip emir yerine getirilene kadar sessizce izlemiş ve sonra kıç tarafına giderken yanım sıra yürümüştü.</p>

  <p>“Hump,” dedi, “özür dilerim, Bay Van Weyden, sizi kutluyorum. Sanırım artık babanızın ayaklarını mezara onun yanına gönderebilirsiniz. Siz kendinizinkileri keşfettiniz ve onların üstünde durmayı öğrendiniz. Bir parça ip, yelken işi ve fırtına benzeri deneyimler; yolculuğun sonunda herhangi bir kıyı uskunasını idare edebilirsiniz.”</p>

  <p><i>Hayalet</i>’in üstünde en hoş zamanlarımı geçirişim işte bu aralıkta, Johansen’in ölümüyle avlanma yerine varışımız arasındaydı. Wolf Larsen son derece ölçülüydü, tayfalar bana yardım ediyorlardı ve artık Thomas Mugridge’le rahatsız edici ilişkim sona ermişti. Ve ne yalan söyleyeyim, günler geçip giderken kendimle belli bir gurur duyduğumun da farkına vardım. Durum ne denli inanılmaz olsa da –bir kara hödüğü ikinci kaptan olmuştu – durumu iyi idare ediyordum ve o kısa süre boyunca kendimle gurur duyup tropik denizde kuzeye ve batıya, su varillerimizi dolduracağımız adaya doğru yuvarlanırken <i>Hayaletim</i> ayaklarımın altında inip kalkışını sevmeye başlamıştım.</p>

  <p>Ancak mutluluğum katıksız değildi. Göreliydi, geçmişin büyük sefillikleriyle geleceğin büyük sefillikleri arasına sıkışmış daha az sefilce bir dönemdi. Çünkü <i>Hayalet</i>, denizciler söz konusu olduğunda sözcüğün en berbat anlamıyla bir cehennem gemisiydi. Bir an bile huzur ya da barış içinde değillerdi. Wolf Larsen, canına kastettiklerini ve baş kasarada yediği dayağı unutmamıştı ve sabah, öğlen, akşam ve her gece, kendini yaşamı onlara zehir etmeye adamıştı.</p>

  <p>Küçük şeyler psikolojisini iyi biliyordu ve mürettebatın deliliğin eşiğine gelmesini körükleyen de bu küçük şeylerdi. Harrison’ın yanlış bir yere bırakılmış bir boya fırçasını doğru yere koysun diye yatağından kaldırıldığına ve aşağıdaki iki nöbetçinin de ona eşlik edip işi yerine getirdiğini görsünler diye kan uykularından edildiklerine tanık oldum. Küçük bir şey, gerçekten de, ama böyle bir zekânın bin türlü yaratıcı buluşuyla çarpıldığında baş kasaradaki adamların ruhsal durumları hafiften kaygılandırıcı diye nitelendirilebilir.</p>

  <p>Doğallıkla homurdanmalar gırla gidiyordu ve sürekli ufak tefek patlamalar yaşanıyordu. Yumruklar savruluyor ve her an, efendileri durumundaki insan canavarın ellerinde, yaralarına pansuman yaptıran iki üç kişi oluyordu. Kasara ve kamarada taşınan cephanelik gibi silahlar dolayısıyla toplu bir eylem yapmak olanaksızdı. Leach ile Johnson, Wolf Larsen’in şeytanca öfkesinin iki özel kurbanıydı ve Johnson’ın yüzüne, gözlerine yerleşen derin melankolinin görüntüsü içimi sızlatıyordu.</p>

  <p>Leach’e gelince iş değişiyordu. Onun içinde fazlasıyla dövüşken bir hayvan vardı. Yas tutmaya zaman bırakmayan gözü dönmüş bir öfkenin pençesine düşmüş gibiydi. Dudakları, Wolf Larsen’i gördüğü anda korkunç, tehditkâr ve inanıyorum ki bilinçsiz bir sese dönüşen sürekli bir hırıltıyla çarpıklaşmıştı. Gözleriyle bir hayvanın bakıcısını izlediği gibi etrafta Wolf Larsen’i izlediğini ve bu sırada da boğazının derinliklerinden hayvansı hırıltının yükselip dişlerinin arasından ıslık gibi çıktığını görmüştüm.</p>

  <p>Bir keresinde, güneşli bir günde güvertede bir emir vermeye hazırlanırken omzuna dokunduğumu anımsıyorum. Sırtı bana dönüktü ve elimi hisseder hissetmez hırıldayarak ve kafasını çevirerek havaya, benden uzağa sıçradı. Bir an için beni nefret ettiği adam sanmıştı.</p>

  <p>Küçücük bir fırsatta o da, Johnson da Wolf Larsen’i öldürürdü, ama o fırsat hiç gelmedi. Wolf Larsen buna izin vermeyecek kadar kurnazdı ve ayrıca da yeterli silahlara sahip değildiler. Yalnızca yumruklarıyla hiçbir şansları yoktu. Her defasında vahşi bir kedi gibi, dişiyle, tırnağıyla, yumruğuyla yere serilene, tükenene ya da bilincini yitirene dek karşılık veren Leach’le güvertede defalarca dövüştüler. Ve Leach başka bir dövüşe tutuşmaktan da asla çekinmedi. İçinde barındırdığı tüm şeytanlık Wolf Larsen’in içindeki şeytanlığa meydan okuyordu. Bunu kafalarına koyduklarında küfrederek, hırıldayarak, vurarak aynı zamanda çıkıyorlardı güverteye ve Leach’i, uyarmadan ve ortada hiçbir kışkırtma da yokken Wolf Larsen’in üstüne çullanırken görüyordum. Bir keresinde ağır kaplama bıçağını iki santimle ıskalayarak Wolf Larsen’in gırtlağına savurdu. Başka bir sefer de çelik bir kavelayı mizana gurcatasından aşağı düşürdü. Hareket halindeki bir gemide bunu denk getirmek güç bir işti, ama kavelanın keskin ucu yirmi metre yüksekten ıslık çalarak aşağı indi ve o sırada ambar merdivenlerinden beliren Wolf Larsen’in kafasını kıl payı ıskalayıp sert güverte döşemesinde beş santim derine girdi. Yine bir başka sefer, gizlice kasaraya süzülüp bir tüfek ele geçirmiş, güverteye çıkarken Kerfoot’a yakalanmış, silah elinden alınmıştı.</p>

  <p>Wolf Larsen’in neden onu öldürüp de bu işe bir son vermediğini sıklıkla merak ederdim. Ama o yalnızca gülüyor ve bu durumdan zevk alıyor görünüyordu. Bu işte yırtıcı hayvanları evcilleştirmekten zevk alan insanların duyduğuna benzer belirli bir heyecan vardı sanki.</p>

  <p>“Yaşamın birisinin ellerinde olması,” diye açıkladı bana, “yaşama bir heyecan katıyor. İnsanoğlu doğuştan bir kumarbaz ve yaşam da masaya sürebileceği en büyük pey. Olasılık ne kadar büyükse heyecan da o kadar büyük oluyor. Leach’e üç buçuk attırma zevkinden kendimi niye yoksun bırakayım ki? Bundan dolayı ona büyük bir iyilikte bulunuyorum. Duygularımızın büyüklüğü karşılıklı. Kendisi bunu bilmese de ön taraftakilerin hepsinden daha çok krallar gibi yaşıyor o. Çünkü onlarda olmayan şey onda var; amaç, yapılacak ya da yaşanacak bir şey, elde etmek için var gücüyle çabalanan bir hedef, beni öldürme arzusu, beni öldürebileceği umudu. Gerçekten de, Hump, gizemli ve kendini beğenmiş biri. Daha önce bu denli hızlı ve hevesli yaşadığından kuşku duyarım ve bazen onu hırsın ve duyarlılığın doruklarında gördüğümde dürüstçe söylemek gerekirse imreniyorum ona.”</p>

  <p>“Ah, korkakça ama bu, korkakça!” diye bağırdım. “Her şey sizin lehinize.”</p>

  <p>“İkimizden hangimiz, seninle ben, kim daha korkak?” diye sordu ciddiyetle. “Durum nahoşsa ve bunun tarafıysan vicdanınla uzlaşıyorsun. Gerçekten de büyük olsaydın, kendine ihanet etmeseydin, Leach ve Johnson’la güç birliği yapardın. Ama korkuyorsun, korkuyorsun. Yaşamak istiyorsun. İçindeki yaşam ne pahasına olursa olsun yaşayayım diye çırpmıyor; bu yüzden de, en güzel düşlerine sırt çevirerek, bütünüyle acınası o küçük ilkene karşı günaha girerek ve eğer bir cehennem varsa, ruhunu dosdoğru oraya yönelterek aşağılık biçimde yaşıyorsun. Pöh! Ben mertlik rolünü oynuyorum. İçimdeki yaşamın dürtülerine sadık kaldığım için günah işlemiyorum. En azından kendi ruhuma karşı dürüstüm ki bu da senin olmadığın şey.”</p>

  <p>Söylediklerinin batan bir yanı vardı. Sonuçta belki de ben korkakça bir rol oynuyordum. Ve bu konu hakkında düşündükçe kendime karşı ödevimin, öğüdüne uymakta, Johnson ve Leach’le güç birliği edip onun ölümü için uğraşmakta yattığı daha göze batar hal aldı. Tam bu noktada, sanırım, beni uçuk kaçık eylemlere iten ve cinayetin bile doğru bir yol olduğuna hak verdiren Püriten kökenimin yalın bilinci devreye giriyordu. Bu düşünce üzerinde kafa patlattım. Dünyayı böyle bir canavardan kurtarmak eylemlerin en ahlaklısı sayılırdı. İnsanlık bu sayede daha iyi ve daha mutlu, yaşam ise daha adil, daha tatlı olurdu.</p>

  <p>Yatağımda gözüme uyku girmeden uzanıp durumun gerçeklerini sonu gelmez biçimde ortaya koyarak bunu uzun süre ölçüp biçtim. Gece nöbetlerinde, Wolf Larsen’in aşağıda olduğu sırada Johnson ve Leach’le konuştum. Her iki adam da umudunu yitirmişti; Johnson yaradılışındaki kolay pes etme huyundan; Leach ise beyhude mücadele içinde sopa yemekten bitkin düşmesinden dolayı. Ama bir gece hırsla elimi yakalayıp şöyle dedi:</p>

  <p>“Sizin düzgün bir adam olduğunuzu düşünüyorum, Bay Van Weyden. Ama olduğunuz yerde kalıp çenenizi tutun. Uyanık olun, sesinizi çıkartmayın. Biz ölmüşüz, bunu biliyorum; ama yine de zamanı geldiğinde gereksinim duyarsak belki bize bir iyiliğiniz dokunabilir.”</p>

  <p>Üstünden yalnızca bir gün geçmişti ki Wainwright Adası’nın karaltısı rüzgârın estiği yönde omurgaya dik açıda göründüğünde Wolf Larsen’in ağzından kehanet gibi sözler döküldü. Leach ona, o da Johnson’a saldırmış ve ikisini de kamçılamayı henüz bitirmişti.</p>

  <p>“Leach,” dedi, “seni şu ya da bu zaman öldüreceğimi biliyorsun, değil mi?”</p>

  <p>Yanıt bir hırıltıydı.</p>

  <p>“Ve sana gelince Johnson, seninle işim bitmeden önce öylesine canından bezeceksin ki kendini küpeşteden denize atacaksın. Bekle de gör.”</p>

  <p>“Bu bir iddia,” diye ekledi, yanı başımda. “Bir aylık ücretin üstüne bahse girerim ki bunu yapacak.”</p>

  <p>Su varillerimizi doldururken kurbanlarının bir kaçış fırsatı bulacaklarına ilişkin bir umut yeşermişti içimde, ama Wolf Larsen yerini iyi seçmişti. <i>Hayalet</i>, ıssız bir kumsalın dalgalarının kırıldığı yere yarım mil uzaklıktaydı. Burada hiç kimsenin çıkamayacağı, sarp, volkanik duvarlarla çevrili derin bir boğaz vardı. Ve burada, doğrudan onun gözetiminde, Leach ve Johnson küçük fıçıları doldurup kumsala yuvarlıyorlardı. Sandallardan birine binip uzaklaşmak için nefes almaya fırsatları yoktu.</p>

  <p>Bununla birlikte Harrison’la Kelly böyle bir işe kalkıştılar. Sandallardan birisinin mürettebatını onlar oluşturmuştu ve görevleri her seferinde tek bir varil taşıyarak uşkuna ile kıyı arasında gidip gelmekti. Akşam yemeğinden hemen önce, boş bir varille yola çıkmışken rotalarını değiştirdiler ve denizde çıkıntı yaparak kendileriyle özgürlüğün arasına giren burnu dönmek için sol tarafa dümen kırdılar. Burnun köpüklü tabanının ötesinde Japon kolonicilerinin güzel köyleriyle iç kısımlara doğru derinleşen davetkâr vadiler uzanıyordu. İki adam bir kez emin ellere ulaştı mıydı, Wolf Larsen’den yakalarını sıyırabilirlerdi.</p>

  <p>Henderson’la Duman’ın bütün sabah boyunca güvertede dolandıklarını gözlemiştim ve o anda bunun nedenini öğrendim. Tüfeklerini ellerine alıp kaçakların üstüne rastgele ateş açtılar. Bu soğukkanlı bir nişancılık gösterisiydi. Başta kurşunlar zararsız biçimde sandalın her iki yanında suyun yüzeyinde vınladı; ama adamlar hırsla küreklere asılmayı sürdürünce kurşunlar daha da yakınlarına isabet etmeye başladı.</p>

  <p>“Bak şimdi Kelly’nin sağ taraftaki küreğini nasıl alacağım elinden,” dedi Duman, daha dikkatlice nişan alarak.</p>

  <p>Dürbünle bakıyordum ve ateş ettiğinde küreğin sapının paramparça olduğunu gördüm. Henderson da Harrison’ın sağdaki küreğini seçerek aynısını yineledi. Sandal kendi çevresinde döndü. Geri kalan iki kürek de hemencecik kırıldı. Adamlar küreklerden kalan parçalarla ilerlemeye çalıştılar ve ellerine ateş edip onları da uçurdu. Kelly sandalın tabanından bir tahta parçası söküp onunla yüzdürmeye başladı, ama parçaları eline saplanırken bir acı çığlığıyla onu da elinden bıraktı. Derken, vazgeçip sandalı başıboş bıraktılar ve kıyıdan Wolf Larsen’in yolladığı ikinci bir sandal onları yedeğine alıp gemiye getirdi.</p>

  <p>O akşamüstünün geç saatlerinde demir alıp uzaklaştık. Önümüzde, avlanma yerindeki üç dört aylık av dışında yapılacak bir iş kalmamıştı. Sonuçta manzara karanlıktı ve ağırlaşmış bir yürekle işimin başına geçtim. <i>Hayalet</i>’in üstüne adeta bir cenaze yası çökmüş görünüyordu. Wolf Larsen, o acayip, şiddetli baş ağrılarından birisiyle yatağına çakılmıştı. Harrison umursamazcasına dümenin başında dikiliyor, sanki bedeninin ağırlığından yorulmuşçasına onu kendine destek yapıyordu. Adamların geri kalanları ise somurtkan ve sessizdiler. Ambar kapağının kuytusunda, başı dizlerinde, kolları başının çevresinde sözcüklere sığmaz bir umutsuzluk tavrı içinde çömelmiş Kelly’ye rastladım.</p>

  <p>Johnson’ı ise baş kasaranın başında boylu boyunca yere uzanmış, ön taraftaki huzursuz çalkantıya gözünü dikmiş halde buldum ve dehşetle Wolf Larsen’in iddiasını anımsadım. Sanki meyvesini verecek gibi görünüyordu. Ona iş buyurarak adamı marazi düşüncelerinden uzaklaştırmaya çalıştım, ama hüzünle bana gülümseyip uymayı reddetti.</p>

  <p>Kıç tarafına dönerken Leach yanıma yaklaştı.</p>

  <p>“Sizden bir iyilik istiyorum, Bay Van Weyden,” dedi. “Eğer şansınız yaver gider de ’Frisco’ya sağ salim ulaşırsanız Matt McCarthy’yi arayıp bulur musunuz? O benim babam olur. Hill’de yaşıyor, Mayfair fırınının arkasında, bir ayakkabı tamir dükkânı işletiyor, herkes bilir, zorlanmadan bulursunuz. Ona deyin ki ona çektirdiklerimden ve yaptıklarımdan dolayı hep pişman yaşadım ve – ve ona yalnızca ‘Tanrı onu kutsasın’ dediğimi iletin.”</p>

  <p>Başımla onayladım, ama şöyle dedim, “Hepimiz San Francisco’ya geri döneceğiz Leach ve Matt McCarthy’yi görmeye gittiğimde sen de yanımda olacaksın.”</p>

  <p>“Size inanmayı isterdim,” diye yanıtladı elimi sıkarak, “ama inanamam. Wolf Larsen işimi bitirecek, biliyorum ve bütün umabileceğim bunu çabucak yapması.”</p>

  <p>Ve yanımdan ayrılırken benim yüreğimde de aynı arzunun varlığının farkındaydım. Madem yapılacaktı bari bir an önce yapılsaydı. Genel hüzün beni de kanatlarının altına almıştı. En kötüsü kaçınılmaz görünüyordu ve birbirini kovalayan saatler boyunca güverteyi arşınlarken Wolf Larsen’in iğrenç fikirlerine kapılmış halde buldum kendimi. Bütün bunlar neydi? İnsan ruhlarının böylesine nedensiz yere mahvedilmesine izin veren yaşamın görkemi neredeydi? Ucuz ve aşağılık bir şeydi sonuçta bu yaşam ve ne kadar çabuk sona ererse o kadar iyiydi. Tümüyle sona ersindi! Ben de küpeşteye yaslanıp, er ya da geç unutuluşun serin yeşil derinliklerine batmamın kesinliğiyle gözlerimi özlemle denize diktim.</p>

</body>

</html>