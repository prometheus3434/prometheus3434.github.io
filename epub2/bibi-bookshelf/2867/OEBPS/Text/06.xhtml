<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Altıncı Bölüm</h1>

  <p>Ertesi sabah fırtına tümüyle dinmişti ve <i>Hayalet</i> bir nebze esintisi olmayan durgun bir denizde yavaşça kayıyordu. Bununla birlikte, arada sırada hafif hava akımları da hissediliyordu ve Wolf Larsen, gözleri denizde hep alize rüzgârlarının esmesi gereken kuzeydoğu yönünü tarayarak sürekli kasarayı arşınlıyordu.</p>

  <p>Adamların hepsi de güvertedeydiler ve mevsimin avı için çeşitli sandalları hazırlamakla meşguldüler. Kaptanınkiyle ve avcıların kullanacağı altı kayıkla beraber yedi adet sandal vardı gemide. Bir sandalın mürettebatı, bir avcı, bir kürekçi ve bir dümenci olmak üzere üç kişiydi. Uskunanın mürettebatı ise kürekçilerle dümencilerdi. Avcılar da nöbetlerden sorumluydular ve her zaman Wolf Larsen’in buyruklarına tabiydiler.</p>

  <p>Bunların hepsini ve daha fazlasını öğreniyordum. <i>Hayalet</i> hem San Francisco’daki hem de Victoria’daki filoların içindeki en hızlı uşkuna sayılıyordu. Aslında, bir zamanlar özel bir yatmış ve hız için inşa edilmiş. Bu tür şeylerden hiç anlamasam da, uskunanın hatları ve donanımı kendini gösteriyordu. Johnson bana, dünkü ikinci akşam nöbeti sırasında onunla kısa bir süre çene çalarken gemiyi anlattı. Gemiye duyduğu, bazı kimselerin atlara duyduğu türden bir aşkla, coşku içinde konuşuyordu. Görünürdeki manzaradan nefret ediyordu ve anladım ki Wolf Larsen’in fok avı kaptanları arasında oldukça berbat bir ünü vardı. Johnson’ı yolculuk için sözleşme yapmaya cezp eden <i>Hayalet</i> in kendisiydi, ama çoktan pişmanlık duymaya başlamıştı.</p>

  <p>Bana anlattığına göre, <i>Hayalet</i> modeliyle herkesin dikkatini üstüne çeken seksen tonluk bir uskunaydı. Kemeresi ya da eni yedi metreydi ve uzunluğu da yirmi yedi metreyi biraz geçiyordu. Efsanevi, ama bilinmeyen ağırlıktaki kurşundan omurgası, muazzam yelkenleriyle birlikte onu oldukça dengeli kılıyordu. Ana gabya çubuğunun güverteye kadarki uzunluğu otuz metrenin üstünde, pruva direğinin gabya çubuğuyla birlikte uzunluğu ise bundan iki buçuk üç metre daha kısaydı. Bu ayrıntıları veriyorum ki yirmi iki kişiyi taşıyan bu yüzer dünyanın boyutları gözde canlanabilsin. Oldukça küçük bir dünya bu, bir zerre, bir benek ve bu denli küçük ve savunmasız bir düzeneğin üstünde denize açılmayı göze alan insanlara şaşıyorum.</p>

  <p>Wolf Larsen aynı zamanda denizdeki pervasız seyriyle de nam salmıştı. Henderson’la avcılardan biri, Standish adında bir Californialı bu konuda konuşurlarken kulak misafiri olmuştum. İki yıl önce Bering Denizi’ndeki bir fırtınada <i>Hayalet</i> in direklerinin kırılmasına yol açmıştı ve yerine her bakımdan daha güçlü, daha ağır olan şimdiki direkler takılmıştı. Direkler takılırken, gemiyi yitirmektense direkleri kırmayı yeğlediğini söylediği anlatılıyor.</p>

  <p>Terfisinin sarhoşluğuna yenik düşen Johansen dışında gemideki herkesin <i>Hayalet</i> le yolculuğa çıkmasının bir mazereti varmış gibi görünüyor. Ön taraftaki adamların yarısı engin deniz tayfası ve onların mazereti gemi ya da kaptan hakkında bir şey bilmeyişleri. Ve bilgisi olanların, yani avcıların da keskin nişancılıklarına karşın kavgacılıkları ve namussuzluğa yatkınlıkları öylesine nam salmış ki başka hiçbir saygın uskunada iş bulamayacakları fısıltısı dolaşıyor.</p>

  <p>Mürettebattan birisiyle daha tanışıklık edindim; adı Louis, tombul ve şen yüzlü bir Nova Scotia İrlandalısı ve bir dinleyici bulur bulmaz konuşma eğiliminde, oldukça girişken bir adam. Öğleden sonra, aşçı aşağıda uyur ve ben de bitip tükenmez patatesleri soyarken, Louis “bir çift lafın belini kırmak” için mutfağa damladı. Gemide bulunmasının mazereti imzayı attığı sırada sarhoş olmasıydı. Bunun ayık bir anında dünyada yapacağı son şey olacağını bana defalarca anlatarak ikna etmeye çalıştı. Görünüyor ki on iki yıldır her mevsim düzenli biçimde fok avına katılıyor ve iki filoda da en iyi sandal dümencileri arasındaki en iyi iki üç kişiden birisi sayılıyor.</p>

  <p>Başını uğursuz biçimde “Ah, evladım,” diyerek bana doğru salladı, “bu seçip seçebileceğin en berbat uşkuna, zamanında benim gibi sarhoş değildiysen. Fok avı tayfalar için cennettir; bundan başka gemilerde. İlk piyango ikinci kaptana vurdu, ama nah şuraya yazıyorum, bu yolculuk sona ermeden daha kaç kişi ölecek. Hişt, bak şimdi, senle benim bir de şu puntelin arasında kalsın, bu Wolf Larsen tam bir şeytan ve başına o geçtiğinden beri hep olageldiği gibi <i>Hayalet</i> de bir cehennem gemisine dönüşecek. Ben bilmiyor muyum? Bilmiyor muyum sanki? Hakodate’de iki yıl önce adamlarıyla kavga edip dördünü vurduğunu unuttum mu? İki yüz yetmiş beş metreden az bir şey uzaktaki <i>Emma L</i>.’de değil miydim ben o zaman? Ve aynı yıl bir yumrukta öldürdüğü bir adam daha var. Evet bayım, onu öldürdü. Kafası bir yumurta kabuğu gibi ezildi. Kura Adası’nın Valisiyle Polis Müdürü, Japon beyefendileri bayım, onlar yok muydu bir de ve kaptanın konuğu olarak <i>Hayalet</i>’e çıkmamışlar mıydı ve karılarını da getirmişlerdi, yelpazelerin üstünde gördüklerimiz gibi minnacık, güzel parçalardı. Gemiyi hareket ettirdiğinde, sanki kazara olmuş gibi bu sevdalı kocaları gerideki kayıkta bırakıvermediler mi? Zavallı küçük hanımların adanın öbür tarafında, kendilerini taşıyacak hiçbir şeyin bulunmadığı, ayaklarında bir mil bile dayanmayacak türden eften püften hasır sandaletleriyle dağları aşıp yürüyerek evlerine ulaşabilecekleri bir yerde karaya çıkartılmaları bir hafta sonra değil miydi? Bilmiyor muyum ben? Böyle bir canavardır, bu Wolf Larsen; Vahiy kitabında adı geçen o koca canavar ve bir kere de hayırlı bir işi görülmemiştir. Ama bak, ben sana hiçbir şey demedim ha. Bir tek sözcük bile fısıldamadım; çünkü en sonuncu ana evladı balıklara yem olsa bile bu ihtiyar, şişko Louis bu yolculuktan sağ çıkacak.”</p>

  <p>“Wolf Larsen!” diye burnundan soludu bir saniye sonra. “Şu ada bak sen! Kurt – tam kurt işte. Bazı kimseler gibi kötü kalpli birisi değil o. Çünkü kalpsizin teki. Kurt, bildiğin kurt, o kadar. Adıyla müsemma oluşuna şaşıyor musun?” “Ama nasıl birisi olduğu bu kadar iyi biliniyorsa,” diye sordum, “nasıl oluyor da gemisine adam bulabiliyor?” “Peki, Allahın karasında ve denizinde herhangi bir işi yaptırmaya adam nasıl bulunur, sence?” diye parladı Louis Kelt hararetiyle. “Adımı yazdırdığımda domuz gibi sarhoş olmasaydım sen beni bu gemide nasıl görecektin? Avcılar gibi, daha iyi adamlarla yolculuk edemeyenler de var, şuradaki zavallıcıklar gibi hiçbir şey bilmeyen tayfalar da. Ama akılları başlarına gelecek, günlerini görecekler ve analarından doğduklarına pişman olacaklar. Zavallı ihtiyar şişko Louis’i ve başındaki dertleri unutsam bu zavallı yaratıklar için gözyaşı dökerdim. Ama bak, ben tek sözcük fısıldamadım, tamam mı, tek sözcük bile.”</p>

  <p>“O avcılar aşağılık herifler,” diyerek yeniden başladı, çünkü doğuştan çenesi düşüktü, konuşmadan duramıyordu. “Ama sağa sola sataşıp etrafta ağız dalaşı yapmaya başlasınlar bakalım. Onların hakkından gelir. Kokuşmuş kötü kalplerine Tanrı korkusunu salacak adam o. Şu benim avcıya bak, Horner’a. ‘Jock’ Horner derler ona, uysal birisi gibi sessizdir, kız gibi yumuşak konuşur, sanki ağzında tereyağı erimez sanırsın. Geçen sene sandal dümencisini öldürmedi mi? Üzücü bir kaza deyip geçtiler, ama Yokohama’da kürekçisine rast geldim ve işin doğrusunu aldım ağzından. Bir de Duman var, küçük kara şeytan; Ruslar onu, Rusya toprağı olan Copper Adası’nda kaçak avlanırken yakalayıp Sibirya’daki tuz madenlerinde üç yıl tutmadılar mı? Arkadaşıyla birlikte ellerini ve ayaklarını zincirlemişler. Etrafta bu tür laflar edilmiyor muydu? Çünkü öteki herifi her defasında bir kovanın içinde madenin tepesine yollayan Duman’ın ta kendisiydi; bugün bir bacak, yarın bir kol, ertesi gün kafa, böylece sürüp gitmiş.”</p>

  <p>Yarattığı dehşetin üstesinden gelip, “Ama ciddi olamazsınız!” diye haykırdım.</p>

  <p>“Ciddiyet mi?” diye sordu, şimşek gibi çakarak. “Anlattıklarım ne ki daha? Sağır ve dilsizim ben, ananın başı için sen de olsan iyi edersin; ne onlar ne de kaptan hakkında iyi sözler dışında bir şey söylemek için ağzımı hiç açmadım, Tanrı ruhunu lanetlesin onun ve on bin yıl arafta çürüsün, sonra da cehennemin en dibine gitsin!”</p>

  <p>Gemiye ilk geldiğimde ovalarken derimi soyan Johnson, ön ya da arka güvertedekiler içinde sözleri en az lastikli adamdı. Gerçekten de hiçbir belirsizliği yoktu. Onun dosdoğru konuşması ve erkeksiliği hemen göze çarpıyordu ki bu da çekingenlikle karıştırılabilecek bir ılımlılıkla pekişiyordu. Ama çekingen değildi hiç. Tersine kanaatlerine, erkekliğinin sarsılmazlığına güveni tamdı. Tanışıklığımızın başlangıcında, Yonson diye çağrılmasına karşı çıkmasını sağlayan da bu güvendi. Ve Louis bu konuda onun hakkında yargıda ve kehanette bulunmaktan geri kalmadı.</p>

  <p>“İyi bir herif o, şu bizim İskandinav göçmeni Johnson,” dedi. “Baş kasaradaki en iyi tayfa. Benim kürekçim. Ama Wolf Larsen başına bela açacak onun; çünkü kıvılcımlar göğe çıkıyor. Bunu bilen benim. Belanın gökyüzündeki fırtına gibi toplanıp geldiğini görebiliyorum. Onunla bir abi gibi konuştum, ama aklı bir karış havada ya da yanlış sinyal aldığından gözü pek az şey görüyor. Kafasına yatmayan bir şey olunca homurdanıyor ve ortalıkta her zaman Wolf’a laf taşıyan gammazlar bulunuyor. Kurt güçlüdür ve güçten nefret etmek kurdun işidir ve Johnson’da gördüğü de güç; boyun eğmiyor hiç, bir küfür ya da yumruk karşısında, ‘Evet efendim, çok teşekkür ederim, efendim’ demeyi bilmiyor. Ah, bela geliyor! Geliyor! Başka bir kürekçiyi de nereden bulacağımı Tanrı bilir! İhtiyar kendisini Yonson diye çağırdığında ondan başka hangi aptal kalkıp da, ‘Benim adım Johnson, efendim’ der ve sonra da harf harf telaffuz eder? İhtiyarın suratını görecektin! Hemen oracıkta ona dalacak sandım. Yapmadı, ama yakındır, o göçmenin kalbini kırmazsa ben de denizdeki gemilerin adamlarının huylarım hiç bilmiyorum demektir.”</p>

  <p>Thomas Mugridge çekilmez hale geliyor. Her konuşmada, kendisine Bay ya da Efendim demeye zorluyor beni. Bunun bir nedeni Wolf Larsen’in ondan hoşlanıyor görünmesi. Bir kaptanın aşçıyla sıkı fıkı olmasının görülmemiş bir şey olduğunu düşünüyorum; ama Wolf Larsen’in yaptığı tam da bu. İki üç kez başını mutfaktan içeri uzatıp Mugridge’i babacan bir tavırla sıvazladı ve bir kez de, bu öğleden sonra, kıç tarafında durup onunla tam on beş dakika çene çaldı. Sohbet bitip de Mugridge mutfağa döndüğünde yağcılıktan ışıldıyordu ve sinir bozucu, akortsuz, tiz bir sesle seyyar satıcı şarkıları mırıldanarak işini sürdürdü.</p>

  <p>“Amirlerle aramı hep iyi tutarım,” diye belirtti bana sır verircesine. “Gözlerine girmenin yolunu bilirim. Kaptanla son görüşmemiz, mesela; küçük bir sohbet ve dostça bir kadeh için kamarasına uğramakta sakınca görmedim. ‘Mugridge,’ diyor bana, ‘Mugridge,’ diyor, ‘Yanlış yerdesin.’</p>

  <p>‘Nasıl yani?’ diyorum. ‘Sen bir beyefendi olarak doğmalı ve yaşamını kazanmak için çalışmak zorunda kalmamalıymışsın.’ Allah canımı alsın, ‘Ump, ben onun kamarasında keyfim yerinde, rahatça oturmuş, onun purosunu tüttürür, onun romunu içerken bana böyle demediyse.”</p>

  <p>Bu gevezelikler dikkatimi darmadağın ediyordu. Ömrümde bu denli nefret ettiğim başka bir ses duymamıştım. Yağcı, imalı vurguları, yaltakçı gülümsemesi ve muazzam kibri, kimi kez beni titreme noktasına getirecek ölçüde sinirime dokunuyordu. Kesinkes, karşılaştığım en iğrenç ve mide bulandırıcı kişiydi. Pişirdiklerinin pisliği anlatılabilir gibi değildi ve gemide yenilen her türlü şeyi o pişirdiğinden, yemeklerinin en az pis olanlarını ayıklayıp yediklerimi büyük bir sakınımla seçmek zorunda kalıyordum.</p>

  <p>Çalışmaya alışkın olmayan ellerim de epeyce canımı sıkıyordu. Derim, ovalama fırçasının bile çıkartamayacağı biçimde kirden nasırlaşmış, tırnaklarımın rengi atıp kararmıştı. Ayrıca can yakıcı ve hiç geçmeyen biçimde su da toplamıştı ve kolumda, geminin bir sarsıntısı sırasında dengemi yitirerek mutfak sobasına yuvarlanmak suretiyle edindiğim koca bir yanık vardı. Dizim de daha iyi durumda değildi. Şişlik inmemişti ve dizkapağım hâlâ aşırı hassas durumdaydı. Sabahtan akşama değin aksamanın bir faydası yoktu. Eğer iyileşeceği varsa, tek gereksindiğim iyice dinlenmekti.</p>

  <p>Dinlenmek! Bu sözcüğün anlamını önceleri hiç bilmezmişim. Bütün yaşamım boyunca dinleniyormuşum da haberim yokmuş. Ama şimdi, yarım saat boyunca kımıldamadan oturabilip de hiçbir şey yapmasam, hatta düşünmesem, dünyanın en hoş şeyi olurdu bu. Ama öte yandan, bu aynı zamanda bir itiraf da. Bundan böyle emekçi insanların yaşamlarını takdir edeceğim. Çalışmanın bu kadar korkunç bir şey olduğunu hayal etmemiştim hiç. Sabahın beş buçuğundan gecenin onuna kadar, ikinci akşam nöbetinin sonuna doğru çaldığım anlar hariç, kendime bir dakika bile ayırmaksızın herkesin kölesiyim. Güneşte yakamozlanan denize bir göz atmak ya da bir tayfayı gabya yelkenine çıkarken veya civadraya koşarken izlemek için bir dakika durayım hele bir, nefret dolu sesi duyacağımdan hiç kuşkum yok: “Baksana buraya, ‘Ump, kaytarmak yok, gözüm üstünde.”</p>

  <p>Kasara altında öfkenin ayyuka çıktığının belirtileri var ve etrafta Duman’la Henderson’ın dövüştüğüne ilişkin dedikodular dolaşıyor Henderson avcıların en iyisi gibi görünüyor, kışkırtılması zor, ağırkanlı bir adam; ama çileden çıkmış olmalıydı ki Duman’ın gözü morarmıştı ve özellikle de akşam yemeği için kamaraya geldiğinde hırçın görünüyordu.</p>

  <p>Yemekten hemen önce, bu adamların duyarsızlığını ve zalimliğini gösteren kötü bir olay yaşandı. Mürettebatın içinde bir acemi, macera hevesinin pençesine düşüp ilk yolculuğunu yaptığını sandığım, hantal görünüşlü, Harrison adında bir köylü çocuğu vardı. Hafif, kararsız havalarda uskunaya epey bir tramola attırmak gerekiyordu ve böyle durumlarda yelkenler bir yandan diğerine geçirilir ve ön gabya yelkeninin yönünü değiştirsin diye yukarıya bir adam çıkartılırdı. Bir nedenle Harrison yukarıdayken, gizin ucunda dalgalanan yelkenin ıskotaları birbirine dolaştı. Anladığım kadarıyla bu işi düzeltmenin iki yolu vardı, ya ön yelkeni indirmek ki görece kolay ve tehlikesiz olan da buydu; ya da cunda mandarı boyunca tırmanıp gizin ucuna ulaşmak ki bu da oldukça riskli bir işti.</p>

  <p>Johansen Harrison’a seslenip mandara tırmanmasını istedi. Çocuğun korktuğu herkesin malumuydu. Ve güverteden yirmi beş metre yukarıda kendisini o ince ve sallanan iplere atması gerekeceği için bunda haklıydı da. Sabit bir esinti olsa durum o kadar da kötü sayılmayacaktı, ama <i>Hayalet</i> uçsuz bucaksız bir denizde beyhude yalpalıyordu ve her yalpalayışında yelken bezi kanat çırpıp patlıyor ve mandarlar gevşeyip geriliyordu. Bir insanı, kamçı ucundaki bir sinek gibi kapabilecek durumdaydılar.</p>

  <p>Harrison buyruğu duymuş ve kendisinden istenileni anlamıştı, ama duraksadı. Belki de o anda havada bulunuşu ömründe bir ilkti. Wolf Larsen’in buyurganlığının hemen etkisinde kalmış olan Johansen bir taciz ve küfür salvosuyla patladı.</p>

  <p>“Bu kadarı yeter, Johansen,” dedi Wolf Larsen tersleyerek. “Bu gemide küfürü yalnızca benim edeceğimi sana öğreteceğim. Yardımına gerek duyarsam, haber veririm.”</p>

  <p>“Evet, efendim,” diye onayladı ikinci kaptan boyun eğerek.</p>

  <p>Bu sırada Harrison mandara çıkmaya başlamıştı. Ben mutfak kapısından bakıyor ve sanki sıtma nöbeti geçiriyormuşçasına kol ve bacaklarının titrediğini görebiliyordum. Her seferinde iki üç santim ilerleyerek oldukça yavaş ve sakınımlı biçimde tırmanıyordu. Kendini çevreleyen açık mavi gökyüzünün altında, ağı boyunca sürünen iri bir örümceği andırıyordu.</p>

  <p>Pruva yelkeni yüksekte olduğu için hafifçe yukarıya doğru bir tırmanıştı bu ve gizle direkte çeşitli makaralardan geçen mandar, ellerinin ve ayaklarının tutunabileceği yerler sunuyordu. Ama sorun, rüzgârın yelkeni tam doldurabilecek denli güçlü ve sabit olmayışındaydı. Yolu yarıladığında, <i>Hayalet</i> rüzgâr yönünde yalpalayıp iki dalga arasındaki çukura düştü. Harrison ilerlemeyi bırakıp sıkıca tutundu. Yaşamını kurtarmak için tutunurken, ben yirmi beş metre aşağıdan kaslarının acı içindeki direnişini görebiliyordum. Yelken boşaldı ve giz geminin ortasına doğru savruldu. Mandar gevşedi ve her şeyin çok hızlı olup bitmesine karşın gövdesinin ağırlığı altında bel verdiğini görebildim. Ardından giz ani bir çabuklukla yana savruldu, büyük yelken bir top gibi patladı ve üç sıra camadan halatı yelkenin üstüne yaylım ateşi gibi indi. Tutunmayı sürdüren Harrison havada hızla sallandı. Sallanması aniden kesildi. Mandar bir anda gerginleşti. Kamçının kendisini kaptığı andı bu. Kavradığı yer koptu. Bir eli tuttuğu yerden kurtuldu. Öteki eli bir süre umutsuzca gezindi ve sonra o da diğerini izledi. Bedeni bükülüp aşağı sallandı, ama bir şekilde bacaklarıyla kendisini kurtarmayı becerdi. Kafa aşağı bacaklarından asılı kaldı. Hızlı bir gayret ellerini yeniden mandarla buluşturdu; ama acınası bir nesne gibi asılı kaldığı eski konumuna yeniden dönmesi zaman aldı.</p>

  <p>Wolf Larsen’in, mutfağın öteki köşesinden bana kadar gelen sesini duydum. “Bahse girerim ki akşam yemeği için iştahı kalmamıştır. Altından uzaklaş, Johansen. Dikkat et! Bu tarafa geliyor!”</p>

  <p>Gerçekte, Harrison’ın midesi, deniz tutan birisininki gibi altüst olmuş, kusuyordu ve uzunca bir süre kımıldamaya yeltenmeden değerli tüneğine yapışıp kaldı. Bununla birlikte Johansen, bağıra çağıra görevini tamamlaması için onu zorlamayı sürdürdü.</p>

  <p>Johnson’ın kanırtıcı biçimde ağır ve düzgün İngilizcesiyle “Yazıklar olsun,” diye homurdandığını işittim. Ana donanımın yanında, birkaç adım ötemde dikiliyordu. “Çocuk oldukça hevesli. Eline fırsat geçerse öğrenir. Ama bu…” Bir süre sustu, nihai yargısı “cinayet” sözcüğüydü çünkü.</p>

  <p>“Hişt, sussana sen!” diye fısıldadı Louis ona, “Ananın başı için çeneni tut!”</p>

  <p>Ama Johnson bakıyor ve homurdanmayı hâlâ sürdürüyordu.</p>

  <p>“Baksana buraya,” dedi avcı Standish Wolf Larsen’e, “o benim kürekçim ve onu yitirmek istemem.”</p>

  <p>“Dediğin gibi, Standish,” diye geldi karşılık. “Sandaldayken senin kürekçin; ama gemideyken o benim tayfam ve ona canım ne isterse onu yaparım.”</p>

  <p>“Ama bu bir neden değil ki…” diye söze girişti Standish.</p>

  <p>“Bu kadarı yeter, ağır ol!” diye tavsiyede bulundu Wolf Larsen. “Ben sana neyin ne olduğunu söyledim, uzatma artık. O benim adamım, eğer istersem ondan çorba yapar içerim.”</p>

  <p>Avcının gözlerinde öfkeli bir parıltı vardı, ama arkasını dönüp kasara altına girerek oradan yukarıya bakmayı sürdürdü. Şimdi herkes güvertedeydi ve tüm gözler bir insan yaşamının ölümle cebelleştiği noktaya, havaya dikilmişti. Endüstriyel örgütlenmenin başkalarının yaşamını kontrol hakkını kendilerine verdiği bu adamların duyarsızlığı dehşet vericiydi. Dünyanın anaforunun dışında yaşamış ben, işlerin bu biçimde yürütüldüğünü hayal bile etmemiştim. Yaşam her zaman kendine özgü bir kutsiyete sahip bir şey olarak görünmüştü, ama burada, ilişkilerin aritmetiğinde hiçbir değeri bulunmayan bir sıfırdı. Bununla birlikte, tayfaların kendi başlarına, Johnson’ın durumunun örneklediği gibi, duygudaşlık gösterdiklerini söylemeliyim; ama efendiler (avcılarla kaptan) kalpsizlik ölçüsünde kayıtsızdılar. Standish’in itirazı bile, kürekçisini yitirmek istememesinden kaynaklanıyordu. Başka bir avcının kürekçisi olsaydı, o da ötekiler gibi eğlenmekten geri kalmazdı.</p>

  <p>Ama Harrison’a dönelim biz. Zavallıcığı taciz edip küfrederek onu yeniden işe koyulmaya ikna etmesi Johansen’in tam on dakikasını aldı. Kısa bir süre sonra, daha iyi tutunma fırsatı bularak, ata biner gibi üstüne oturduğu gizin ucuna vardı. Iskotayı düzeltti ve halat boyunca aşağıya, direğe doğru yavaşça kayarak inecek duruma geldi. Ama cesaretini yitirdi. O anki konumu bile güvensizken, mandarın üstünde daha güvensiz bir konuma geçmek için bulunduğu yeri terk etmekte gönülsüz davrandı.</p>

  <p>İnmesi gereken havai patikaya ve ardından aşağı, güverteye baktı. Gözleri kocaman açılıp dikilmişti ve yaprak gibi titriyordu. İnsan yüzüne bu denli güçlü biçimde damgasını vurmuş bir korkuyu daha önce hiç görmemiştim. Johansen aşağı inmesi için boş yere seslendi. Her an giz kendisini kapabilirdi, ama korkudan çaresiz durumdaydı. Duman’la aşağı yukarı gezinen ve sohbete dalmış Wolf Larsen, dümendeki adama sert bir biçimde bir kez bağırmasına karşın, ona artık dikkat etmiyordu:</p>

  <p>“Rotadan çıktın adamım! Başına bela aramıyorsan dikkat et!”</p>

  <p>“Olur, olur, efendim,” diye karşılık verdi dümenci bir çift çubuğu aşağı indirerek.</p>

  <p>Bulabileceği ufacık rüzgârla pruva yelkenini doldurmak ve sabit tutmak için <i>Hayaleti</i> rotasından azıcık çıkartmaktı suçu. Wolf Larsen’in öfkesini üstüne çekmeyi göze alarak talihsiz Harrison’a yardım etmeye çabalıyordu.</p>

  <p>Zaman ilerliyordu ve benim açımdan bekleyiş korkunçtu. Öte yandan Thomas Mugridge bunu gülünesi bir olay gibi görüyor ve şakacı imalarda bulunmak için kafasını sürekli mutfak kapısından dışarı uzatıyordu. Ondan nasıl da nefret ediyordum! Ve ona duyduğum bu nefret o korku dolu anlarda, o devasa boyutlara varana dek nasıl büyüyor da büyüyordu. Ömrümde ilk kez öldürme arzusuyla tanıştım – bazı renkli yazarlarımızın ifade ettikleri gibi “gözümü kan bürüdü.” Yaşam, genel anlamda hâlâ kutsal sayılabilirdi, ama Thomas Mugridge’in özelinde yaşam son derece din dışı bir hal almıştı. Gözümü kan bürüdüğünün farkına vardığımda korktum ve zihnimde şu düşünce çaktı: Çevremdeki zalimlik bana da mı bulaşıyordu? En kuşku götürmez suçlarda dahi ölüm cezasının adilliğini ve doğruluğunu reddeden bana bile mi?</p>

  <p>Aradan tam yarım saat geçti ve derken Johnson’la Louis’in bir tür ağız dalaşı yaptıklarını gördüm. Tartışma Johnson’ın, Louis’in kolunu silkeleyip kurtulmasıyla ve öne doğru yürüyüp gitmesiyle bitti. Güverteyi geçti, ön donanımın üstüne sıçradı ve tırmanmaya başladı. Ama bu Wolf Larsen’in gözünden kaçmadı.</p>

  <p>“Baksana buraya, derdin ne senin?” diye haykırdı.</p>

  <p>Johnson iş başında yakalanmıştı. Kaptanın gözlerinin içine baktı ve ağır ağır yanıtladı:</p>

  <p>“O çocuğu aşağı indireceğim.”</p>

  <p>“O halatın üstünden ineceksin, hem de hemen! İşittin mi? İn aşağı!”</p>

  <p>Johnson duraksadı, ama uzun yıllar boyu gemilerde efendilere boyun eğmişliği galip geldi ve suratını asarak güverteye atlayıp ön tarafa yürüdü.</p>

  <p>Saat beş buçukta kamara masasını kurmaya gittim, ama yaptığım işin pek farkında değildim, çünkü gözümün önünden ve beynimden bir adamın görüntüsü silinmiyordu, beti benzi atmış, titreyen, bir böcek gibi gülünç, çırpman gize asılı. Saat altıda, akşam yemeği servisi yaparken mutfaktan yiyecek almak için güverteye çıktığımda, hâlâ aynı konumda duran Harrison’ı gördüm. Masada başka şeylerden söz edildi. Gereksiz yere tehlikeye atılan bu yaşam kimsenin umurunda görünmüyordu. Ama bir süre sonra mutfağa bir kez daha giderken Harrison’ın halattan ambar kapağına doğru güçsüzce sendeleyen görüntüsü keyfimi yerine getirdi. Sonunda inmek için cesaretini toplamıştı.</p>

  <p>Bu olayı anlatmayı bitirmeden önce, bulaşıkları yıkarken kamarada Wolf Larsen’le aramızda geçen sohbetin bir bölümünü aktarmalıyım.</p>

  <p>“Öğleden sonra miden bulanmış gibiydi,” diye başladı. “Sorun ne?”</p>

  <p>Beni Harrison kadar hasta eden şeyin ne olduğunu onun da bildiğini ve beni oraya çekmeye çalıştığını görebiliyordum ve “O çocuğa yapılan zalimce muamele yüzündendi,” diye yanıtladım.</p>

  <p>Kısa bir kahkaha attı. “Deniz tutması gibi, sanırım. Bazı insanlar buna maruz kalır, bazıları da kalmaz.”</p>

  <p>“Öyle değil,” diyerek karşı çıktım.</p>

  <p>“Aynen öyle,” diye sürdürdü. “Denizde hareket ne denli bolsa dünyada da o kadar zalimlik vardır. Ve bazı kimselerin midesini birisi, bazılarınınkini de bir diğeri bulandırır. Tek nedeni bu.”</p>

  <p>“Ama insan yaşamını bir maskaralığa çeviren siz, ona hiç mi değer vermiyorsunuz?” diye sordum.</p>

  <p>“Değer mi? Hangi değer?” Yüzüme baktı ve gözleri durgun ve hareketsiz olmasına karşın, içlerinde küçümseyici bir gülümseme var gibiydi. “Ne tür bir değer? Bunu nasıl ölçüyorsun? Kim veriyor bu değeri?”</p>

  <p>“Ben veriyorum,” diye yanıtı yapıştırdım.</p>

  <p>“O halde senin için değeri ne? Başka birinin yaşamı, demek istiyorum. Söyle bakalım, nedir değeri?”</p>

  <p>Yaşamın değeri mi? Buna somut bir değer nasıl biçebilirdim ki? Her zaman bir açıklaması olan ben, bir biçimde Wolf Larsen’le beraberken açıklamadan yoksun kalıyordum. O zamandan beri bunun kısmen adamın kişiliğinden kaynaklandığına, ama daha çok da tümüyle değişik bakış açısına bağlı olduğuna kanaat getirmekteyim. Karşılaştığım ve başlangıç itibariyle ortak bazı yönlerimin bulunduğu materyalistlerden farklı olarak, onunla ortak hiçbir şeyimiz yoktu. Bocalamama yol açan belki de yalın, basit düşünüş biçimiydi. Bir sorunu daima gereksiz ayrıntılardan arındırarak meselenin özüne öyle doğrudan ve bir kesinlik havasıyla giriyordu ki kendimi ayağım yere basmaksızın derin sularda debelenir halde buluyor gibiydim. Yaşamın değeri mi? Bu soruya bir anda nasıl yanıt verebilirdim ki? Yaşamın kutsallığını genelgeçer bir doğru olarak kabul etmiştim. Özünde değerli oluşu, asla sorgulamadığım bir gerçeklikti. Ama o, bu gerçekliğe meydan okuduğunda dilim tutuldu.</p>

  <p>“Dün bunun hakkında konuşuyorduk,” dedi. “Yaşamın bir maya, canlılığını sürdüreceği bir yaşamı yalayıp yutan mayamsı bir şey olduğunu ve yaşamanın yalnızca başarılı bir pisboğazlık olduğunu ortaya koymuştum. Gerçekten de, arz ve talebin bir anlamı varsa, yaşam dünyadaki en ucuz şeydir. Su, toprak ve hava için yalnızca çok diyebiliriz; ama doğmayı talep eden yaşama gelince bunun sınırı yok. Doğa savurganın teki. Balıkları ve bunların milyonlarca yumurtasını ele al. Bu açıdan kendini ve beni ele al. Belimizde milyonlarca yaşam ihtimali var. Yeterli zaman ve fırsatı bulabilseydik ve içimizdeki doğmamış yaşamların sonuncusuna değin her birini kullanabilseydik ulusların babaları olur ve kıtaları doldururduk. Yaşam mı? Pöh! Hiçbir değeri yok. Ucuz şeylerin içinde en ucuzu. Her yerde dilencilik ediyor. Doğa onu bol keseden saçıyor ortalığa. Nerede tek bir yaşam için yer varsa, binlercesinin tohumunu ekiyor oraya ve kendi yaşamı, geriye en güçlü ve en pisboğaz yaşam kalıncaya dek yaşamı yiyip tüketiyor.”</p>

  <p>“Darwin okumuşsunuz,” dedim. “Ama var olma mücadelesinin, yaşamın ahlaki kaygı gütmeksizin yok edilmesi tezinize izin verdiği kanaatine varıyorsanız, onu yanlış yorumlamışsınız demektir.”</p>

  <p>Omuzlarını silkti. “Demek istediğin şeyin, bunu yalnızca insan yaşamıyla ilişkilendirmek anlamına geldiğini biliyorsun; çünkü et, tavuk ya da balığa gelince bunları en az benim ya da bir başkası kadar yok ediyorsun. Ve sen öyle hissetsen ve bunun nedenini gerekçelendirsen de insan yaşamının farklı olması için bir neden yok. Ucuz ve değerden yoksun bu yaşam için neden pintilik edeyim ki? Denizde kendilerine yetecek gemiden çok daha fazla sayıda tayfa var, kendilerine yetecek fabrika ve makinelerden daha çok işçi var. Karada yaşayan sen, yoksullarınızı kentlerin varoşlarında oturttuğunuzu ve üstlerine açlık ve bulaşıcı hastalıklar saldığınızı; ama geriye hâlâ, ne yapacağınızı bilemediğiniz, bir ekmek kırıntısı ve bir lokma et (yaşam yok ettiği) için ölen çok sayıda yoksul insanın kaldığını bilirsin. Bir iş fırsatı için yırtıcı hayvanlar gibi birbiriyle dövüşen Londralı dok işçilerini gördün mü hiç?</p>

  <p>Güverte merdivenlerine yöneldi, ama son bir söz için başını çevirdi. “Yaşamın tek değerinin kendisine biçtiği değer olduğunu biliyor musun? Ve de gereksinimi kendi lehine yonttuğu için bu değer elbette gereğinden fazla biçilir. Yukarı çıkarttığım o adamı ele al. Kendini sanki çok değerli bir şeymiş gibi düşünüyor, elmasların yakutların ötesinde bir hazine sanki. Sana göre? Hayır. Bana göre? Hiç de değil. Kendisine göre? Evet. Ama ben onun takdirini kabul etmem. Ne yazık ki kendini fazla önemsiyordur. Doğmayı talep eden yığınla yaşam var daha. Düşseydi ve beyni petekten süzülen bal gibi güverteye saçılsaydı dünya için hiçbir kayıp oluşmazdı. O dünyanın umurunda değildi. Onun gibilerden bol bir şey yok. Yalnızca kendine göre değerliydi o ve bu değerin bile ne kadar uyduruk olduğunu göstermek için, ölü birisi olarak içinde kendini yitirdiğinin farkında değil. Bir tek kendisi kendini elmaslardan ve yakutlardan değerli buluyordu. Bir kova deniz suyuyla akıp gitmek için güverteye saçılan elmaslar ve yakutlar yok oldu ve o elmaslarla yakutların yok olduğunu bile bilmiyor. Hiçbir şey yitirmez, çünkü kendini yitirmesi bilgiyi de yitirmesi demek. Anlamıyor musun? Diyecek bir şeyin var mı?”</p>

  <p>“En azından tutarlı olduğunuzu,” diyebildim yalnızca ve bulaşıkları yıkamayı sürdürdüm.</p>

</body>

</html>