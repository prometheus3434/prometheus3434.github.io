<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Sekizinci Bölüm</h1>

  <p>Kimi kez Wolf Larsen’in garip ruh hallerine ve önceden kestirilemeyen davranışlarına bakıp deli ya da yarı deli olduğunu düşünüyorum. Kimi kez de onu büyük bir adam, bir örneği daha bulunmayan bir dâhi sayıyorum. Ve sonunda, bin yıl ya da birkaç kuşak geç doğmuş, ilkel insanın mükemmel bir örneği ve doruğuna ulaşmış bu uygarlık çağının kronolojik bir yanlışlığı olduğuna kanaat getiriyorum. Türünün en göze çarpan örneğini sergilediğine kuşku yok. Bir tek bu değil, oldukça da yalnız. Kendisiyle gemideki geri kalan adamlar arasında hiçbir yakınlık yok. Heybetli erkekliği ve ruhsal direnci diğerleriyle arasına koca bir duvar dikiyor. Onun gözünde çocuklardan farkları yok, avcıların bile ve çocuklara nasıl davranılırsa o da onlara öyle davranıyor, zorunlu olarak onların düzeyine inip onlarla köpek yavrularıyla oynar gibi oynuyor. Ya da ruhsal süreçlerini yoklayıp ruhlarının hangi ruh maddesinden yapıldığını anlamak istercesine araştırmak suretiyle onları canlı hayvanları kesip biçerek deney yapan bilim adamının zalim eliyle deşiyor.</p>

  <p>Onu defalarca masada, şu ya da bu avcıyı taciz ederken, serinkanlı ve mantıklı gözlerle, ama ilgili bir havada, seyirci durumunda ve anlayışla bakarken, gülünç bulduğum bir meraklılıkla onların eylemlerine, karşılıklarına ya da küçük öfkelerine kafa yorarken görmüşlüğüm var. Kendi öfke nöbetlerine gelince, bunların gerçek olmadıklarına, kimi kez deney amacı taşıdıklarına, ama çoklukla bunların adamlarına karşı takınmayı uygun bulduğu bir poz ya da tutumun alışkanlıkları olduklarına kanaat getirdim. Ölen ikinci kaptan meselesinin olası istisnasından biliyorum ki onun ne gerçekten kızdığını gördüm; ne de tüm gücünün sahneye çıkacağı gerçek bir öfke içinde görmeyi dilerim.</p>

  <p>Aşırılıklar konusunda da, Thomas Mugridge’in kamarada başına geleni ve aynı zamanda daha önce bir iki kez değindiğim bir olayın sonuçlanışını anlatacağım. Bir gün, on iki yemeği sona ermiş ve Wolf Larsen ile Thomas Mugridge merdivenden indiklerinde kamarayı düzene sokma işini yeni bitirmiştim. Aşçının, kapısı kamaraya açılan kendine ait bir göz odası varsa da kamarada gezinmeyi, hatta görünmeyi asla göze alamazdı ve günde bir iki kez ürke ürke kapıya kadar gidip gelirdi.</p>

  <p>“Demek ‘Nap’ oynamayı biliyorsun sen?” diyordu Wolf Larsen hoşnutluk akan bir sesle. “Bir İngilizin bunu bileceğini tahmin edebilirdim. Kendim de İngiliz gemilerinde öğrenmiştim bunu.”</p>

  <p>Lanet olası geri zekâlı Thomas Mugridge kaptanla böylesine canciğer olmaktan dolayı öyle hoşnuttu ki kendinden geçmişti. Takındığı havalar ve doğuştan soyluymuşçasına sergilemeye çabaladığı acınası duruş gülünç görünmese insanın içini kaldıracak türdendi. Kendimi inadına gözüne soksam da varlığımı tümüyle yadsıyordu. Hangi mutlu görüntülerin farkına vardığı benim imgelemimi aşsa da, soluk, sulu gözleri durgun yaz denizlerine benziyordu.</p>

  <p>İskemlelerini çekip masaya otururlarken, “İskambil kâğıtlarını getir, Hump,” diye buyurdu Wolf Larsen. “Ve de kamaramdaki purolarla viskiyi.”</p>

  <p>İstediği şeyleri tam zamanında, Doğu Londralı’nın, kendisiyle ilgili bir gizem perdesi bulunduğu, kötü yola düşmüş ya da başından şu veya bu geçmiş bir beyefendinin oğlu olabileceği; ayrıca da kendisinin istenmeyen bir adam olduğu, İngiltere’den uzak durması için para ödendiği mealinde bol keseden attığı sırada getirdim; “dolgun bir paraydı, efendim” diye açıklıyordu, “arabamı çekip gitmem ve göze gözükmemem için epey dolgun bir para.”</p>

  <p>Her zamanki kadehleri getirdim, ama Wolf Larsen yüzünü buruşturup kafasını salladı ve eliyle büyük bardaklardan getirmemi işaret etti. Bunların üçte ikisini damıtılmamış viskiyle doldurdu –“Bir beyefendi içkisi?” dedi Thomas Mugridge, – ve kadehlerini aziz “Nap” oyunu şerefine tokuşturup purolarını yaktılar ve kâğıtları karıp dağıtmaya giriştiler.</p>

  <p>Parasına oynuyorlardı. Bahis tutarlarını artırıyorlardı. Viski içiyorlar, sıkı içiyorlardı; durmadan getiriyordum. Wolf Larsen’in hile yapıp yapmadığını bilmiyorum –kesinlikle kendisinden beklenebilecek bir şey – ama aralıksız o kazanıyordu. Aşçı ha babam hamağına para getirmeye gidiyordu. Bu yolculuğu her defasında kurumlanarak yapıyor, ama bir seferde birkaç dolardan fazlasını getirmiyordu. Giderek cıvıklaşıp laubalileşiyor, kâğıtları zar zor seçip güçlükle dik oturabiliyordu. Hamağına yapacağı bir başka sefer için kalktığında yağlı parmağını Wolf Larsen’in düğme iliğine sokarak, üstüne basa basa, “Param var, param var benim, ben bir beyefendinin oğluyum,” diye ahmakça böbürleniyordu.</p>

  <p>Bardağını sürekli doldurup üst üste içmesine karşın Wolf Larsen içkiden hiç etkilenmemişti. Kendisinde hiçbir değişiklik yoktu. Berikinin soytarılıklarıyla eğleniyormuş gibi de gözükmüyordu.</p>

  <p>En sonunda, bir beyefendi gibi yitirmeyi de bileceğine ilişkin itirazları eşliğinde aşçının son meteliği de oyuna sürüldü ve kaybetti. Bunun üzerine başını ellerine dayayıp ağladı. Wolf Larsen, sanki deneye tabi tutacak ve kesip biçecekmiş gibi merakla ona bakıyordu, derken ortada deney yapılacak bir durum görünmediğini anımsamışcasına fikrini değiştirdi.</p>

  <p>“Hump,” dedi bana, özenli bir kibarlıkla, “bir iyilik yap da Bay Mugridge’in koluna gir ve güverteye çıkmasına yardım et. Kendini pek iyi hissetmiyor.”</p>

  <p>“Ve Johnson’a da söyle, birkaç kova tuzlu suyla onu ayıltsın,” diye de ekledi, yalnızca benim duyabileceğim daha alçak bir tonda.</p>

  <p>Bay Mugridge’i güvertede, olacaklardan haberdar durumda sırıtan iki tayfanın ellerine bıraktım. Bay Mugridge uykulu biçimde, tükürükler saçarak bir beyefendinin oğlu olduğunu yineliyordu. Ama masayı toplamak için merdivenlerden inerken ilk su dolu kovayı yediğinde haykırdığını işittim.</p>

  <p>Wolf Larsen kazandıklarını sayıyordu.</p>

  <p>“Eksiksiz yüz seksen beş dolar,” dedi yüksek sesle. “Aynen düşündüğüm gibi. Bu tufeyli gemiye beş parasız binmişti.”</p>

  <p>“Ve kazandığınız para benim, efendim,” dedim çekinmeden.</p>

  <p>Beni muzip bir gülümsemeyle onurlandırdı. “Hump, zamanında azıcık dilbilgisi çalışmıştım, sanırım zamanları biraz karıştırıyorsun sen. ‘Benimdi’ demen gerekir, ‘benim’ değil.”</p>

  <p>“Bu dilbilgisi değil, bir etik sorunu,” diye yanıtladım.</p>

  <p>Ağzını açmadan önce muhtemelen bir dakika geçti.</p>

  <p>İçinde tarifsiz bir hüzün barındıran ağır bir ciddiyetle, “Biliyor musun, Hump,” dedi, “bu benim, etik sözcüğünü bir adamın ağzından ilk işitişim. Bu gemide bunun ne anlama geldiğini bilen bir tek sen ve ben varız.”</p>

  <p>Bir başka duraksamanın ardından, “Yaşamımda bir kez,” diye sürdürdü, “günün birinde bu tür sözcükler kullanan insanlarla konuşabileceğimi, kendimi içine doğduğum yaşamdan çekip çıkarabileceğimi ve etik gibi konulardan söz eden insanlarla sohbet edip aralarına karışabileceğimi düşlemiştim. Ve şimdi, bu sözcüğün telaffuz edildiğine ilk tanık oluşum; ama yanıldığın için bu da boşa gitti. Bu bir gerçek, ne bir dilbilgisi ne de bir etik sorunu.”</p>

  <p>“Anlıyorum,” dedim. “Gerçek şu ki para sizin elinizde.”</p>

  <p>Yüzü parladı. Kavrayışımdan hoşnut kalmış görünüyordu. “Ama asıl sorun gözden kaçıyor,” diye sürdürdüm “ki bu da doğruluk sorunu.”</p>

  <p>“Ha,” dedi ağzını küçümseyici biçimde büzerek, “görüyorum ki hâlâ doğru ve yanlış gibi şeylere inanıyorsun sen.”</p>

  <p>“Peki, siz inanmıyor musunuz yani?” diye sordum.</p>

  <p>“Zerrece inanmıyorum. Güçlü olan haklıdır, bundan ötesi de yok. Zayıflık yanlıştır. Ki bu da birisi için güçlü olmanın iyi, zayıf olmanın da kötü bir şey olduğunu söylemenin zavallıca bir yoludur; ya da daha da iyisi, getirilerinden dolayı güçlü olmak keyifli, katlanılacak cezalarından dolayı da zayıf olmak acı vericidir. Tam şu anda bu paraya sahip olmak keyif veren bir şey. Buna sahip olan için iyi bir şey. Buna sahip olabilecekken, onu sana verir de sahip olmanın zevkinden kendimi yoksun bırakırsam, kendime ve içimdeki yaşama karşı yanlış yapmış olurum.”</p>

  <p>“Ama el koyarak da bana karşı yanlış yapıyorsunuz,” diye karşı çıktım.</p>

  <p>“Hiç de değil. İnsan bir başkasına karşı yanlış yapamaz. Yalnızca kendisine yanlış yapabilir. Benim görüşüme göre, başkalarının çıkarını gözettiğim her defasında yanlış yapıyorum demektir. Anlamıyor musun? Mayanın iki ayrı parçası birbirlerini yutmaya çabalarken birbirlerine nasıl yanlış yapıyor olabilirler? Diğerini yutup, yutulmamaya çabalamak onların kalıtsal doğasında var. Bu yoldan saptıklarında günaha girerler.”</p>

  <p>“O halde diğerkâmlığa inanmıyor musunuz siz?” diye sordum.</p>

  <p>Sözcüğü, düşünceli biçimde evirip çevirmesine karşın zihninde tanıdık gelmiş gibi karşıladı. “Bir bakalım, işbirliğiyle ilgili bir anlamı vardı bunun, değil mi?”</p>

  <p>“Yani, bir bakıma bir tür bir bağlantısı var,” diye yanıtladım, bu kez sözcük dağarcığındaki boşluklardan dolayı hiç şaşırmadan; bilgisi gibi, çalışırken yönlendirilmemiş ve üstünde düşünüp başkalarıyla pek konuşmamış, kendi kendine okuyup kendini eğitmiş birisinden beklenecek bir şeydi bu. “Diğerkâmca bir eylem, başkalarının refahını gözeten bir eylemdir. Kendisi için, bencilce bir eylemin aksine bencillikten uzaktır.”</p>

  <p>Başını salladı. “A, evet. Anımsadım. Buna Spencer’da denk gelmiştim.”</p>

  <p>“Spencer!” diye haykırdım. “Onu okudunuz mu?”</p>

  <p>“Pek değil,” biçimindeydi itirafı. “‘Başlangıç İlkeleri’nin çoğunu anladım, ama ‘Biyoloji’si yelkenimdeki bütün rüzgârı alıp götürdü ve ‘Psikoloji’si de günlerce acabalarla keyfimi kaçırdı. Dürüstçe söylersem, nereye varmak istediğini pek anlayamadım. Kendi adıma bunu kendimdeki zihinsel eksikliğe vermiştim, ama o günden sonra da hazırlıksız oluşumdan kaynaklandığına karar kıldım. Sağlam bir temelim yok. Ne denli uğraştığımı bir Spencer bir de ben bilirim. Ama onun ‘Data of Ethics’inden bir şeyler çıkardım yine de. ‘Diğerkâmlığa’ rastlayışım işte o bölüm ve nasıl kullanıldığını şimdi anımsıyorum.”</p>

  <p>Bu adamın öyle bir yapıttan ne anlamış olabileceğini merak ettim. Spencer’ı, üstün davranış idealinin şaşmaz koşulunun diğerkâmlık olduğunu bilecek kadar anımsıyordum. Anlaşılan o ki Wolf Larsen büyük filozofun öğretilerini kendi gereksinim ve arzularına göre seçip ayıklamıştı.</p>

  <p>“Başka nelere rastladınız?” diye sordum.</p>

  <p>Daha önce hiç dillendirmediği düşüncelerini uygun kavramlara dökme çabasıyla kaşları hafifçe yukarı kalktı. Ruhsal bir coşku hissettim. O ötekilerin ruhlarının niteliğini yoklarken, ben de onun ruhunu yokluyordum. Bakir topraklarda keşfe çıkmıştım. Tuhaf, korkunç biçimde tuhaf bir bölge gözlerimin önünde seriliyordu.</p>

  <p>“Olası en az sözcükle,” diye başladı, “Spencer bunu şöyle ortaya koyuyor: Birincisi, kişi kendi çıkarı için eylemde bulunmalıdır; böyle yaparak ahlaklı ve iyi olacaktır. İkincisi, çocuklarının çıkarı için eylemde bulunmalıdır. Üçüncü olarak da kendi soyunun çıkarı için eylemde bulunmalıdır.”</p>

  <p>“Ve üstün, en güzel, doğru davranış da,” diyerek araya girdim, “kişiye, çocuklarına ve soyuna yarar sağlayan o eylemdir.”</p>

  <p>“Ben böyle bir şeyi savunmazdım,” diye karşılık verdi. “Bunun için ne bir gereklilik görebiliyorum ne de sağduyulu bir yanı var. İnsan soyunu ve çocukları bir yana bırakıyorum. Onlar için hiçbir özveride bulunmazdım. Sen de farkındasındır ki aşırı bir duygusallık ve duyarlıktır bu; en azından sonsuz yaşama inanmayan birisi için… Önümde ölümsüzlük dururken, diğerkâmlık bedel ödetecek bir iş teklifi olurdu. Ruhumu her türlü yüksekliğe çıkarabilirdim. Ama adına yaşam denilen bu mayasal sürünme ve kıvranma veriliyken, önümde ölüm dışında, sonsuz hiçbir şey yokken, özveri sayılacak herhangi bir eylem gerçekleştirmek benim açımdan ahlaksızca bir iş olurdu. Sürünme ve kıvranma devinimini yitirmeme yol açacak her bir özveri aptalcadır ve kendime karşı yanlış yaptığım için yalnızca aptalca değil, ahlaksızca bir eylemdir. Mayadan çoğunu almak durumundaysam bir tek sürünme ya da kıvranmayı boşa harcamamam gerekir. Mayalı ve sürüngen olduğum zamandaki özveriler ya da bencillikler, başıma gelecek olan ebedi hareketsizliği ne kolaylaştırır ne de zorlaştırır.”</p>

  <p>“Şu halde siz bir bireyci, bir materyalist ve mantıken de bir hedonistsiniz.”</p>

  <p>“İri laflar,” diyerek gülümsedi. “Peki, ama hedonist ne demek?”</p>

  <p>Tanımladığımda başını sallayarak onayladı. “Ve ayrıca da siz,” diye sürdürdüm, “işin içine bir çıkar girmesi söz konusu ise zerre kadar güvenilmeyecek bir adamsınız?”</p>

  <p>“İşte şimdi anlamaya başlıyorsun,” dedi yüzü aydınlanarak.</p>

  <p>“Bütün dünyanın ahlak diye adlandırdığı şeyden tümüyle yoksun bir adam mısınız?”</p>

  <p>“Aynen öyle.”</p>

  <p>“Her an korkulması gereken bir adam…”</p>

  <p>“Öyle denebilir.”</p>

  <p>“İnsanın yılandan, kaplandan ya da köpekbalığından korktuğu gibi mi?”</p>

  <p>“Artık beni tanıdın,” dedi. “Ve beni genelde tanındığım gibi tanıdın. Ötekiler beni ‘Kurt’ diye adlandırıyor.”</p>

  <p>“Bir tür canavarsınız siz,” diye ekledim küstahça, “Setebos’a kafa yoran, boş anlarında geçici hevesler ve zevkler peşinde, tıpkı sizin gibi davranan bir Caliban.”<a class="footnoteref" href="../Text/notlar.xhtml#n9" id="ref9">9</a></p>

  <p>Bu dokundurma karşısında alnı kırıştı. Anlamamıştı ve hemen o şiiri bilmediğini anladım.</p>

  <p>“Browning’i okumaya yeni başladım,” diye itirafta bulundu, “ve oldukça sıkı. Fazla ilerleyemedim ve zor olduğu için de dayanağımı yitirmek üzereyim.”</p>

  <p>Sizi yormamak için, gidip kamarasından söz konusu kitabı aldığımı ve “Caliban”ı yüksek sesle okuduğumu söylemekle yetineceğim. Zevkten dört köşe oldu. Olaylara ilkel bir mantık yürütmeyle baktığında en ince ayrıntısına dek anlıyordu. Yorumları ve eleştirileriyle defalarca müdahale etti. Bitirdiğimde baştan sona ikinci kez okuttu, sonra üçüncü bir kez daha. Koyu bir tartışmaya daldık; felsefe, bilim, evrim, din. Kendi kendini yetiştirmiş bir adamın yetersizliklerini hemen ele veriyordu ve ilkel zihnin kendinden eminliğinin ve açıksözlülüğünün hakkını da yememek gerek. Akıl yürütmesi, gücünü yalınlığından alıyordu ve onun materyalizmi Charles Furuseth’in incelikli ve karmaşık materyalizminden çok daha dayatmacıydı. Tescilli ve Furuseth’in tanımladığı gibi huysuz bir idealist olarak beni zorladığından değildi; ama Wolf Larsen’in inancımın son dayanaklarına da uygun görüşlerle olmasa bile saygıya şayan bir coşkuyla hücum etmesindendi bu.</p>

  <p>Zaman geçti. Akşam yemeği yaklaşıyordu ve sofra kurulmamıştı. Huzursuzlaşıp endişelenmeye başladım ve Thomas Mugridge hasta ve kızgın bir yüzle ambar kapağından aşağıya baktığında görevimin başına dönmeye hazırlandım. Ama Wolf Larsen ona seslendi:</p>

  <p>“Aşçı, bu gece sen koşuşturacaksın. Benim Hump’la işim var ve sen de onsuz elinden geleni yapacaksın.”</p>

  <p>Ve yine benzeri görülmemiş bir şey gerçekleşti. O gece, Thomas Mugridge masanın kenarında bekler ve sonrasında bulaşıkları yıkarken ben masada kaptan ve avcılarla birlikte oturdum ki Wolf Larsen’in, sonradan başımı belaya sokacağını sezdiğim bir coşku, bir Caliban’laşma haliydi bu. O süre boyunca, tek sözcük bile anlamayan avcıların bıkkınlığına karşın konuştuk da konuştuk.</p>

</body>

</html>