<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yirmi İkinci Bölüm</h1>

  <p>Bana doğru yaklaşırken neler diyeceğini biliyordum. On dakika boyunca onun ciddiyet içinde mühendisle konuşmasını izlemiştim ve şimdi, sessiz olması için işaret ederek onu dümencinin işitme alanından çıkardım. Yüzü bembeyaz ve kararlıydı; iri gözleri, olağandan öte irileşmiş biçimde, içindeki anlam neydiyse, delercesine gözlerimin içine baktı. Kendimi fazlasıyla utanmış ve kaygılı hissettim, çünkü Humphrey Van Weyden’ın ruhunu sorgulamaya gelmişti ve Humphrey Van Weyden’ın, <i>Hayalet’e</i> ayak bastığından beri özellikle gurur duyacağı türden hiçbir şeyi yoktu.</p>

  <p>Kasaranın ucuna doğru yürüdük, orada dönüp yüzüme baktı. İşitme mesafesinde kimse var mı diye çevreye göz attım.</p>

  <p>“Ne var?” diye sordum kibarca; ama yüzündeki kararlılık ifadesi gevşemedi.</p>

  <p>“Bu sabahki olayın,” diye başladı, “büyük ölçüde bir kaza olduğuna seve seve inanabilirdim; ama az önce Bay Haskins’le konuşuyordum. Bana, kurtarıldığımız gün, ben kamaradayken iki adamın boğulduğunu, kasıtlı biçimde boğulmaya terk edildiklerini; yani katledildiklerini söylüyor.”</p>

  <p>Sesinde bir sorgulama vardı ve sanki olayın suçlusu benmişim ya da en azından taraflarından birisiymişim gibi suçlayarak bakıyordu yüzüme.</p>

  <p>“Aldığınız bilgi tümüyle doğru,” diye yanıtladım. “İki adam katledildi.”</p>

  <p>“Ve siz de buna göz yumdunuz!” diye bağırdı.</p>

  <p>Kibarlığı elden bırakmadan, “Bunu önlemekten acizdim desek daha iyi olur,” diye karşılık verdim.</p>

  <p>“Ama önlemeye uğraştınız mı?”</p>

  <p>“Uğraşmak” sözcüğünde bir vurgu ve sesinde de yalvarır gibi çıkan bir ton vardı.</p>

  <p>“Oh, uğraşmadınız ama” diye aceleyle sürdürdü, benim yanıtıma boş vererek. “Ama niye uğraşmadınız?”</p>

  <p>Omuzlarımı silktim. “Unutmamanız gerekir ki, Bayan Brewster, bu küçük dünyanın yeni bir üyesisiniz ve burada geçerli olan yasaları henüz anlamıyorsunuz. Beraberinizde insanlık, erkeklik, irade ve benzeri belirli güzel kavramlar getirdiniz; ama burada bunların yanılsama olduklarını göreceksiniz. Ben gördüm bunu,” diye ekledim istem dışı bir iç çekişle.</p>

  <p>İnanamıyormuş gibi salladı başını.</p>

  <p>“Ne önerirdiniz, peki?” diye sordum. “Elime bıçak, tabanca ya da bir balta geçirip bu adamı öldürmemi mi?”</p>

  <p>İrkilerek geriledi.</p>

  <p>“Yok, onu değil!”</p>

  <p>“Ne yapsaydım, peki? Kendimi mi öldürseydim?”</p>

  <p>“Katıksız biçimde materyalist kavramlarla konuşuyorsunuz,” diye karşı çıktı. “Medeni cesaret diye de bir şey var ve medeni cesaret hiçbir zaman etkisiz kalmaz.”</p>

  <p>“Ya,” diye gülümsedim, “siz bana onu ya da kendimi öldürmemi değil, ona kendimi öldürtmemi salık veriyorsunuz.” Tam söze başlamak üzereyken elimi kaldırdım. “Medeni cesarete gelirsek, bu yüzer dünyada değeri bulunmayan bir erdem bu. Öldürülen adamlardan birisi, Leach, alışılmadık ölçüde medeni cesaret sahibiydi. Ötekisi, Johnson da öyleydi. Onlara hiçbir faydası dokunmadığı gibi onları yok etti. Bende olabilecek en küçük medeni cesaret kırıntısını bile sergileseydim benim başıma da aynısı gelirdi.</p>

  <p>Bu adamın, Bayan Brewster, bir canavar olduğunu anlamanız gerekiyor, hem de iyice anlamanız. Onun vicdanı yok. Onun için kutsal hiçbir şey yok, yaptığı hiçbir şey kendisi açısından kötü değil. Öncelikle, bu gemide alıkonulmam onun keyfine bağlıydı. Hâlâ sağsam bu da onun keyfine bağlı. Hiçbir şey yapmıyorum, hiçbir şey yapamıyorum çünkü ben bu canavarın kölesiyim, tıpkı şimdi sizin de olduğunuz gibi; çünkü tıpkı sizin arzu ettiğiniz gibi ben de yaşamayı arzu ediyorum; çünkü onunla dövüşüp alt edemem, tıpkı sizin de onunla dövüşüp alt edemeyeceğiniz gibi.”</p>

  <p>Sözlerimi sürdürmemi bekliyordu.</p>

  <p>“Geriye ne kalıyor? Benimkisi zayıfın rolü. Sessiz kalıyor ve alçaldığım için acı çekiyorum, sizin de sessiz kalıp acı çekeceğiniz gibi. Ve iyi bir şey bu. Eğer yaşamak istiyorsak yapabileceğimiz en iyi şey. Mücadele her zaman güçlüden yana değildir. Bu adamla mücadele edecek gücümüz yok bizim; duygularımızı gizlemeli ve kazanmalıyız, kazanacaksak hünerle olur bu. Eğer önerilerimi dinlerseniz, yapmanız gereken bu. Konumumun riskli olduğunu biliyorum ve sizinkinin ise daha da riskli olduğunu açıkça söyleyebilirim. Belli etmeden, gizli işbirliği içinde birlikte hareket etmeliyiz. Sizden yana açıkça tavır koymayacağım ve benim başıma ne tür bir bela gelirse gelsin siz de aynı biçimde sessiz kalmalısınız. Bu adamı kışkırtacak hiçbir olaya yol açmamalı, iradesine karşı çıkmamalıyız. Ve ne denli itici gelirse gelsin, yüzümüz gülmeli ve bu adamla iyi geçinmeliyiz.”</p>

  <p>“Yine de anlamıyorum,” diyerek aklı karışmış biçimde elini alnından geçirdi.</p>

  <p>“Dediğim gibi yapmalısınız,” diye buyurgan biçimde sözünü kestim, çünkü Wolf Larsen’in bakışının Latimer’le birlikte yukarı aşağı gezindiği orta bölümden bize yöneldiğini görmüştüm.</p>

  <p>Konuşmamızın öznesine fırlattığım meraklı bakışı algılayınca, “Şu halde, ne yapacağım ben?” diye sordu ve övünerek diyebilirim ki tavrımın içtenliğinden etkilendi.</p>

  <p>“Elinizden geldiğince tüm medeni cesaretinizden ödün vereceksiniz,” dedim hızla. “Bu adamın düşmanlığını körüklemeyin. Onunla tamamen iyi geçinin, konuşun, edebiyat ve sanat tartışın; bu tür şeylerden hoşlanır. İyi bir dinleyici olduğunu ve kafasının çalıştığını göreceksiniz. Ve kendi iyiliğiniz için, elinizden geldiğince gemideki vahşet sahnelerine tanık olmaktan kaçının. Sizin açınızdan kendi payınıza düşeni yerine getirmeyi kolaylaştırır.”</p>

  <p>“Yalan söylemem gerekecek,” dedi kararlı, ayak direyen bir tonla, “konuşmamla ve hareketlerimle yalan söyleyeceğim.”</p>

  <p>Wolf Larsen Latimer’den ayrılmış bize doğru geliyordu. Umutsuzca çırpındım.</p>

  <p>“Lütfen, lütfen beni anlayın,” dedim aceleyle, sesimi alçaltarak. “İnsanlara ve olaylara ilişkin deneyimlerinizin burada hiçbir değeri yok. Baştan başlamalısınız. Biliyorum, –bunu görebiliyorum – insanlarla gözleriniz aracılığıyla başa çıkmaya alışmışsınız, medeni cesaretiniz gözlerinizden okunuyor. Beni bile gözlerinizle yönlendirdiniz. Ama bunu Wolf Larsen üzerinde denemeyin. Bir aslanı bile kolayca kontrol edebilirsiniz, ama o sizi küçük düşürür. Yapar – onu keşfetmiş olmaktan hep gurur duydum,” dedim, Wolf Larsen kasaraya çıkıp bize katıldığında ¡konuşmanın yönünü değiştirerek. “Editörler ondan korkarlar ve yayıncılar da bir şey anlamazlardı. Ama ben biliyordum, ‘Forge’ adlı yapıtıyla o muhteşem çıkışını yaptığında onun dehası ve benim yargım haklı çıktı.”</p>

  <p>“Üstelik de bir gazete şiiriydi,” dedi kayıtsızca.</p>

  <p>“Işığın bazen bir gazetede görüldüğü de oluyor,” diye karşılık verdim, “ama dergi editörlerinden o ışığı bir anlığına görmeleri esirgendiği için değil.”</p>

  <p>“Harris’ten söz ediyorduk,” dedim Wolf Larsen’e.</p>

  <p>“Ha, evet,” dedi. “Forge’u ben de anımsıyorum. İnsani yanılsamalara karşı hoş duygusallıklar ve sarsılmaz bir inançla doluydu. Neyse, Bay Van Weyden, Aşçıbaşıya bir baksanız iyi olur. Yakınıp duruyor ve huzursuz.”</p>

  <p>Böylece kasaradan açıkça kovulup Mugridge’i de verdiğim morfinle horul horul uyurken buldum. Güverteye dönmek için acele etmedim ve sonunda gittiğimde Bayan Brewster’ı Wolf Larsen’le hararetli bir söyleşiye dalmış görünce hoşnutluk duydum. Dediğim gibi, bu görüntü hoşuma gitmişti. Öğüdümü tutuyordu. Ama yine de, ona yapması için yalvardığım ve açıkça tiksinti duyduğu şeyi yapabiliyor olmasına ilişkin belli belirsiz bir şaşkınlık ya da incinmişlik hissettiğinin farkındaydım.</p>

</body>

</html>