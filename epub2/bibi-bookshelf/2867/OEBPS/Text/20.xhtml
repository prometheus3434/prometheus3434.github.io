<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yirminci Bölüm</h1>

  <p>Günün geri kalanı olaysız geçti. Kaçamak bir fırtına sakallarımızı ıslatıp ılımlı bir esintiye dönüştü. Wolf Larsen’le yaptıkları hararetli bir görüşmenin ardından makine teknisyeni ve üç tüccar malzeme deposundan donatıldılar, çeşitli sandallarda avcıların altına ya da gemi nöbetçiliğine atanıp palas pandıras baş kasaraya yollandılar. Söylenerek gittiler, ama sesleri yüksek çıkmıyordu. Daha az önce Wolf Larsen’in kişiliğine ilişkin gördükleriyle dehşete düşmüşler, gider gitmez baş kasarada duydukları hazin öykü de içlerinde kalan son direnme kırıntısını yok etmişti.</p>

  <p>Bayan Brewster –adını teknisyenden öğrenmiştik – da uyumayı sürdürüyordu. Rahatsız olmasın diye akşam yemeğinde avcılardan seslerini alçaltmalarını istedim ve kadın ertesi sabaha kadar görünmedi. Onun yemeğini ayrı servis ettirmek niyetindeydim, ama Wolf Larsen ayak diretti. O kim oluyor da kamara masası ve kamara topluluğundan üstün tutuluyor diye karşı çıktı.</p>

  <p>Ama masaya gelişinde eğlenceli bir yan vardı. Avcılar dut yemiş bülbül gibi suskundular. Bir tek Jack Horner’la Duman ara sıra kaçamak bakışlar atarak, hatta sohbete bile katılarak küstahlığı ele almışlardı. Öteki dört adam gözlerini tabaklarına dikmiş, pek çok hayvanda görüldüğü gibi kulakları çeneleriyle aynı anda oynayıp titreyerek düşünceli bir özenle boyuna lokmalarını çiğniyorlardı.</p>

  <p>Wolf Larsen’in başlangıçta, kendisine soru yöneltildiğinde yanıtlamak dışında fazla diyecek lafı yoktu. Utandığından değildi bu. Hiç ilgisi yoktu. Bu kadın onun için, o ana değin tanıdıklarının hiçbirine benzemeyen yepyeni bir türdü ve merak ediyordu. Onu inceliyor, ellerinin ya da omuzlarının hareketlerini izlemek dışında gözlerini yüzünden ayırmıyordu. Onu ben de inceliyordum ve konuşmayı benim yönlendirmeme karşın kendimin de bir parça utangaç davrandığımı, tam anlamıyla sakin olamadığımı biliyorum. Kaptanınki kusursuz bir soğukkanlılıktı, hiçbir şeyin sarsamayacağı üstün bir kendine güvendi ve bir kadının karşısında, fırtına ve kavga karşısında olduğundan daha ürkek değildi.</p>

  <p>Ona doğru dönüp doğruca gözlerinin içine bakarak, “Peki, Yokohama’ya ne zaman varırız?” diye sordu.</p>

  <p>İşte soru gelmişti doğrudan. Çeneler işlemez oldu, kulaklar oynamıyordu artık ve gözler tabaklarda çakılı kalsa da adamların her biri yanıtı duymak için can atarak kulak kabarttı.</p>

  <p>“Dört ay içinde, eğer av mevsimi erken biterse belki üç,” dedi Wolf Larsen.</p>

  <p>Kadın soluğunu tuttu ve kekeledi, “Ben… ben sanıyordum ki – bana Yokohama’nın yalnızca bir gün uzaklıkta olduğu söylenmişti. Yani…” Bu noktada durakladı ve masanın çevresinde inatla tabaklarından başını kaldırmayan sevimsiz suratlara baktı. “Buna hakkınız yok,” diyerek sonuca vardı.</p>

  <p>“Bu, orada oturan Bay Van Weyden’la açığa kavuşturmanız gereken bir mesele,” diye yanıtladı Wolf Larsen, çapkınca göz kırpıp beni işaret ederek. “Bay Van Weyden, hak hukuk gibi konularda otorite sayabileceğiniz birisi. Ben ise, durumu farklı bir açıdan gören bir denizciyim yalnızca. Bizimle kalmak zorunda oluşunuz sizin açınızdan belki talihsizlik, ama bizim talihimiz olduğuna kuşku yok.”</p>

  <p>Gülümseyerek bakıyordu kadına. Bakışları karşısında gözlerini indirdi kadın, ama meydan okurcasına yeniden kaldırıp benimkilere dikti. Dile getirilmeyen soruyu okuyabiliyordum o gözlerden: Hakkınız var mı? Ama oynamam gereken rolün tarafsız olması gerektiğine karar vermiştim, o yüzden yanıt vermedim.</p>

  <p>“Ne düşünüyorsunuz?” diye üsteledi.</p>

  <p>“Özellikle de önümüzdeki aylarda yapılacak işleriniz vardıysa, bunun bir talihsizlik olduğunu. Ama Japonya’ya sağlığınız için gitmekte olduğunuzu söylediğinize göre, sağlığınızın <i>Hayalet</i>’ten başka hiçbir yerde daha fazla düzelmeyeceğine güvence verebilirim size.”</p>

  <p>Gözlerinin öfkeyle parladığını gördüm ve bu kez, bakışları altında kızararak gözlerini kaçıran ben oldum. Korkakça bir yanıttı, ama başka ne gelirdi ki elimden?</p>

  <p>“Bay Van Weyden, otoritenin sesiyle konuşur,” diyerek güldü Wolf Larsen.</p>

  <p>Başımı salladım ve kendini toparlayan kadın umutla bekledi.</p>

  <p>“Şimdi övgüye değer olmadığından değil,” diye sürdürdü Wolf Larsen, “ama harika bir ilerleme gösterdi. Siz onu bir de gemiye ilk geldiğinde görecektiniz. İnsanın algılamakta güçlük çektiği, ufak tefek, acınası bir insan müsveddesiydi. Öyle değil mi, Kerfoot?”</p>

  <p>Doğrudan kendisine soru yöneltildiği için Kerfoot telaşlanıp bıçağını yere düşürse de onay anlamında homurdanmayı becerdi.</p>

  <p>“Patates soyup bulaşık yıkayarak kendini geliştirdi. Değil mi, Kerfoot?”</p>

  <p>Zatıâlileri yine homurtulu sesler çıkardı.</p>

  <p>“Bir de şimdi bakın ona. Doğru, kaslı diyebileceğiniz türden değil, ama yine de gemiye geldiği günden daha fazla kası var. Ayrıca bacaklarının üstünde duruyor. Ona bakınca aklınıza getirmezsiniz, ama başlangıçta tek başına ayakta durmaktan bayağı acizdi.”</p>

  <p>Avcılar kıs kıs gülüyorlardı, ama o bana gözlerinde, Wolf Larsen’in iğrençliğini fazlasıyla unutturan bir sevecenlikle baktı. Aslına bakarsanız, sevecenlikle karşılaşmayalı o kadar uzun zaman geçmişti ki yüreğim yumuşadı ve o andan başlayarak ve hoşnutlukla, onun gönüllü kölesi haline geldim. Ama Wolf Larsen’e kızmıştım. Aşağılamalarıyla erkekliğime meydan okuyor, tam da benim için yararlı hale geldiğini ileri sürdüğü bacaklarıma laf ediyordu.</p>

  <p>“Ayaklarımın üstünde durmayı öğrenmiş olabilirim,” diye yanıtı yapıştırdım. “Ama daha o ayaklarla başkalarının üstünde tepinmeyi de öğrenmem gerek.”</p>

  <p>Küstahça baktı yüzüme. “Demek ki eğitimin henüz tamamlanmamış,” dedi kuru bir biçimde ve sonra da kadına döndü.</p>

  <p>“Biz <i>Hayalet</i>’te oldukça konukseverizdir. Bay Van Weyden bunu keşfetmiştir. Konuklarımızın kendilerini evlerindeymiş gibi hissetmeleri için her şeyi yaparız, öyle değil mi, Bay Van Weyden?”</p>

  <p>“Hatta patates soyup bulaşık yıkasalar bile,” diye yanıtladım, “salt dostluktan boğazlarının sıkılmasına ses çıkarımsalar bile.”</p>

  <p>“Bay Van Weyden’ın söylediklerine bakıp da hakkımızda yanlış izlenimlere kapılmamanızı rica ediyorum sizden,” diye lafa karıştı yapmacık bir endişeyle. “Belinde bir kama taşıdığını siz de görürsünüz, Bayan Brewster, ah –nasıl desem – bir gemi süvarisi için görülmüş bir şey değildir bu. Gerçekten çok saygıdeğer birisi olmasına karşın, Bay Van Weyden, şey, –nasıl desem – bazen kavgacıdır ve sert önlemler gerekebiliyor. Sakin anlarında oldukça aklı başında ve dosdoğru birisidir ve şimdi de soğukkanlı olduğuna göre, daha dün beni canımı almakla tehdit ettiğini inkâr etmeyecektir.”</p>

  <p>Az kalsın boğuluyordum ve gözlerim kuşkusuz, ateş saçıyordu. İlgiyi benim üzerime çekmişti.</p>

  <p>“Ona bir bakın şimdi. Sizin huzurunuzda kendini güçlükle tutabiliyor. Ne de olsa hanımefendilerin varlığına alışkın değil. Onunla güverteye çıkmayı göze alabilmem için silahlanmam gerekir.”</p>

  <p>Avcılar kahkahayı basarken, “Çok fena, çok fena,” diye mırıldanarak üzgün biçimde kafasını sallıyordu.</p>

  <p>Bu adamların sınırlı boşlukta gürleyip höyküren açık deniz sesleri yabanıl bir etki bıraktı. Bütün ortam yabaniydi ve ilk kez, bu yabancı kadını dikkate alıp buraya ne denli aykırı düştüğünü ayırt edince kendimin de ne kadar bu ortamın parçası haline geldiğimin bilincine vardım. Fok avcılığı yaşamı sürerek, fok avı yiyecekleriyle beslenerek, genelde kafamda fok avcılığıyla ilgili düşüncelerle onlardan birisine dönüşen ben, bu adamları ve ruhsal süreçlerini biliyordum. Benim için bunda, kaba saba giysilerde, yontulmamış yüzlerde, yabanıl kahkahalarda, sallanan kamara duvarlarıyla savrulan deniz lambalarında hiçbir gariplik yoktu.</p>

  <p>Bir parça ekmeğin üstüne tereyağı sürerken gözlerim elime takıldı. Eklem yerlerinin derisi soyulup iltihaplanmış, tırnak içlerine kapkara pislik dolmuştu. Boynumu yorgan gibi saran sakalı hissettim, ceketimin kolunun yırtık, giydiğim mavi gömleğin boğaz kısmındaki düğmenin eksik olduğunu biliyordum. Wolf Larsen’in sözünü ettiği kama kalçamın üstündeki kınında duruyordu. Orada bulunması son derece doğaldı; şu ana değin de ne denli doğal olduğunu, onun gözleriyle bakınca ne kadar garip göründüğünü ve gördüğü her şeye nasıl uygun düştüğünü düşünmemiştim.</p>

  <p>Ama kadın Wolf Larsen’in sözlerindeki alayı sezmişti ve beni yeniden sevecen bir bakışla ödüllendirdi. Ama gözlerinde aynı zamanda şaşkınlık da vardı. Alaycılık, durumu onun için daha da karışık kılıyordu.</p>

  <p>“Belki de geçen bir gemi beni alabilir,” diye önerdi.</p>

  <p>“Fok avlayan uskunalar dışında hiçbir gemi geçmeyecektir,” diyerek yanıt verdi Wolf Larsen.</p>

  <p>“Giyecek hiçbir şeyim yok, hiçbir şey,” diye karşı çıktı. “Pek farkında değilsiniz, efendim, ben erkek değilim ve adamlarınızla sizin sürdürdüğünüzün su götürmediği bu derbeder, gamsız yaşama alışkın değilim ben.”</p>

  <p>“Ne denli kısa zamanda alışırsanız o denli iyi olur,” dedi.</p>

  <p>“Size kumaş, iğne, iplik filan ayarlayacağım,” diye ekledi. “Umarım ki kendinize bir iki elbise dikmek sizin için fazla zorluk yaratmaz.”</p>

  <p>Kadın dikiş dikme konusundaki bilgisizliğini sergilemek istercesine ağzını küçümsemeyle çarpıttı. Korkup şaşaladığı ve bunu gizlemek için de yiğitçe çabaladığı her halinden belliydi.</p>

  <p>“Sanırım şu Bay Van Weyden gibisiniz siz de, her şeyi başkalarına yaptırmaya alışmışsınız. Neyse, kendiniz için bir iki şey yapınca incileriniz dökülmez, sanırım. Bu arada, siz geçiminizi nasıl sağlıyorsunuz?”</p>

  <p>Kadın gizleyemediği bir şaşkınlıkla ona baktı.</p>

  <p>“Kötü bir niyetle söylemedim, inanın bana. İnsanlar yemek yer, bunun için gerekenleri de sağlamak zorundadırlar. Şu gördüğünüz adamlar yaşamak için fok vururlar; aynı nedenle ben de bu uskunayı idare ediyorum ve Bay Van Weyden da şu anda, öyle ya da böyle bana yardım ederek kazanıyor ekmeğini. Peki, siz ne yapıyorsunuz?”</p>

  <p>Kadın omuzlarını silkti.</p>

  <p>“Karnınızı kendiniz mi doyuruyorsunuz? Yoksa size bir başkası mı bakıyor?”</p>

  <p>Wolf Larsen’i izlerken gözlerinde belirip büyüyen korkuyu görebilmeme karşın onun sorgulama oyununa yiğitçe katılmaya çalışarak, “Korkarım ki yaşamımın büyük bir bölümünde başkası baktı bana,” diye güldü. *</p>

  <p>“Ve sanırım yatağınızı başkası yaptı?”</p>

  <p>“<i>Kendim</i> de yatak yaparım ben,” diye karşılık verdi.</p>

  <p>“Sık sık mı?”</p>

  <p>Alaycı bir pişmanlıkla başını salladı.</p>

  <p>“Sizin gibi yaşamını kazanmayan, yoksul insanlara Amerika’da ne yaparlar bilir misiniz?”</p>

  <p>“Hiçbir bilgim yok,” diye savundu kendini kadın. “Benim gibi olan, yoksul insanlara ne yaparlar?”</p>

  <p>“Hapse tıkarlar onları. Onların durumunda, geçimini sağlamamak serserilik denilen suçu işlemektir. Hiç durmadan haklı ve haksız sorunları üzerinde söylev çeken Bay Van Weyden’ın yerinde olsam, yaşamı hak etmek için hiçbir şey yapmazken hangi hakla yaşadığınızı sorardım size.”</p>

  <p>“Ama siz Bay Van Weyden olmadığınıza göre, yanıtlamak zorunda değilim, öyle değil mi?”</p>

  <p>Korku dolu gözleriyle üzerine şimşekler yağdırdı ve durumundaki acıklı yan içime işledi. Bir biçimde söze girip konuşmayı başka yönlere çekmem gerekiyordu.</p>

  <p>“Kendi emeğinizle bir dolar kazandınız mı hiç?” diye üsteliyordu, kadının vereceği yanıttan emin, sesinde zafer kazanmış bir kindarlıkla.</p>

  <p>“Evet, kazandım,” diye yanıtladı kadın yavaşça ve kaptanın düş kırıklığına uğramış görüntüsü karşısında yüksek sesle gülebilirdim. “Küçük bir çocukken, babamın bana beş dakika boyunca mutlak biçimde sessiz kalmam karşılığında bir dolar verdiğini anımsıyorum.”</p>

  <p>Kaptan anlayışla gülümsedi.</p>

  <p>“Ama bu çok uzun zaman önceydi,” diye sürdürdü sözlerini. “Ve dokuz yaşındaki bir kızdan geçimini sağlamasını bekleyemezsiniz.”</p>

  <p>“Ama şimdilerde,” dedi başka bir kısa duraklamanın ardından, “yılda bin sekiz yüz dolar kadar kazanıyorum.” Bütün gözler aynı anda tabaklardan kalkıp onun üzerine dikildi. Yılda bin sekiz yüz dolar kazanan kadın bakılmaya değerdi. Wolf Larsen hayranlığını gizlemiyordu.</p>

  <p>“Maaş mı, parça başı mı?” diye sordu.</p>

  <p>“Parça başı,” diye yanıtladı kadın yanıtını geciktirmeksizin.</p>

  <p>“Bin sekiz yüz,” diye hesapladı. “Bu ayda yüz elli dolar eder. Peki, Bayan Brewster, <i>Hayalet’in</i> de hiç aşağı kalır yanı yok. Bizimle kaldığınız süre boyunca maaş aldığınızı varsayın.”</p>

  <p>Anlamış gibi görünmedi. Adamın gelgitlerine, onları ılımlılıkla karşılayacak ölçüde alışkın değildi henüz.</p>

  <p>“Sormayı unuttum,” diye sürdürdü güler yüzle, “işiniz ne üzerine? Ne tür mallar üretiyorsunuz? Hangi aletlerle malzemeleri kullanıyorsunuz?”</p>

  <p>“Kâğıtla mürekkep,” diye güldü kadın. “Ha, bir de daktilo.”</p>

  <p>“Maud Brewster’sınız siz,” dedim yavaşça ve kesinlikle, onu neredeyse bir suçtan yargılıyormuşum gibi.</p>

  <p>Gözlerini kaldırıp merakla yüzüme baktı. “Nereden biliyorsunuz?”</p>

  <p>“Değil misiniz?” diye üsteledim.</p>

  <p>Başını sallayarak kimliğini kabul etti. Şaşırma sırası Wolf Larsen’deydi. Ne isim ne de bu ismin büyüsü ona bir şey ifade ediyordu. Benim için bir şey ifade etmesinden hoşnuttum ve uzun süredir ilk kez onun üzerinde bir üstünlük kurduğumun bilincine vardım.</p>

  <p>“Küçük bir kitap hakkında bir eleştiri yazdığımı anımsıyorum…” diye dikkatsizce söze başlamışken sözümü kesti.</p>

  <p>“Siz!” diye haykırdı. “Siz…”</p>

  <p>Gözlerini iri iri açmış şaşkınlıkla bana bakıyordu o anda.</p>

  <p>Karşılığında, ben de kimliğimi açıkladım.</p>

  <p>“Humprey Van Weyden,” diye yineledi; ardından da, “Çok memnun oldum,” diye ekledi rahatladığını ifade eden bir iç çekişle ve o rahatlama bakışını Wolf Larsen’e yönelttiğinin bilincinde değildi.</p>

  <p>“Eleştiriyi anımsıyorum,” diye sürdürdü telaşla, imasındaki beceriksizliği fark ederek, “o da oldukça övgü dolu bir eleştiriydi.”</p>

  <p>“O kadar da değil,” diye yiğitçe karşı koydum. “Benim ağırbaşlı değerlendirmemi suçlamış ve ölçütlerimi değersiz bulmuştunuz. Ayrıca, tüm eleştirmen dostlarım da benimle aynı görüşteydiler. Lang sizin “Sonsuz Öpücük”ünüzü İngiliz dilinin kadın ozanlarınca kaleme alınmış dört büyük sonesi içine almadı mı?”</p>

  <p>“Ama bana Amerikalı Mrs. Meynell dediniz!”</p>

  <p>“Doğru değil miydi?” diye üstüne gittim.</p>

  <p>“Hayır, ondan değil de,” diye yanıtladı. “İncinmiştim.”</p>

  <p>“Bilinmeyeni ancak bilinenle ölçebiliriz,” diye karşılık verdim, en entelektüel tutumumla. “Bir eleştirmen olarak sizi bir yere koymak zorundaydım. Şimdi kendiniz bir mihenk taşı oldunuz. Küçük kitaplarınızın yedisi kütüphanemde duruyor ve denemelerinizden oluşan iki kalın cilt de; söyleyişimi bağışlayın, hangisi sizin için daha koltuk kabartıcı bilmiyorum, en az şiirleriniz kadar etkileyici. İngiltere’den birisinin çıkıp, onun da eleştirmenlerce İngiliz Maud Brewster diye adlandırılacağı günler pek de uzak sayılmaz.”</p>

  <p>“Çok naziksiniz, kuşkum yok,” diye mırıldandı ve ses tonuyla sözcüklerinin geleneksel kalıpları, dünyanın öbür ucunda kalmış, anı yüklü, ama sıla özleminin keskin biçimde içimi sızlattığı eski yaşamımın çağrışımları beni anında heyecanlandırdı.</p>

  <p>“Demek siz Maud Brewster’sınız,” dedim ciddiyetle, onu süzerek.</p>

  <p>“Siz de Humprey Van Weyden,” dedi, aynı ciddiyet ve huşuyla beni süzerek. “Ne tuhaf! Anlamıyorum. Ağırbaşlı kaleminizden, vahşi, romantik bir deniz öyküsü okumayacağız, herhalde.”</p>

  <p>“Hayır, belge toplamadığımdan emin olabilirsiniz,” idi benim yanıtım. “Roman yazmaya ne hevesim, ne de niyetim var.”</p>

  <p>“Niye kendinizi California’ya gömdünüz, söyler misiniz bana?” diye sordu ardından. “Hiç iyi etmediniz. Biz Doğudakiler sizi o kadar az gördük ki; çok az, sonuçta <i>Atlantic Monthly</i>’nin editörü.”</p>

  <p>Eğilip selam verdim ve övgüsünü geri çevirdim. “Bir keresinde sizinle neredeyse karşılaşıyorduk, Philadelphia’da, bir Browning konferansı ya da başka bir etkinlikte; biliyorsunuz, konuşmacı sizdiniz. Trenim dört saat gecikmişti.”</p>

  <p>Derken, Wolf Larsen’i bizim dedikodu selimizin ortasında sıkılmış ve suskun bırakarak nerede bulunduğumuzu tümüyle unuttuk. Avcılar masadan kalkıp güverteye gittiler, biz hâlâ konuşuyorduk. Wolf Larsen tek başına kalmıştı. Birdenbire, masadan bize doğru kaykılmış, hakkında hiçbir şey bilmediği yabancı dünyaya ilişkin konuşmamızı merakla dinleyen Wolf Larsen’in farkına vardım.</p>

  <p>Bir cümlenin orta yerinde kalakaldım. Bütün kötülükleri ve kaygılarıyla şimdiki zaman sersemletici bir güçle üstüme hücum etti. Durum, Bayan Brewster’ı da benzer biçimde rahatsız etmişti, Wolf Larsen’e bakarken belirsiz ve isimsiz bir korku yerleşti gözlerine.</p>

  <p>Larsen ayağının üstüne doğruldu ve beceriksizce güldü. Sesi metalik çıkıyordu.</p>

  <p>“Oh, siz beni dert etmeyin,” dedi, kendini küçümseyen bir el hareketiyle. “Bana bakmayın. Devam edin, devam edin, rica ederim.”</p>

  <p>Ama konuşmanın kapıları kapanmıştı ve biz de masadan doğrulup beceriksizce güldük.</p>

</body>

</html>