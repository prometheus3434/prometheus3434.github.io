<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Dokuzuncu Bölüm</h1>

  <p>Güverteye çıktığımda <i>Hayaletin</i> iskele yönüne doğru rota değiştirdiğini ve önümüzde aynı yönde yol alan bir yelkenlinin rüzgâraltına ilerlediğini gördüm. Herkes güvertedeydi, çünkü Leach’le Johnson gemiye alındıklarında bir şeyler olacağını biliyorlardı.</p>

  <p>Dört kampanası çaldı. Louis dümene geçmek için kıç tarafına geldi. Havada rutubet vardı ve muşambalarını giymiş olduğunu fark ettim.</p>

  <p>“Hava nasıl olacak?” diye sordum.</p>

  <p>“Soluğundan yeni bir fırtına üfleyecek, efendim,” diye yanıtladı, “yalnızca kafamızı ıslatacak kadar bir yağmur, başka da bir şey çıkmaz.”</p>

  <p>“Onlara rastlamamız çok kötü oldu,” dedim, <i>Hayalet</i>’in pruvası azgın denizden silkinirken ve sandal bir anlığına yelkenleri aşıp görüş alanımıza girerken.</p>

  <p>Louis fren yapıp oyalandı. “Karaya asla ulaşamazlardı diye düşünüyorum efendim.”</p>

  <p>“Öyle mi diyorsun?” diye üstüne gittim.</p>

  <p>“Hayır, efendim. Size de öyle gelmiyor mu?” (Bir esinti <i>Hayaleti</i> yakalamıştı ve gemiyi rüzgârın dışında tutmak için dümeni hızla kırmak zorunda kaldı.) “Bir saat sonra bu deniz bir yumurta kabuğunun yüzebileceği bir yer olmaktan çıkacak ve onları almak için burada bulunmamız kendileri için büyük bir şans.”</p>

  <p>Wolf Larsen, kurtarılan adamlarla konuştuğu orta bölümden ayrılıp kıç tarafına yürüdü. Adımlarındaki kediyi andırır esneklik her zamankinden daha belirgindi ve gözleri parlak ve canlıydı.</p>

  <p>“Üçü yağ tüccarı ve bir de makine teknisyeni,” dedi selam niyetine. “Ama biz onları tayfa yaparız ya da kürekçi. Peki, kadından ne haber?”</p>

  <p>Nedendir bilmiyorum, ama ondan söz ettiğinde içime bıçak gibi saplanan bir acı ya da sızının farkına vardım. Benim açımdan bunun aptalca bir titizlik olduğunu düşündüm, ama içimden atamadım ve yanıt niyetine omuzlarımı şöyle bir silkmekle yetindim.</p>

  <p>Wolf Larsen dudaklarını büzüp uzun, anlamlı bir ıslık çaldı.</p>

  <p>“Adı ne, peki?” diye ağzımı aradı.</p>

  <p>“Bilmiyorum,” diye yanıtladım. “Uyuyor. Epey bitkin düşmüş. Aslında ben de haberleri sizden almayı umuyordum. Hangi gemiymiş?”</p>

  <p>“Posta gemisi,” diye yanıtladı kısaca. “’Frisco’dan Yokohama’ya giden <i>City of Tokio</i> adlı bir buharlı. O tayfunda batmış. Eski bir tekne. Kevgir gibi alttan üstten yarılmış. Dört gündür sürükleniyorlarmış. Onun kim ya da neci olduğunu bilmiyorsun, demek? Kız mı, kadın mı, dul mu? Peki, peki.”</p>

  <p>Takılır bir havada başını salladı ve gülen gözlerle bana baktı.</p>

  <p>“Siz…” diye başladım. Kazazedeleri Yokohama’ya götürüp götürmeyeceği sorusu dilimin uçundaydı.</p>

  <p>“Ben ne?” diye sordu.</p>

  <p>“Leach’le Johnson’a ne yapmak niyetindesiniz?”</p>

  <p>Başını iki yana salladı. “Gerçekten de, Hump, bilmiyorum. Gördüğün gibi, yeni gelenlerle birlikte tüm mürettebat açığımı kapattım sayılır.”</p>

  <p>“Tek istedikleri kaçmaktı,” dedim. “Onlara karşı davranışınızı değiştirmeye ne dersiniz? Onları gemiye alın ve nazik davranın. Her ne yaptılarsa bunu yapmaya siz zorladınız onları.”</p>

  <p>“Ben mi?”</p>

  <p>“Siz,” diye yanıtladım duraksamadan. “Ve sizi uyarıyorum, Wolf Larsen, o zavallı sefillere kötü davranmakta ileri giderseniz kendi yaşamıma duyduğum sevgiyi unutup sizi öldürebilirim.”</p>

  <p>“Aferin!” diye haykırdı. “Beni gururlandırıyorsun, Hump! Büyük bir kararlılıkla ayaklarının üstünde duruyorsun. Tam bir adam oldun. Yaşamını tatlı sularda çarçur ediyordun, ama gelişiyorsun ve bunun için seni daha da çok seviyorum.”</p>

  <p>Sesi ve ifadesi değişti. Yüzü ciddiydi. “Sözlere inanır mısın?” diye sordu. “Sence verilen söz kutsal mıdır?”</p>

  <p>“Elbette,” dedim.</p>

  <p>“O zaman, işte anlaşma,” diye sürdürdü dört dörtlük bir oyunculukla. “Eğer Leach’e ve Johnson’a el sürmeyeceğime söz verirsem, sen de karşılığında beni öldürmeyeceğine söz verir misin?”</p>

  <p>“Ha, senden korktuğum için değil, senden korkumdan değil,” diye de ekledi aceleyle.</p>

  <p>Kulaklarıma inanamıyordum. Bu adama ne oluyordu böyle?</p>

  <p>“Söz mü?” diye sordu sabırsızca.</p>

  <p>“Söz,” diye yanıtladım.</p>

  <p>Elini bana uzattı ve ben bu eli içtenlikle sıkarken onun gözlerinde bir anlığına alaycı bir şeytanlığın parladığına yemin edebilirdim.</p>

  <p>Kıç kasarasından rüzgâraltına doğru yürüdük. Sandal şimdi çok yakınımızdaydı ve oldukça zor durumdaydı. Johnson dümeni idare ediyor, Leach su boşaltıyordu. Onların iki katı hızla yanlarından geçtik. Wolf Larsen Louis’e yavaşlamasını işaret etti ve sandalı rüzgâr yönünden göğüsledik. <i>Hayalet</i> sandalın rüzgârını perdelemişti. Açavela gönderli yelkenleri boşaldı ve sandal iki adamın hızla pozisyon değiştirmelerine yol açarak alabora olma durumuna geldi. Yalpaladı ve biz büyük bir dalganın üstünde yükselirken o da devrilip su çukurunun içine düştü.</p>

  <p>Leach’le Johnson’ın, orta küpeşteye sıralanmış duran arkadaşlarının yüzlerine bakmaları tam bu andaydı. Selam veren çıkmadı. Yoldaşlarının gözlerinde onlar artık ölü adamlardı ve aralarında yaşayanlarla ölüleri ayıran uçurum vardı.</p>

  <p>Sonraki anda Wolf Larsen’le benim durduğumuz kıç kasarasının tam çaprazındaydılar. Biz çukura düşüyorduk, onlar da dalganın üstünde yükseliyorlardı. Johnson bana baktı, yüzünün yorgun ve bezgin olduğunu görebiliyordum. Ona el salladım, o da selamıma ümitsiz ve çaresiz bir el sallamayla karşılık verdi. Sanki veda ediyormuş gibiydi. Leach’le göz göze gelemedim, çünkü yüzünde o eski ve silinmez nefretin en güçlü haliyle Wolf Larsen’e bakıyordu.</p>

  <p>Sonra tornistan ettiler. Yan yelken birdenbire rüzgârla dolup zayıf sandalı neredeyse alabora olacak biçimde yalpalattı. Koca bir dalga üstünden aştı ve kar gibi ak köpükle kırıldı. Derken sandal yarısına dek suyla dolmuş halde yeniden göründü, Leach suyu dışarı boşaltıyor ve Johnson da, yüzü bembeyaz ve endişeli, küreklere asılıyordu.</p>

  <p>Wolf Larsen kulağımın dibinde kısa bir kahkaha patlattı ve kasaranın rüzgâr tarafına doğru yürüyüp gitti. <i>Hayalet</i>’in durması için emir vermesini bekliyordum, ama gemi yoluna devam etti ve o kılını kıpırdatmadı. Louis istifini bozmadan dümende dikiliyordu; ama ön tarafta toplanmış tayfaların endişeli yüzlerinin bizden yana döndüğünü fark ettim. Sandal ufak bir nokta gibi kalana dek <i>Hayalet</i> yol aldı, sonunda Wolf Larsen’in buyruk veren sesi çınladı ve sancak tarafı yönüne doğru gitti.</p>

  <p>Flok yelkeni inip uşkuna durduğunda dalgalarla boğuşan küçük sandalın rüzgâr tarafına doğru iki milden fazla geriye gitmiştik. Fok avında kullanılan sandallar rüzgâra karşı gitmek için yapılmazlar. Rüzgâr esmeye başladığında onların bütün umudu kendilerini izleyen uskunadır. Ama tüm o vahşi kargaşanın içinde Leach’le Johnson için <i>Hayalet’e</i>çıkmak dışında bir sığınak söz konusu değildi, bu yüzden de hiç duraksamadan rüzgâr yönüne doğru ilerlediler. Azgın denizde bu çok zorlu bir işti. Her an tıslayan dalgalara yenik düşmeye yazgılıydılar. Defalarca, sayısız kez sandalın dev dalgaların içinde orsa edişini, ilerleyemeyişini ve bir mantar gibi yeniden yüzeye çıkışını izledik.</p>

  <p>Johnson usta bir denizciydi ve gemileri bildiği kadar küçük sandalları da çok iyi bilirdi. Bir buçuk saatin sonunda, geminin kıç tarafını geçip bir sonraki hamlede bizi yakalamayı hedefleyerek neredeyse bizim hizamıza gelmişti.</p>

  <p>Wolf Larsen’in, “Demek fikrinizi değiştirdiniz?” diye homurdandığını duydum, yarı kendine, yarı onlara söylüyordu sanki işitebileceklermiş gibi. “Gemiye çıkmak istiyorsunuz, öyle mi? Peki, o zaman, hele yaklaşın bakalım.”</p>

  <p>“O dümeni kır,” diye buyurdu Oofty – Oofty’ye, o sırada Louis’in dümendeki yerini almış bulunan Kanaka’ya.</p>

  <p>Buyruk üstüne buyruk yağdırdı. Uşkuna yeniden yola düşerken, ön ve arka ıskotalar rüzgâra göre boşlatıldı. Johnson ıskotasını kendini tehlikeye atıp boşlayarak üç yüz metre kadar ardımızda geminin bıraktığı izi boydan boya kestiğinde biz rüzgârın önünde sıçrıyorduk. Wolf Larsen koluyla izlemelerini işaret ederken yine güldü. Belli ki onlarla oyun oynamak istiyordu; dayanıksız sandal her an alabora olma tehlikesiyle burun burunayken tehlikeli bir ders olmasına karşın, dövmek yerine bir ders vermek istiyor diye anladım ben bunu.</p>

  <p>Johnson anında vaziyet aldı ve peşimize düştü. Başka yapabileceği hiçbir şey de yoktu. Ölüm her yerde kol geziyordu ve o dev dalgalardan birisinin sandalın üstüne inip devirmesi an meselesiydi.</p>

  <p>Uçan flokla velena yelkenini kontrol için ön tarafa giderken Louis kulağıma, “Yüreklerini ölüm korkusu sarmış,” diye fısıldadı.</p>

  <p>“Merak etme, çok geçmeden durup onları alır,” dedim ben neşeyle. “Onlara bir ders vermek derdinde, hepsi bu.”</p>

  <p>Louis cin gibi baktı bana. “Öyle mi sanıyorsun?” diye sordu.</p>

  <p>“Elbette,” diye yanıt verdim. “Sen öyle düşünmüyor musun?”</p>

  <p>“Benim bugünlerde kendi postumdan başka bir şey düşündüğüm yok,” oldu yanıtı. “Ve olup bitenleri gözden geçirdikçe şaşkınlık içinde kalıyorum. O ’Frisco viskisi başımı epey belaya soktu ve o aşağıdaki kadın da seninkini daha da büyük belaya sokacak. Ah, biliyordum ben senin saçma sapan konuşan bir aptal olduğunu.”</p>

  <p>“Ne demek istiyorsun?” diye üstüne gittim; çünkü almış başını gidiyordu.</p>

  <p>“Ne mi demek istiyorum?” diye haykırdı. “Ve bunu da sen soruyorsun bana! Benim ne demek istediğimi değil, Kurdun ne demek istediğini düşün. Kurt, diyorum sana, Kurt!”</p>

  <p>“Peki, başım derde girerse, yanımda yer alacak mısın?” diye sordum içgüdüsel biçimde, çünkü benim kendi korkumu dillendirmişti.</p>

  <p>“Yanında yer almak mı? Bir tek bu yaşlı şişko Louis’in yanında dururum ben ve başımda yeterince dert olacak zaten. Daha her şeyin başındayız, diyorum bak sana, yalnızca başında.”</p>

  <p>“Bu denli korkak olduğunu düşünmemiştim,” diye dudak büktüm.</p>

  <p>Hor gören bir bakışı esirgemedi benden. “Eğer şu zavallı aptallar için parmağımı kıpırdatmamışsam,” –gerimizdeki ufak yelkeni gösteriyordu – “bugüne dek ömrümde görmediğim bir kadın için kafamın kırılmasına can atıyor muyumdur sence?”</p>

  <p>Küçümsemeyle arkamı döndüm ve ön tarafa gittim.</p>

  <p>Ben kıç kasaraya yaklaşırken, “Gabya yelkenini toplasanız iyi olacak, Bay Van Weyden,” dedi Wolf Larsen.</p>

  <p>İçim rahatlamıştı, en azından iki adamı umursuyordu. Onlarla arayı fazlaca açmayı istemediği belliydi. Bu düşünce üzerine umutlandım ve çabucak buyruğunu uygulamaya koyuldum. Hevesli adamlar halatlara sıçrayıp ötekiler de güvertede koşuşturmaya başladıklarından buyruk vermek için ağzımı açmama bile gerek kalmadı. Bu heveslilikleri gaddarca gülümseyen Wolf Larsen’in gözünden kaçmadı.</p>

  <p>Hâlâ hızla başı çekiyorduk ve sandal birkaç mil gerimize düştüğünde durup bekledik. Tüm gözler gelişlerine çevrilmişti, Wolf Larsen’inkiler bile; ama gemide istifini bozmayan tek kişi de oydu. Gözlerini dikip bakan Louis, yüzünden geçen, saklamayı pek beceremediği bir endişeyi ele verdi.</p>

  <p>Sandal, canlıymışçasına köpüren yeşilin içinde savrularak, dev dalgalarla inip kalkarak ya da bir an sonra yeniden ortaya çıkıp göğe yükselecek biçimde dalgaların ardında gözden yiterek iyice yaklaştı. Sağlam kalması olanaksız gözükse de her baş döndürücü sürüklenmenin ardından olanaksızı başarıyordu. Bir yağmur fırtınası geçti ve sandal uçuşan ıslaklığın içinden ortaya çıktı, neredeyse üstümüzdeydi.</p>

  <p>Wolf Larsen “Dümeni kır!” diye haykırarak dümene sıçrayıp kendisi döndürmeye başladı.</p>

  <p><i>Hayalet</i> yeniden ileri sıçrayıp rüzgârın önünde hızlandı ve Johnson’la Leach iki saat boyunca peşimizden geldiler. Bir durup bir uzaklaşıyorduk ve arkamızda çırpınan yelken parçası bir göğe fırlıyor bir su vadilerinin içine gömülüyordu. Yoğun bir yağmur fırtınası onu perdeleyip görüş alanımızdan çıkardığında çeyrek mil uzağımızdaydı. Bir daha hiç görünmedi. Rüzgâr havayı yeniden açtı, ama yelken parçasından hiçbir iz yoktu. Bir an için kırılan bir dalganın içinde sandalın kara dibini gördüğümü sandım. En iyi olasılıkla hepsi buydu. Johnson ve Leach için var olma derdi bitmişti.</p>

  <p>Geminin ortasında toplanmış adamlar yerlerinden kımıldamadı. Kimse aşağı inmiyor, kimse konuşmuyordu. Bakışmıyorlardı da. Herkes şaşkınlıktan küçük dilini yutmuş gibiydi – hepsi derin düşüncelere dalmıştı sanki ve pek de emin olamadan az önce olup bitenleri kavramaya çalışıyorlardı. Wolf Larsen onlara düşünecek zaman bırakmadı. <i>Hayalet</i>’i hemen rotasına soktu; Yokohama limanına değil, fok sürüsünün içine giden bir rota. Ama adamlar artık çekip taşırken o kadar hevesli değillerdi ve aralarında, dudaklarını oynatmadan, cansızmışçasına küfürler savurduklarım duyuyordum. Avcıların durumu ise böyle değildi. Zapt edilemeyen Duman bir hikâye anlatıyor ve kasaraya inerlerken kahkahadan kırılıyorlardı.</p>

  <p>Kıç tarafa yöneldiğimde, mutfağın rüzgâraltı tarafından geçerken kurtardığımız teknisyen yanıma yaklaştı. Yüzü kireç gibiydi, dudakları titriyordu.</p>

  <p>“Aman Tanrım! Bu nasıl bir gemi böyle, efendim?” diye sızlandı.</p>

  <p>Yüreğimi sarmış acı ve korkuyla, “Gözleriniz var, gördünüz işte,” diye, adeta zalimce yanıtladım.</p>

  <p>“Sözünüze ne oldu?” dedim Wolf Larsen’e.</p>

  <p>“O sözü verdiğimde onları gemiye almayı düşünmüyordum ki,” diye yanıtladı. “Her neyse, onlara elimi sürmediğimi kabul edersiniz.”</p>

  <p>“Elimi bile sürmedim, elimi bile sürmedim,” diye güldü bir an sonra.</p>

  <p>Hiçbir karşılık vermedim. Konuşmaktan acizdim ve kafam karmakarışıktı. Düşünmek için zamanımın olması gerektiğini biliyordum. Boş kamarada hâlâ uyuyan bu kadın, üstünde durmam gereken bir sorumluluktu ve zihnimden geçen tek akılcı düşünce eğer kadına herhangi bir yardımım dokunacaksa hiçbir şeyi aceleye getirmemem gerektiğiydi.</p>

</body>

</html>