<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Otuz İkinci Bölüm</h1>

  <p>Gizemli bir duyguyla yüreğim sıkışmış bir halde uyandım. Sanki çevremden bir şey eksilmişti. Ama uyanmamı izleyen saniyelerin ardından eksikliğin rüzgârın yokluğundan kaynaklandığını kavradığımda, gizem ve sıkışma duygusu yok oldu. İnsanın ses ve devinimin dur durak bilmeyen şokuyla düştüğü sinirsel gerginlik içinde uykuya dalmış ve üstümdeki etkisi artık ortadan kalkmış bir baskıyla yeniden karşılaşacağım endişesi içinde gergin uyanmıştım.</p>

  <p>Aylardır bir çatı altında geçirdiğim ilk geceydi ve önce fırtınanın dinmesinin üzerimde yarattığı etkiyi ve sonra da Maud’un kendi elleriyle yaptığı şiltenin üzerinde yatmanın sevincini gözden geçirerek birkaç dakikalığına, ilk kez buhardan ya da serpintilerden ıslanmamış battaniyelerin altında yattım. Giyinip kapıyı açtığımda, dalgaların hâlâ gecenin gazabını doğrulamasına kumsala bindirdiğini işittim. Berrak bir gündü ve güneş parlıyordu. Geç saatlere dek uyumuştum ve yitirilen zamanı bir Emek Adası sakinine yaraşır biçimde telafi etmeye kararlı, ani bir canlılıkla dışarıya adım attım.</p>

  <p>Dışarı çıktığımda kalakaldım. Gözümün gördüğüne sorgusuz sualsiz inandım; ama yine de gözlerimin bana gösterdikleri karşısında bir an için şaşkınlığa uğradım. Orada, kumsalda, 15 metre var yok uzaklıkta, pruvası yukarıda, direkleri kırılmış, kapkara gövdeli bir gemi duruyordu. Direkler ve bumbalar, birbirine dolaşmış ıskotalar, çarmıklar ve yelkenler gemi bordasına sürtünüyordu. Bakarken gözlerimi ovuşturabilirdim. Bizim inşa ettiğimiz mutfak oradaydı, kıç tarafının bildik aralığı, küpeştenin üzerinden yükselen kamara… <i>Hayalet</i>’ti bu.</p>

  <p>Talihin hangi çılgınlığı onu buraya getirmişti, başka yer kalmamış gibi, tam da buraya? Bunun olasılığı kaçtı? Ardımdaki çıplak, geçit vermez duvara baktım ve çaresizliğin derinliğini kavradım. Kaçış umutsuzdu, söz konusu bile değildi. İnşa ettiğimiz kulübede uyuyan Maud’u düşündüm; onun “İyi geceler, Humphrey” deyişini, “benim kadınım, yoldaşım” sözcüklerinin beynimde çınlayışını anımsadım, ama ne yazık ki şimdi işittiğim matem çanlarıydı. Derken gözümün önündeki her şey karardı.</p>

  <p>Muhtemelen saniyeden azdı, ama yeniden kendime gelinceye dek ne kadar süre geçtiğini bilmiyordum. <i>Hayalet</i>, pruvası kumsala yönelmiş, parçalanmış civadrası kuma koşut, birbirine dolaşmış direkleri dalgaların mırıltısıyla yan tarafına sürter halde orada duruyordu. Bir şeyler yapılmalıydı, bir şeyler.</p>

  <p>Birdenbire güvertede hiçbir şeyin kımıldamaması tuhaf geldi bana. Geceki mücadeleden bitkin düşmüş tüm tayfalar henüz uyuyorlardır, diye düşündüm. Bir sonraki düşüncem ise Maud’la benim hâlâ kaçabileceğimiz oldu. Sandala varabilseydik ve kimse uyanmadan önce burnu dönebilseydik? Ona seslenip harekete geçecektim. Elimi, vurmak üzere kapısına kaldırmıştım ki adanın küçüklüğü aklıma geldi. Adada asla gizlenemezdik. Önümüzde azgın, engin okyanustan başka bir yer yoktu. Küçük kuytu kulübelerimizi, et, yağ, yosun ve yakacak odun stoklarımızı düşündüm ve kış deniziyle eli kulağındaki fırtınalarla asla baş edemeyeceğimizi anladım.</p>

  <p>Böylece, ikircikli yumruğumla kapısının önünde durdum. Olanaksızdı bu, olanaksızdı. Zihnimden, içeri dalıp onu uykusunda öldürmek gibi vahşice bir düşünce yükseldi. Ve ardından, en iyi çözüm şimşek gibi aklıma geliverdi. Bütün tayfalar uykudaydı. Niye <i>Hayalete</i> süzülüp –nasılsa Wolf Larsen’in hamağının yolunu biliyordum – onu uykusunda öldürmüyordum? Sonrasını ise görecektik. Ama o ölürse öteki işleri yapmaya hazırlanacak zaman ve mekân kalırdı ve ayrıca, yeni durum ne getirirse getirsin, şimdikinden daha kötü olamazdı.</p>

  <p>Bıçağım kalçamın üstündeydi. Çifteyi almak için kulübeme döndüm, doluluğundan emin olup <i>Hayalete</i> gittim. Biraz güçlükle, belime değin ıslanma pahasına güverteye tırmandım. Baş kasaranın kapağı açıktı. Adamların soluklarını dinlemek için durakladım, ama tek bir soluk yoktu. Bir düşünceyle ayıldığımda neredeyse nefesim duruyordu: Ya <i>Hayalet</i> terk edilmişse? Daha yakından kulak verdim. Ses soluk çıkmıyordu. Sakınarak merdivenden indim. Bölmede, artık içinde yaşanılmayan yerlere özgü boşluk ve köhnelik duygusuyla kokusu vardı. Her yer atılmış ve yırtık pırtık giysiler, eski denizci çizmeleri, delik deşik muşambalarla doluydu; uzun bir yolculuğun beş para etmez başüstü eşyaları.</p>

  <p>Güverteye çıkarken, alelacele terk edildiği kanısına vardım. İçimde yeniden bir umut canlandı ve çevreme daha sakin biçimde bakındım. Sandalların yerlerinde olmadığına dikkat ettim. Kasara altı da baş kasarayla aynı türküyü çağırıyordu. Avcılar da benzer bir telaşla eşyalarını toplamışlardı. <i>Hayalet</i> terk edilmişti. Maud’la benimdi artık. Geminin depolarını ve kamaranın altındaki ambarı düşündüm ve aklıma kahvaltıya iyi bir şeyler götürerek Maud’u şaşırtma fikri geldi.</p>

  <p>Korkumdan verdiğim tepkiye ve gemiye gelişimdeki kötü amaca artık gerek kalmadığı bilgisi beni çocuksu ve hevesli kılmıştı. Zihnimde sevinçten ve sürpriz kahvaltısının hazır olduğunu görene değin Maud’un uyuması umudundan başka hiçbir şeye yer vermeden kıç kasarasının merdivenlerini ikişer ikişer çıktım. Mutfağın çevresinden dolaşırken içerideki tüm o pişirme gereçlerinin düşüncesiyle yeni bir hoşnutluğa kapıldım. Pupa girişine sıçradım ve – Wolf Larsen’i gördüm. İçgüdüsel olarak ve beklemediğim şaşkınlığımla kendimi güvertede üç dört adım daha atmaktan alıkoyamadım. Yalnızca başıyla omuzları görünür halde, doğruca bana bakarak ambar ağzında dikiliyordu. Kollarını yarı açık kapağın üstüne koymuştu. Bununla birlikte hiç kıpırdamıyor, orada öylece durmuş bana bakıyordu.</p>

  <p>Titremeye başladım. Eski mide rahatsızlığı beni ele geçirdi. Bir elimi dengemi sağlamak için kapağın kenarına koydum. Dudaklarım birden kurumuş gibiydi ve konuşma gereksinimiyle dudaklarımı ıslattım. Ben de bir an için gözlerimi ondan ayırmadım. İkimiz de konuşmuyorduk. Sessizliğinde, devinimsizliğinde kötüye yorulacak bir şeyler vardı. Ona karşı duyduğum tüm eski korkularım geri döndü ve yeni bir korkuyla yüz katına çıktı. Ve hâlâ, karşılıklı birbirimize bakarak duruyorduk.</p>

  <p>Eyleme geçme gereğinin farkındaydım ve eski çaresizliğimin üstümdeki gücüyle onun inisiyatifi ele almasını bekliyordum. Sonra, saniyeler geçerken durumun, uzun yeleli erkek foka yaklaştığım sıradaki sopayla vurma niyetimin, anlaşılmaz bir korkuyla onu kaçırtma arzusuna dönüştüğü anla benzerliğini fark ettim. Böylece en sonunda, Wolf Larsen inisiyatifi ele alsın diye değil, kendim almak için orada bulunduğum kafama dank etti.</p>

  <p>Her iki namlunun da horozunu kaldırdım ve çifteyi ona doğrulttum. Kımıldasaydı, ambardan aşağı atlamaya kalkışsaydı biliyordum ki ona ateş edecektim. Fakat o, önceki gibi bakmayı sürdürerek hareketsiz kaldı. Ve ellerimde sarsılan doğrultulmuş tüfekle onunla karşı karşıya geldiğimde, yüzünün yıpranmış ve bitkin görüntüsüne dikkat edecek zaman buldum. Sanki güçlü bir endişe tarafından tüketilmiş gibiydi. Avurtları çöküktü ve alnında yorgun, buruşuk bir ifade vardı. Ve bana öyle geldi ki gözleri de bir tuhaftı, yalnızca fiziksel görünümü değil; sanki optik sinirler ve göz kasları zorlanmış ve göz yuvarları hafifçe eğrilmiş gibiydi.</p>

  <p>Bütün bunları gördüm; beynim artık daha hızlı çalışıyordu; bin türlü düşünce geçti aklımdan ve ben yine de tetikleri çekemiyordum. Tüfeği indirdim ve aslında sinirlerim üstündeki gerginliği azaltmak, yeni bir başlangıç yapmak ve de bu arada daha yakında olmak için kamaranın köşesine gittim. Tüfeği yeniden doğrulttum. Neredeyse bir kol boyu uzağımdaydı. Onun için hiçbir umut yoktu. Kararlıydım. Nişancılığım ne denli kötü olursa olsun ıskalama şansım sıfırdı. Yine de kendimle boğuşuyor, tetiği çekemiyordum.</p>

  <p>“Eee?” diye sordu sabırsızlıkla.</p>

  <p>Parmaklarımı boşu boşuna tetiğe bastırmaya çabaladım ve yine boşu boşuna, bir şeyler söylemeye çalıştım.</p>

  <p>“Niye ateş etmiyorsun?” diye sordu.</p>

  <p>Boğazımı, konuşmamı engelleyen kısılmadan temizledim. “Hump,” dedi yavaşça, “sen bunu yapamazsın. Aslında pek korkmuyorsun. Sen güçsüzsün. Geleneksel ahlak anlayışın senden güçlü. Tanıdığın ve hakkında bir şeyler okuduğun insanlar arasında inanılan görüşlerin tutsağısın sen. Onların doğrusu, kekelemeye başladığın andan beri kafanın içinde davul çalıyor ve o doğru, kendi felsefenin ve sana öğrettiklerimin aksine, silahsız, direnmeyen bir adamı öldürmene izin vermeyecek.”</p>

  <p>“Biliyorum,” dedim boğuk bir sesle.</p>

  <p>“Ve de benim silahsız bir adamı bir puro içiyormuşçasına kolayca öldüreceğimi biliyorsun,” diye sürdürdü. “Benim ne olduğumu; senin standartlarına göre dünyadaki değerimin ne olduğunu biliyorsun. Bana yılan, kaplan, köpekbalığı, canavar ve Caliban diyordun. Ama yine de, sen küçük paçavradan kukla, küçük yankılı mekanizma, beni bir yılanı ya da bir köpekbalığını öldürdüğün gibi öldürmekten acizsin; çünkü benim de ellerim, ayaklarım ve seninkine benzer bir bedenim var. Pöh! Senden daha iyisini ummuştum, Hump.”</p>

  <p>Ambar ağzından dışarı çıkıp yanıma geldi.</p>

  <p>“Şu silahı indir. Sana bazı sorular sormak istiyorum. Henüz etrafa göz atma fırsatım olmadı. Burası neresi? <i>Hayalet</i> hangi konumda duruyor? Sen nasıl ıslandın? Maud nerede? –Özür dilerim, Bayan Brewster – yoksa ‘Bayan Van Weyden’ mı demeliydim?”</p>

  <p>Ona ateş edemeyişime neredeyse ağlayarak, ama silahı indirecek kadar da aptallaşmadan ondan uzaklaştım. Umutsuzca, düşmanca bir davranışta bulunmasını, bana vurmaya ya da beni boğmaya kalkışmasını bekledim; çünkü biliyordum ki ancak böyle bir durumda ateş etmeye davranabilirdim.</p>

  <p>“Burası Emek Adası,” dedim.</p>

  <p>“Hiç duymadım,” diye söze karıştı.</p>

  <p>“En azından bizim verdiğimiz ismi bu,” diye düzelttim.</p>

  <p>“Bizim?” diye sorguladı. “Biz kim?”</p>

  <p>“Bayan Brewster ve ben. Ve <i>Hayalet</i>, senin de görebileceğin gibi, pruvası kumsal yönünde duruyor.”</p>

  <p>“Foklar var burada,” dedi. “Ulumalarıyla onlar uyandırdı beni, yoksa hâlâ uyuyor olacaktım. Dün gece geldiğimde duydum onları. Rüzgâraltı bir kıyıya vardığımın ilk uyarışıydı onlar. Bu bir koloni, yıllardır avladığım türden. Kardeşim Ecel sağ olsun, sayesinde bir servete kondum. Darphane burası. Yönleri neresi?”</p>

  <p>“En ufacık fikrim yok,” dedim. “Ama kısa zamanda öğrenmen gerekir. Son gözlemlerin neydi?”</p>

  <p>Anlaşılmaz biçimde gülümsedi, ama yanıt vermedi.</p>

  <p>“Peki, tayfalar nerede?” diye sordum. “Nasıl oldu da yalnız kaldın?”</p>

  <p>Sorumu yine duymazdan gelmesine hazırlıklıydım, ama yanıtının çabukluğu karşısında şaşırdım.</p>

  <p>“Ağabeyim beni kırk sekiz saat içeride tuttu ve bu benim hatam değildi. Güvertede yalnızca tek nöbetçi varken gece çıktı gemime. Avcılar bana sırt çevirdiler. Daha büyük pay verdi onlara. Teklif ederken duydum. Önümde yaptı bunu. Mürettebat beni hiçe saydı elbette. Böylesi beklenirdi onlardan. Bütün tayfalar sıvıştı ve ben kendi gemimde tek başıma kaldım. Ecel’in sırasıydı bu, gerçi bütün ailenin de.”</p>

  <p>“Peki, ama tüm direkleri nasıl yitirdin?” diye sordum.</p>

  <p>“Gidip şu filadorları incele,” dedi mizana halatlarının olması gereken yeri göstererek.</p>

  <p>“Bıçakla kesilmişler!” diye haykırdım.</p>

  <p>“Tam değil,” diye güldü. “Sıkı bir iş olmuş. Bir daha bak.”</p>

  <p>Baktım. Filadorlar adeta, şiddetli bir gerilme anma dek çarmıkları tutacak biçimde parçalanmıştı.</p>

  <p>“Aşçıbaşı yaptı bunu,” diyerek güldü yine. “Yaparken rastlamasam da onun yaptığını biliyorum. Bir tür hesaplaşma.”</p>

  <p>“Aferin Mugridge’e!” diye bağırdım.</p>

  <p>“Evet, her şey yan taraftan boşalıp gittiğinde ben de öyle dedim. Yalnızca yarım ağızla dedim, elbet.”</p>

  <p>“Peki, bütün bunlar olup biterken sen ne yapıyordun?” diye sordum.</p>

  <p>“Elimden geleni, kuşkun olmasın ki o koşullar altında pek fazla bir şey geldiği de söylenemez.”</p>

  <p>Thomas Mugridge’in marifetini incelemek için geri döndüm.</p>

  <p>“Sanırım oturup güneşleneceğim,” dediğini duydum Wolf Larsen’in.</p>

  <p>Sesinde fiziksel mecalsizliğin belli belirsiz izi vardı ve bu öylesine tuhaftı ki çabucak ona baktım. Elini, huzursuzca sanki örümcek ağlarını süpürüyormuş gibi yüzünde gezdiriyordu. Kafam karıştı. Bütün bunlar benim tanıdığım Wolf Larsen’e hiç uymuyordu.</p>

  <p>“Baş ağrıların ne durumda?” diye sordum.</p>

  <p>“Hâlâ rahatsız ediyor beni,” diye yanıtladı. “Sanırım bir tanesi şu anda başlamak üzere.”</p>

  <p>Kendini oturur pozisyondan kaydırıp güverteye uzandı. Sonra başı, altındaki kolunun pazısına dayalı, öteki kolunu güneşe karşı gözlerine siper ederek yan tarafına döndü. Merakla ona bakarak dikildim.</p>

  <p>“İşte şansın ayağına geldi, Hump,” dedi.</p>

  <p>“Anlamadım,” diye yalan attım, çünkü bal gibi de anlamıştım.</p>

  <p>“Oh, yok bir şey,” diye yumuşak bir sesle ekledi, sanki uyukluyormuş gibi; “yalnızca, beni istediğin yerde yakaladın.”</p>

  <p>“Hayır,” diye karşı çıktım, “çünkü ben senin buradan binlerce mil uzakta olmanı yeğlerdim.”</p>

  <p>Kendi kendine güldü ve ondan sonra bir daha konuşmadı. Ben yanından geçip kamaraya inerken kıpırdamadı. Döşeme kapağını kaldırdım, ama birkaç saniye kuşkuyla kapağın ötesindeki ambarın karanlığını süzdüm. İnmeye tereddüt ettim. Ya yatıp kalması bir hile idiyse? Aslında orada bir fare gibi kapana kısılmak ne de hoş olurdu hani. Merdivenlerden sessizce yukarı sürünüp onu gözetledim. Onu bıraktığım biçimde yatıyordu. Yeniden aşağıya indim; ama ambara atlamadan önce kapağı aşağı atarak önlem aldım. En azından böylece tuzağı kapatacak bir kapak bulamayacaktı. Ama bunların hepsi gereksizdi. Taşıyabildiğim kadar marmelat kavanozu, peksimet, konserve etler ve benzeri şeylerle yeniden kamaraya çıktım ve kapağı yerine yerleştirdim.</p>

  <p>Wolf Larsen’e attığım bakış onun hiç kımıldamamış olduğunu gösterdi bana. Aklıma parlak bir fikir geldi. Gizlice odasına süzüldüm ve revolverlerine el koydum. Geri kalan üç bölmenin altını üstüne getirdiysem de başka silah bulamadım. Emin olmak için dönüp baş kasara ve kasara altına da gittim ve mutfaktan ne kadar keskin sebze ve et bıçağı varsa topladım. Sonra kendime her zaman taşıdığı büyük denizci bıçağını anımsattım ve yanına gidip önce alçak, sonra da yüksek sesle onunla konuştum. Kımıldamadı. Eğilip bıçağı cebinden aldım. Derin bir soluk aldım. Bana belli bir mesafeden saldırabileceği hiç silahı kalmamıştı; oysa ben o korkunç goril kollarıyla beni yakalamaya kalkışırsa onu daima önleyebilecek biçimde silahlıydım.</p>

  <p>Bir çaydanlıkla bir kızartma tavasına ganimetimin bir kısmını doldurup kamaranın kiler dolabından da birkaç porselen aldıktan sonra Wolf Larsen’i güneş altında uzanmış durumda bırakıp kıyıya çıktım.</p>

  <p>Maud hâlâ uyuyordu. Közleri üfleyip tutuşturdum (henüz bir kış mutfağı düzenlememiştik) ve heyecanla kahvaltımızı pişirmeye koyuldum. Sonuna doğru, onun kulübede gezinip tuvaletini tamamladığım işittim. Tam her şey hazır olup kahveyi doldurduğum anda kapı açıldı ve içeri girdi.</p>

  <p>Selamlamak yerine, “Bu size haksızlık,” dedi. “Benim ayrıcalıklarımdan birisine el koyuyorsunuz. Biliyorsunuz ki pişirme işinin bana ait olduğu konusunda sizinle ben anlaşmıştık ve…”</p>

  <p>“Ama yalnızca bir seferlik,” diye yakardım.</p>

  <p>“Bir daha yapmayacağınıza söz verirseniz,” diyerek gülümsedi. “Elbette, benim zayıf çabalarımdan bıkmadığınız sürece.”</p>

  <p>Bir kerecik bile kumsal yönüne bakmamasına sevinip takılmalarımı öyle başarılı biçimde sürdürdüm ki bilincine varmaksızın porselen fincandan kahve yudumladı, patates kızartmalarını yedi ve peksimetine marmelat sürdü. Ama uzun sürmesi olanaksızdı. Üstüne şaşkınlık çöktüğünü gördüm. İçinden yediği porselen tabağın farkına varmıştı. Tüm ayrıntılara dikkat ederek kahvaltıyı gözden geçirdi. Sonra da bana baktı ve yüzünü yavaşça kumsala doğru çevirdi.</p>

  <p>“Humphrey!” dedi.</p>

  <p>O eski isimsiz korku yerleşmişti gözlerine.</p>

  <p>“O… burada mı?” diye sordu titreyerek.</p>

  <p>Başımı salladım.</p>

</body>

</html>