<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yirmi Üçüncü Bölüm</h1>

  <p>Uygun yönden esen atak rüzgârlar <i>Hayalet</i>’i hızla kuzeye, fok sürüsünün tam ortasına taşıdı. Sürüyle tam kırk dördüncü enlemde, hiç aralanmayan sis tabakalarıyla rüzgârın rahat bırakmadığı, azgın ve fırtınalı bir denizde karşılaştık. Arka arkaya günlerce güneşi görmediğimiz, görüş mesafemizin sıfırlandığı zamanlar oldu; derken rüzgâr okyanusun yüzünü silip süpürdü, dalgalar alçalıp parladı ve nerede bulunduğumuzu anladık. Havanın açtığı bir günü ya da üç veya dört günü görünüşte her zamankinden daha yoğun bir sis izleyip üstümüze çöküyordu.</p>

  <p>Avlanmak çok tehlikeliydi; yine de günbegün denize indirilen sandallar belirsiz bir grilik tarafından yutuluyor, akşam karanlığı çöktüğünde ve sıklıkla da ondan çok sonra, deniz hayaletleri gibi teker teker griliğin içinden dışarı süzülüyorlardı. Wainwright –Wolf Larsen’in adamları ve sandalıyla birlikte zorla alıkoyduğu avcı – denizi peçeleyen sisten yararlanıp kaçtı. Bir sabah iki adamıyla birlikte döne döne inen sisin içinde gözden kayboldu ve bir daha da onları hiç görmedik, ama çok geçmeden öğrendiğimize göre sonunda kendilerininkini buluncaya değin uşkuna uşkuna dolaşmışlar.</p>

  <p>Bu zihnimde benim de yapmayı kurduğum şeydi; ama elime hiç fırsat geçmedi. Sandallarla denize açılmak ikinci kaptanın görev alanı içinde değildi, gerçi bununla ilgili kurnazca manevralar yaptıysam da Wolf Larsen asla bana böyle bir ayrıcalık tanımadı. Tanımış olsaydı bile Bayan Brewster’ı da bir biçimde yanımda götürmem gerekecekti. Beklendiği gibi, durum üstünde düşünmekten korktuğum bir aşamaya yaklaşıyordu. Bundan gönülsüzce kaçınıyordum, ama yine de bu düşünce beni etkisine alan bir kuruntu gibi sürekli zihnimi kurcalıyordu.</p>

  <p>Zamanında, içinde bir gemi dolusu adamın arasında tek başına kalmış bir kadının anlatıldığı, denizde geçen aşk hikâyeleri okumuştum; ama şimdi öğreniyordum ki böyle bir durumun önemini; yani yazarların üstünde ısrarla durup sonuna kadar sömürdükleri şeyi ben hiçbir zaman kavrayamamıştım. İşte şimdi buradaydı ve onunla yüz yüze gelmiştim. Bu kadın, eskiden beni yapıtlarıyla büyülemiş, şimdi de kişisel olarak büyüleyen Maud Brewster olmasaydı da durum yeterince yaşamsal önem taşıyacaktı.</p>

  <p>Ortama bu kadar yabancı başka hiç kimse hayal edilemezdi. Narin, göksel bir varlıktı, sallanan bir söğüt dalı gibi hafif ve zarifti. Yürüyormuş gibi gelmiyordu bana hiç, en azından ölümlülerin sıradan tavrıyla yürümüyordu.Onun yürüyüşünde büyük bir zarafet vardı ve birisine yaklaşırken sanki yüzüyormuş ya da kanatlarını çırpmadan süzülen bir kuş gibi kendine özgü anlatılmaz bir havailik vardı.</p>

  <p>Bir Dresden porselenini andırıyordu ve kırılganlığından sürekli etkileniyordum. Onu oturtmak için kolunu yakaladığım zamanki gibi, gerginlik ya da kötü muamele yüzünden ufalanıp gidiverecekmişçesine hep tetikte bekliyordum. Bedenle ruhun bu denli kusursuz bir uyum içinde oluşunu hiç görmemiştim. Dizelerini, eleştirmenlerin betimledikleri gibi yüce ve ruhani olarakbetimlerseniz, bedenini de betimliyorsunuz demektir. Onun ruhunda yer almak; benzeri özniteliklere sahip olmak ve bunu zincirlerin en incesiyle yaşama bağlamak gibidir. Sonuçta, ayakları yere belli belirsiz basıyordu ve bünyesi çetin bir hamurdan yapılmışa benzemiyordu.</p>

  <p>Wolf Larsen’le çarpıcı bir zıtlığı vardı. Ne birisi ne de diğeri ötekinin olduğu hiçbir şey değil ve ötekinin olmadığı her şeydi. Bir sabah güvertede beraber yürürlerken dikkatim onlara kaydı ve onları insanlığın evrim basamaklarının iki aşırı ucuna benzettim; birisi yabanıllığın doruğu, öteki ise kusursuz gelişmişliğin son noktasıydı. Gerçi Wolf Larsen umulmadık ölçüde bir zekâya sahipti, ama bu zekâ yalnızca onun yabanıl içgüdülerine yöneliyor ve onu korkunç bir vahşinin ötesine geçirmiyordu. Görkemli kaslara sahip, ağır bir adamdı ve fiziksel varlığının kesinliği ve dolaysızlığıyla adım atmasına karşın, adımlarında hiç ağırlık yoktu. Ayağının kalkıp inişlerinde bir orman kaçkını gizliydi. Kedi kıvraklığında, güçlü, hem de hep güçlü bir adamdı. Onu iri bir tür kaplana, cesur ve avcı bir yırtıcıya benzetiyordum. Öyle görünüyordu ve kimi kez gözlerinde çakan delici bakış, kafese kapatılmış leoparlarda ve öteki avcı yabanıl yaratıklarda gözlediğim delici bakışın aynısıydı.</p>

  <p>Ama bugün, onları aşağı yukarı volta atarken izliyordum ki kadının yürümeye son verdiğini gördüm. Ambar ağzının girişinde benim durduğum yere gelmişlerdi. Kadın bunu dışarıdan anlaşılacak hiçbir davranışla ele vermediyse de, bir biçimde onun büyük bir tedirginlik yaşadığını hissettim. Bana bakarak anlamsız bir laf etti ve hafifçe güldü; ama gözlerinin istem dışı biçimde, büyülenmiş gibi onunkilere dikildiğini gördüm; derken gözlerini kaçırdı, ama gözlerine hücum eden dehşeti gizleyecek çabuklukta değildi.</p>

  <p>Tedirginliğin nedeni olarak gördüğüm şey kaptanın gözlerindeydi. Normalde gri, soğuk ve haşin olan bu gözler şimdi sıcak, yumuşak ve altın renkliydi; gözbebekleri tümüyle parlak bir saydamlıkla ışıyana değin yanıp sönen küçük ışıklar dans ediyordu. Belki de altın rengini bu ışıklar veriyordu; ama yine de, işveli ve kendinden emin, aynı zamanda da ayartıcı ve dayatmacı ve de bırakın Maud Brewster’ı, hiçbir kadının gözünden kaçırmayacağı bir hak iddiası ve kana susamışlık haykıran gözleri altın rengindeydi.</p>

  <p>Ondaki dehşet beni de sardı ve o korku anında –bir insanın başına gelebilecek en berbat korku – onun benim için çok değerli olduğunu anlatamayacağım biçimlerde anladım. Ona vurulduğumun bilgisi dehşetle ve yüreğimi kavrayıp aynı zamanda da kanımı donduran ve azgınca akışına yol açan duygularla kafama dank etti; benden bağımsız, beni aşan bir güçle sürüklendiğimi ve gözlerimi isteğimin dışında Wolf Larsen’in gözlerine diktiğimi hissettim. Ama o kendini toparlamıştı. Altın rengi ve dans eden ışıklar kaybolmuştu. Eğilip kaba saba bir selam vererek arkasını dönerken o gözler soğuk bir grilikle parlıyordu.</p>

  <p>“Korkuyorum,” dedi Maud Brewster, bir ürpertiyle fısıldayarak. “Çok korkuyorum.”</p>

  <p>Ben de korkuyordum ve benim için ne kadar çok anlam ifade ettiğini anlayalı beri zihnim karmakarışıktı; yine de oldukça soğukkanlı biçimde yanıtlamayı başardım:</p>

  <p>“Her şey yoluna girecek, Bayan Brewster. Bana güvenin, her şey yoluna girecek.”</p>

  <p>Yüreğimin hızla çarpmasına yol açan küçük, minnettar bir gülümseyişle karşılık verdi ve kasara merdivenlerinden inmeye başladı.</p>

  <p>Uzunca bir süre beni bıraktığı yerde dikilip kaldım. Olayların değişen yönünü değerlendirebilmem için kendimi düzeltmem gereğiyle yüz yüzeydim. Hiç beklemediğim ve en olmayacak koşullar altında gelip bulmuştu aşk beni, en sonunda. Kuşkusuz, felsefem aşkın çağrısının kaçınılmazlığını hiçbir zaman yadsımamıştı; ama uzun yıllar boyu kitapların arasındaki sessizlik beni özensiz ve hazırlıksız kılmıştı.</p>

  <p>Ve işte karşıma çıkmıştı! Maud Brewster! Belleğim masamın üstündeki o ilk ince cilde kaydı ve sanki önümde somut biçimde duruyormuşçasına kütüphanemin rafında dizili ince ciltleri gördüm. Her birini nasıl bir coşkuyla karşılamıştım!</p>

  <p>Her yıl birisi baskıdan gelirdi ve her birisi benim için yılın başlangıcı gibiydi. Bir akıl ve ruh akrabalığını dile getirirlerdi ve bu yüzden de onları zihnimin yoldaşları sayardım; ama şimdi onların yeri yüreğimdi.</p>

  <p>Yüreğim mi? Ani bir duygu değişimine uğradım. Sanki kendimin dışında durmuş da kuşkuyla kendime bakıyor gibiydim. Maud Brewster! Humphrey Van Weyden, Charley Furuseth’in taktığı adlarıyla, “soğukkanlı balık”, “duygusuz canavar”, “çözümlemeci şeytan” âşıktı! Ve ardından, ahenksiz ve nedensiz, tümüyle kuşkucu biçimde zihnim kırmızı ciltli “Kim Kimdir”deki yaşamöyküsüne dair küçük bir nota uçup gitti ve kendi kendime, “Cambridge’de doğmuştur ve yirmi yedi yaşındadır” dedim. Sonra da, “Yirmi yedi yaşında, hâlâ bekâr ve kafasına göre mi takılıyor?” dedim. Ama kafasına göre takıldığını nereden biliyordum? Ve yeni ortaya çıkan kıskançlığın sızısı bütün kuşkuları göğe çıkardı. Hiç kuşku yoktu. Kıskanıyordum; demek ki âşıktım. Ve âşık olduğum kadın da Maud Brewster’dı.</p>

  <p>Ben, Humphrey Van Weyden, âşıktım! Ve yine kuşku hücum etti içime. Aşktan korktuğumdan ya da onunla karşılaşmaya isteksiz olduğumdan değil. Tersine, en üst derecede idealist olduğumdan, felsefem aşkı hep dünyadaki en yüce duygu, varlığın amacı ve ulaşabileceği en üst nokta, yaşamı heyecanlı kılan neşe ve mutluluğun en üst aşaması, selamlanıp coşkuyla karşılanması ve yüreğin derinliklerine sokulması gereken yüceliklerin en yücesi olarak tanıyıp ödüllendirmiştir. Ama şimdi gelmiş olduğuna inanamıyordum. Bu kadar şanslı olamazdım. Çok iyi bir şeydi bu, gerçek olamayacak denli iyiydi. Aklıma Symons’un dizeleri geldi:</p>

  <div class="poem">

    <p>“Bütün bu yıllar boyu seni arayarak dolandım</p>

    <p>Bir dünya dolusu kadın arasında.”</p>

  </div>

  <p>Ve sonra aramayı bırakmıştım. Dünyadaki bu en yüce şeyin bana göre olmadığına karar vermiştim. Furuseth haklıydı; ben anormaldim, yalnızca zihnin algılarından zevk alabilen “duygusuz bir canavar”, garip bir kitap kurduydum. Her gün çevremi kadınlar kuşattığı halde onlara yönelik ilgim estetik olmaktan öteye geçmemişti. Gerçekten de kimi kez kendimi dışarıdan, başkalarında görüp çok iyi anladığım ebedi ya da geçici tutkuları dışlayan solgun, keşişimsi bir tip olarak görürdüm. Ve şimdi karşıma çıkmıştı! Düşlenmeden, önceden uyarmadan gelivermişti! Coşkudan başka bir şey sayılmayacak bir duygu içinde ambar ağzının başındaki nöbetimden ayrılıp Bayan Browning’in o güzel dizelerini kendi kendime mırıldanarak güverteye doğru yürüdüm:</p>

  <div class="poem">

    <p>“Erkekler ya da kadınlar yerine</p>

    <p>Hayallerim eşlik etti bana yıllar önce,</p>

    <p>En anlayışlı dostlarım oldular, benim için çaldıklarından</p>

    <p>Daha tatlı ezgiler duyacağımı hiç düşünmedim.”</p>

  </div>

  <p>Ama tatlı ezgiler kulağımda çalıyordu ve kör olmuş, kendimi tümüyle unutmuştum. Wolf Larsen’in sert sesi beni sıçrattı.</p>

  <p>“Bu halin ne senin?” diye üsteledi.</p>

  <p>Gelişigüzel, tayfaların boya yaptığı yere doğru ilerlemiş ve tam ayağımı atıp bir boya kutusunu devirmek üzereyken kendime gelmiştim.</p>

  <p>“Uyurgezerlik mi, güneş çarpması mı? Hangisi?” diye böğürdü.</p>

  <p>“Yok; hazımsızlık,” diye yanıtı yapıştırdım ve hiçbir tatsızlık olmamış gibi yürüyüşümü sürdürdüm.</p>

</body>

</html>