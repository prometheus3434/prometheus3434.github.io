<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Beşinci Bölüm</h1>

  <p>Ama avcıların kasarasındaki ilk gecem aynı zamanda da son gecemdi. Ertesi gün, ben, yolculuğun ilk gününde iki kişinin daha işgal ettiği özel kamaradaki küçük odaya terfi ederken yeni ikinci kaptan Johansen, Wolf Larsen tarafından kamaradan kovalanmış ve bundan sonra orada yatması için kasaraya yollanmıştı. Bunun nedeni avcılar tarafından hemen öğrenilmiş ve onlar açısından epeyce bir homurdanmaya yol açmıştı. Öyle görünüyordu ki Johansen her gece uykusunda günün olaylarını yeniden yaşıyordu. Durmaksızın konuşup bağırmasına ve emirler yağdırmasına tahammül edemeyen Wolf Larsen bu belayı avcılarının başına sepetlemişti.</p>

  <p>Uykusuz bir gecenin ardından, <i>Hayalet</i>’teki ikinci günümle başa çıkmak üzere bitkin ve acılar içinde kalktım. Thomas Mugridge beni beş buçukta, aynı Bili Sykes’in köpeğini dışarı çıkarttığı biçimde kasaradan çıkarttı; ama Bay Mugridge’in bana reva gördüğü zalimlik de kendisine aynı biçimde ve misliyle ödetildi. Yaptığı gereksiz gürültü (bütün gece gözümü kırpmamıştım) avcılardan birisini uyandırmış olmalıydı; çünkü ağır bir ayakkabı yarı karanlıkta vın diye geçti ve Bay Mugridge keskin bir acı ulumasıyla birlikte alçakgönüllülükle herkesten özür diledi. Daha sonra, mutfakta kulağının berelenip şişmiş olduğunu fark ettim. O kulak bir daha hiç eski haline dönemedi ve tayfalar ona “karnabahar kulak” diye ad taktılar.</p>

  <p>Türlü sefilliklerle dopdolu geçti gün. Kurumuş giysilerimi bir gece önce mutfaktan almıştım ve yaptığım ilk iş aşçının giysilerini onlarla değiştirmek oldu. Cüzdanımı aradım. İçindeki birkaç bozuk paradan başka (ve de bu tür konularda belleğim iyidir) altın ve kâğıt olarak yüz seksen beş dolar vardı. Cüzdanı buldum, ama gümüş bozuklukların dışında, içindekiler sırra kadem basmıştı. Mutfaktaki ödevlerimi yerine getirmek için güverteye çıkınca aşçıya bundan söz ettim ve kesin bir yanıt almayı umarken karşılaştığım o azarlayıcı söylevi hiç beklemiyordum doğrusu.</p>

  <p>“Bana bak, ‘Ump,” diye başladı gözlerinde kindar bir ışıltı ve boğazında bir hırıltıyla; “burnuna bir yumruk mu yemek istiyorsun? Eğer benim bir hırsız olduğumu düşünüyorsan, bu düşünceni kendine sakla; yoksa ne denli yanıldığını anlatan bulunur. Bu seninki de nankörlük değilse gözüm çıksın! Buraya geliyorsun, zavallı sefil bir insan müsveddesi ve ben seni mutfağıma alıp iyilik ediyorum ve işte bu da karşılığı. Bir dahaki sefere cehenneme dek yolun var; senin neyi hak ettiğini bilirim ben.”</p>

  <p>Böyle diyerek yumruklarını sıktı ve üstüme yürüdü. Utanç içinde darbeyi savuşturdum ve mutfak kapısından dışarı kaçtım. Başka ne yapsaydım? Bu vahşi gemide bir tek zorbalık hüküm sürüyordu. Tatlı dille ikna etmek diye bir şey bilinmiyordu. Gözünüzde barışçıl, kendi halinde yaşamış ve şiddetin hiçbir türlüsüne alışmamış, boyu bosu sıradan, narin yapılı ve zayıf, gelişmemiş kaslarıyla bir adam canlandırın; böyle bir adamın elinden ne gelirdi ki? Bu insan kılığındaki canavarların karşısında durup onlarla yüzleşmem kızgın bir boğanın karşısına dikilip onunla yüzleşmemden daha mantıklı değildi.</p>

  <p>O sırada, kendimi haklı çıkarma ve vicdanımı rahatlatma arzusuyla böyle düşünüyordum. Ama kendimi bu biçimde haklı göstermek beni tatmin etmediği gibi bugüne değin de o zamanki olayları gözden geçirince erkekliğime yedirip kendime tümüyle temize çıkmış hissetme hakkını veremiyorum. Bu durum, akılcı hal çareleri bulmanın ötesindeydi ve soğukkanlı mantıksal sonuçlardan fazlasını gerektiriyordu. Geçerli mantığın ışığında bakılınca ortada utanılacak hiçbir şey yok; ama ne zaman aklıma getirsem içimde bir utanç yükseliyor ve erkeklik gururum açısından erkekliğimin açıklanamaz yollarla gölgelenip lekelendiğini hissediyorum.</p>

  <p>Olan olmuş, geçen geçmiş. Mutfaktan hızla dışarı koşmam dizimin dayanılmaz derecede ağrımasına yol açtı ve kıç kasarasının başında çaresizlikle yere çöktüm. Ama aşçı peşimden kovalamamıştı.</p>

  <p>“Şunun kaçışına bakın! Şunun kaçışına bakın!” diye bağırdığını işitiyordum. “Hem de o aksak bacakla! Geri dön, seni gidi süt kuzusu. Seni dövmeyeceğim, yok, dövmeyeceğim.”</p>

  <p>Geri geldim ve işime devam ettim; sonradan başka gelişmeler olduysa da o an için olay sona ermişti. Kamarada kahvaltı sofrası kurdum ve saat yedide avcılarla rütbelileri bekledim. Deniz hâlâ kabarıyor ve sert bir rüzgâr esiyorduysa da, geceleyin fırtına belirgin biçimde azalmıştı. Önceki nöbetlerde yelkenler indirilmişti, böylece <i>Hayalet</i>, iki gabya yelkeni ve flok yelkeni dışında kalan yelkenleriyle hızla yol alıyordu. Konuşmalardan anladığım kadarıyla bu üç yelken kahvaltının hemen ardından açılacaktı. Wolf Larsen’in, kendisini, kuzeydoğu rüzgârlarını yakalamayı umduğu yere, güneybatıya sürükleyen fırtınadan yararlanma hevesinde olduğunu da öğrenmiştim. Güneyde tropiklerden kıvrılıp Asya sahillerine yaklaşırken yeniden kuzeye dönerek Japonya yolculuğunun asıl kısmını tamamlamayı umuyorken, bu sürekli rüzgâr ortada yoktu henüz.</p>

  <p>Kahvaltıdan sonra gurur duyulmayacak bir başka deneyim daha yaşadım. Bulaşıkları yıkamayı bitirdikten sonra kamara sobasını temizledim ve külleri boşaltmak için güverteye çıktım. Wolf Larsen ve Henderson dümenin yakınında derin bir sohbete dalmışlardı. Dümeni tayfa Johnson idare ediyordu. Geminin rüzgâr alan yanına doğru yöneldiğimde bana başıyla, yanlış anlayıp bir tanıma ve selamlama belirtisi sandığım ani bir hareket yaptığını gördüm. Gerçekte ise beni, külleri rüzgâr almayan diğer taraftan dökmem konusunda uyarmaya çalışıyormuş. Yanılgımın bilincine varmaksızın Wolf Larsen’le avcının yanından geçtim ve külleri küpeşteden rüzgâr yönüne doğru savurdum. Rüzgâr hepsini geri getirdi, üstelik yalnızca benim üstüme değil, Henderson ve Larsen’in de üstüne boca etti. Bir sonraki anda bu ikincisi beni şiddetle, bir sokak itiymişim gibi tekmeledi. Bir tekmenin bu kadar can yakabileceğini bilmezdim. Sendeleyerek ondan uzaklaştım ve yarı baygın durumda kamaranın duvarına yaslandım. Gözlerimin önünde her şey dönüyordu ve midem karışmıştı. İç bulantısına yenildim ve geminin küpeştesine kadar sürünmeyi başardım. Ama Wolf Larsen peşimden gelmedi. Giysilerinden külleri silkeleyip Henderson’la sohbetini sürdürdü. Olayı kıç kasarasının başından izleyen Johansen iki tayfayı ortalığı temizlesinler diye ön tarafa gönderdi.</p>

  <p>Sabahın sonuna doğru tümüyle farklı türden bir sürprizle karşılaştım. Aşçının buyrukları doğrultusunda derleyip toplamak ve yatağını yapmak için Wolf Larsen’in kamarasına gitmiştim. Duvarda, hamağının başucuna yakın yerde kitaplarla dolu bir raf vardı. Shakespeare, Tennyson, Poe ve De Quincey gibi adların şaşkınlıkla farkına vararak bunlara bir göz attım. Aralarında Tyndall, Proctor ve Darwin’in de bulunduğu yazarlara ait bilimsel çalışmalar da vardı. Astronomi ve fizik de noksan değildi ve Bulfinch’in “Age of Fable”, Shaw’in “İngiliz ve Amerikan Edebiyatı Tarihi” ile Johnson’ın iki koca cilt “Doğa Tarihi” kitapları da dikkatimi çekti. Ayrıca, Metcalf’ın, Reed ve Kelloggs’unkiler gibi birkaç gramer kitabı da vardı ve “The Dean’s English”in bir nüshasını görünce gülümsedim.</p>

  <p>Bu kitapları benim tanıdığım adamla bağdaştıramadım ve bunları okumuş olabilir mi diye merak ettim. Ama yatağını düzeltmeye başladığımda, battaniyelerin arasında, belli ki uykuya daldığı sırada elinden düşürdüğü Browning’in, Cambridge basımının eksiksiz bir nüshasını buldum. “Bir Balkonda” adlı bölümü açıktı ve orada burada bazı paragrafların altı çizilmişti. Dahası, geminin bir sarsıntısıyla cildi elimden düşürünce arasından bir tabaka kâğıt kaydı. Üstü geometrik diyagramlarla ve bir tür hesaplama karalamalarıyla doluydu.</p>

  <p>İnsanın, sergilediği zalimlik gösterilerine bakarak kaçınılmaz biçimde sanacağı gibi bu korkunç adamın cahil bir ahmak olmadığı belliydi. Birden gözümde bir bilinmeze dönüştü. Doğasının bir ya da öteki yönü tümüyle anlaşılabilir biçimdeydi; ama ikisinin bir arada bulunuşu hayret vericiydi. Kullandığı dilin, arada sırada ufak tefek hatalarla sürçse de, mükemmelliğinin farkına daha önce varmıştım zaten. Doğallıkla tayfalar ve avcılarla yaptığı olağan konuşmalarda kimi kez argo yüzünden dili biraz kabalaşabiliyordu; ama benimle ettiği birkaç kelam da anlaşılır ve doğruydu.</p>

  <p>Öteki yanını yakaladığım bu bir anlık bakış beni yüreklendirmiş olmalı, çünkü onunla yitirdiğim para hakkında konuşmaya karar verdim.</p>

  <p>“Soyuldum,” dedim kendisine, kısa bir süre sonra onu kıç kasarasında bir aşağı bir yukarı tek başına volta atar bulduğumda.</p>

  <p>“Efendim,” diye düzeltti beni, kırıcı değil ama ödünsüz biçimde.</p>

  <p>“Soyuldum, efendim,” diye değiştirdim.</p>

  <p>“Nasıl oldu bu?” diye sordu.</p>

  <p>Bunun üzerine, giysilerimi kurusun diye mutfakta bıraktığımdan başlayıp sonra meseleyi açınca aşçı tarafından neredeyse dövülecek oluşuma dek bütün olayı anlattım.</p>

  <p>Öyküm üzerine gülümsedi. “El çabukluğu,” diye kanaatte bulundu; “Aşçıbaşının el çabukluğu. Peki, sefil yaşamının bu bedele değdiğini düşünmüyor musun? Ayrıca, bunu bir ders olarak gör. Zamanla parana kendi kendine nasıl sahip çıkacağını öğreneceksin. Sanırım şimdiye değin bu işi senin adına avukatın ya da danışmanın yapmıştır.”</p>

  <p>Sözlerindeki sinsi küçümsemeyi sezebiliyordum, ama yine de üsteledim: “Nasıl geri alabilirim?”</p>

  <p>“Bu senin sorunun. Artık bir avukat ya da danışmanın yok, o yüzden kendine güvenmek zorundasın. Bir doların olduğunda onu iyi kollayacaksın. Parasını senin yaptığın gibi ortalıkta bırakan adam onu yitirmeyi de hak etmiş demektir. Ayrıca sen günaha da girmişsin. Hemcinslerinin yolu üstüne günah teşvikleri çıkartmaya hakkın yok. Aşçıyı teşvik etmişsin, o da yoldan çıkmış. Onun ölümsüz ruhunu ikileme sokmuşsun. Bu arada, ruhun ölümsüzlüğüne inanır mısın?” Soruyu sorarken gözkapakları tembelce yukarı kalktı ve sanki derinlikler önümde açılıyormuş da ruhunu seyrediyormuşum gibi oldu. Ama bu bir yanılsamaydı. Görülebildiği kadarıyla Wolf Larsen’in ruhunun değil derinliklerini, ruhunu bile görmek kimseye nasip olmamıştır; bundan adım gibi eminim. Bunun, ender zamanlarda üstündeki maskeyi kaldırırmış gibi yapsa da, asla açığa çıkmayan, oldukça yalnız bir ruh olduğunu da öğrenecektim.</p>

  <p>“Gözlerinizde ölümsüzlük okuyorum,” diye yanıtladım, “efendim”e boş vererek; bir denemeydi bu, çünkü sohbetin içtenliğinin bunu haklı göstereceğini düşünmüştüm.</p>

  <p>Dikkate almadı. “Bu dediğini, canlı bir şey gördüğün anlamında alıyorum, ama o şeyin ille de sonsuza kadar yaşaması gerekmez.”</p>

  <p>“Bundan da fazlasını okuyorum,” diye sürdürdüm cesurca. “O zaman bilinci okuyorsun. Yaşamın, canlı olduğuna ilişkin bilincini okuyorsun; ama bundan yine de bir şey, yaşamın sonsuzluğu çıkmaz.”</p>

  <p>Ne kadar net düşünüyor ve düşündüğünü ne kadar da iyi ifade ediyordu! Bana gösterdiği meraklı yaklaşımdan uzaklaşıp kafasını çevirerek rüzgâr yönünde kurşuni denize doğru baktı. Gözlerinin içine bir soğukluk yerleşti ve ağız çizgileri sertleşip haşinleşti. Belli ki karamsar bir ruh hali içindeydi.</p>

  <p>“Ayrıca da ne anlamı var?” diye birdenbire sordu, bana dönüp. “Eğer ben ölümsüzsem – niye?”</p>

  <p>Duraksadım. İdealizmimi bu adama nasıl açıklayabilirdim? Hissedilen bir şeyi, uykuda işitilen müzik nağmelerine benzeyen bir şeyi, inandırıcı olmakla birlikte sözün bittiği yerin ötesine geçmiş bir şeyi söze nasıl dökebilirdim?</p>

  <p>“Siz neye inanıyorsunuz, o zaman?” diye karşılık verdim.</p>

  <p>“Yaşamın kargaşa olduğuna inanıyorum,” diye yanıtı yapıştırdı. “Ekmek mayası gibi, devinen ve bir dakikalığına, bir saatliğine, bir yıllığına ya da yüz yıllığına devinen, ama sonunda devinmeyi bırakacak bir şey, bir maya gibi. Devinmeyi sürdürebilsin diye büyük küçüğü yer, gücünü yitirmesin diye güçlü zayıfı yer. En fazlasını şanslı olan yer, en uzun da o devinir, işte o kadar. Ne diyorsun bunlara?”</p>

  <p>Koluyla geminin orta yerinde birtakım halatlarla uğraşan bir grup tayfaya doğru sabırsız bir işaret yaptı.</p>

  <p>“Onlar deviniyor, denizanası da deviniyor. Devinmeyi sürdürebilelim diye yemek için deviniyorlar. Al bakalım. Karınları için yaşıyorlar ve karınları da onlar için var. Bu bir döngü: Hiçbir yere varamazsın. Onlar da varamaz. Sonunda hepsi durur. Artık devinmezler. Ölmüşlerdir.”</p>

  <p>“Düşleri var,” diye sözünü kestim, “göz alıcı, ışıltılı düşler…”</p>

  <p>“Tırmalıyorlar,” diye kanaatini belirtti veciz biçimde.</p>

  <p>“Ve daha çok…”</p>

  <p>“Tırmalıyorlar. Bunu doyurmak için daha büyük bir iştah ve daha büyük bir şansla tırmalıyorlar.” Sesi haşin çıkıyordu. Bu seste hiç laubalilik yoktu. “Çünkü bak, kendilerine daha çok para kazandıracak talihli yolculuklar yapmayı, gemilere süvari olmayı, defineler bulmayı; kısacası, hemcinslerini avlayıp onlardan daha iyi konumlara gelmeyi, kendileri tırmalarken pis işleri başkasına yaptırarak bütün geceye sahip olmayı düşlüyorlar. Sen ve ben de tıpkı onlar gibiyiz. Hiçbir fark yok, yalnızca biz daha çok ve daha iyi yemişiz. Ben şimdi onları yiyorum, sen de. Ama geçmişte sen de benden daha fazla yiyordun. Yumuşak yataklarda uyuyor, daha güzel giysiler giyiyor ve daha iyi yemekler yiyordun. O yatakları kim yaptı? Ya o giysileri? Ya o yemekleri? Sen değil. Sen hiç kendi alın terinle bir şey yapmadın. Babanın kazandığı bir gelirle yaşadın. Sen sümsük kuşlarının üstüne çullanıp yakaladıkları balıkları aşıran bir deniz kuşu gibisin. Adına hükümet dedikleri şeyi kuran, bütün diğer insanların efendisi olan ve başkalarının kazandığı ekmeği yiyen ve bunu tek başlarına yemekten hoşlanan o insan topluluğundan birisin. Sen sıcak tutan giysileri giyersin. Giysileri onlar yapar, ama kendileri paçavralar içinde titreşirler ve senden, paranı idare eden avukattan ya da danışmandan iş isterler.”</p>

  <p>“Ama bu konunun dışında,” diye haykırdım.</p>

  <p>“Hiç de değil.” Artık çabuk çabuk konuşuyordu ve gözleri çakmak çakmaktı. “Pisboğazlık bu ve de yaşam böyle. Pisboğazlık ölümsüz olmuş ne faydası ya da mantığı var? Amaç ne? Ne anlama geliyor? Sen yiyecek üretmiyorsun. Yine de yediğin ya da israf ettiğin yiyeceklerle yiyeceği üreten, ama onu yiyemeyen bir sürü sefilin yaşamı kurtulabilirdi. Hangi ölümsüz amaca hizmet ediyorsun? Ya onlar? Kendini ve beni ele al. Senin yaşamın benimkini mahvettiğinde o böbürlendiğin ölümsüzlük kaç yazar? Senin türündeki pisboğazlık için elverişli bir yer olan karaya geri dönmek hoşuna giderdi. Seni, benim pisboğazlığımın serpildiği şu gemide alıkoymak da benim hevesim. Ve de alıkoyacağım. Seni adam edebilir ya da canına okuyabilirim. Bugün, bu hafta ya da gelecek ay ölebilirsin. Bir yumruk darbesiyle seni şimdi öldürebilirim, çünkü sen zayıf bir sefilsin. Ama eğer ölümsüzsek, bunu yapmaya ne sebep var? Senin ve benim gibi ömrünü pisboğazlıkla geçirmek ölümsüzlerin yapacağı türden bir iş gibi görünmüyor. Peki, bütün bunlar ne için? Seni niye burada alıkoyuyorum?”</p>

  <p>“Çünkü siz daha güçlüsünüz,” deyivermeyi becerdim.</p>

  <p>“Peki, ama niye daha güçlüyüm?” diyerek hemen arkası gelmez sorgulamasını sürdürdü. “Ben sana göre mayanın daha büyük bir parçasıyım diye mi? Sen bunu anlamıyor musun? Anlamıyor musun?”</p>

  <p>“Ama ümitsizlik bu,” diye yakındım.</p>

  <p>“Sana katılıyorum,” diye yanıtladı. “O halde niye devinmek, devinmek yaşamaksa? Devinmesek ve mayanın parçası olmasak ortada ümitsizlik de olmazdı. Ama –işte can alıcı kısmı – hiçbir nedenimiz bulunmasa da, yaşamak ve devinmek istiyoruz, çünkü bu, yaşamın doğasında yaşamak ve devinmek bulunduğu için böyle. Bu yüzden olmasaydı eğer, yaşam ölü bir şey olurdu. Kendi ölümsüzlüğünü düşlediğin, içindeki bu yaşam yüzünden. İçindeki yaşam canlı ve sonsuza değin canlı kalmak istiyor. Pöh! Pisboğazlığın sonsuzluğu!”</p>

  <p>Aniden topuklarının üstünde döndü ve yürüyüp gitti. Kasaranın ağzında durdu ve beni yanına çağırdı.</p>

  <p>“Bu arada, Aşçının aşırdığı ne kadardı?” diye sordu.</p>

  <p>“Yüz seksen beş dolar, efendim,” diye yanıtladım.</p>

  <p>Başını salladı. Bir saniye sonra, akşam yemeği için sofra kurmak üzere güverte merdivenlerine yöneldiğimde, onun geminin orta yerinde yüksek sesle adamlardan bazılarına sövüp saydığını işittim.</p>

</body>

</html>