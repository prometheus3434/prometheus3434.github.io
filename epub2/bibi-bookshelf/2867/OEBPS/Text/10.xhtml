<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Onuncu Bölüm</h1>

  <p>Wolf Larsen’le yakınlığımız artıyor; tabii yakınlıktan, efendi ile adamı ya da daha da iyisi kral ile soytarısı arasındaki ilişkiler anlaşılıyorsa. Ben onun için oyuncaktan başka bir şey değilim ve onun bana verdiği değer bir çocuğun oyuncağına verdiğinden fazla değil. Benim işlevim eğlendirmek ve eğlendirdiğim sürece her şey yolunda gidiyor; ama sıkılmaya ya da heyheyleri üstüne gelmeyegörsün yaşamımı ve bedensel bütünlüğümü koruduğum için kendimi şanslı sayarak derhal kamara masasından mutfağa yollanıyorum.</p>

  <p>Bu adamın yalnızlığını kavramaya başlıyorum yavaş yavaş. Gemide ondan nefret edip korkmayan bir tek adam bulunmadığı gibi onun da tepeden bakmadığı hiç kimse yok. İçinde barınan ve işinde asla yeterli biçimde ifadesini bulamamış görünen muazzam gücü ziyan ediyor gibi. O gururlu ruh, ruhsuz bir toplumun içine, Tomlinson<a class="footnoteref" href="../Text/notlar.xhtml#n11" id="ref11">11</a> hayaletlerinin arasına sürgüne gönderilmiş bir Lucifer gibi.</p>

  <p>Bu yalnızlık zaten kendi başına yeterince kötü, ama durumu daha da kötü kılan, soyuna özgü o ilkel melankoliyle bunalması. Onu tanıdıkça eski İskandinav mitlerini daha net bir anlayışla gözden geçiriyorum. O korkunç panteonu yaratan beyaz tenli, sarı saçlı vahşiler onunla aynı kumaştandı. Şen şakrak Latinlerin delişmen havası onun bir parçası değil. Güldüğünde, bu yırtıcılıktan başka bir anlama gelmeyen bir mizah duygusundan kaynaklanıyor. Zaten nadiren gülüyor; çoğunlukla hüzünlü. Ve bu, soyunun kökenleri gibi oldukça derinlerden gelen bir hüzün. Irksal kalıtım bu; ırkı aklı başında, temiz ve fanatiklik ölçüsünde ahlaklı kılan doruğa erişmiş bir hüzün. İngilizler arasında bu ahlakilik, ifadesini Protestan Kilisesi ve Mrs. Grundy’de<a class="footnoteref" href="../Text/notlar.xhtml#n12" id="ref12">12</a> bulmuş.</p>

  <p>Aslını ararsanız, bu ilkel melankoliyi açığa çıkaran başlıca etken, çok daha acı verici biçimleriyle dindir. Ama böylesi bir dinin ödülleri Wolf Larsen’i dışlar. Onun vahşi materyalizmi buna izin vermez. Bu yüzden, iyi saatte olsunları geldiğinde şeytana dönüşmek dışında hiçbir seçeneği kalmıyor. Bu kadar korkunç bir adam olmasaydı, ona acıyabilirdim de; örneğin üç sabah önce su şişesini doldurmak için özel kamarasına girip beklenmedik biçimde üstüne vardığım zamanki gibi. Beni görmedi. Başı ellerinin arasına gömülmüş, omuzları katıla katıla ağlamaktan sarsılıyordu. Güçlü bir keder tarafından paralanmış gibiydi. Yavaşça geri çekilirken, “Tanrım! Tanrım! Tanrım!” diye inlediğini duyabiliyordum. Tanrı’ya seslendiğinden değildi bu; yalnızca sözgelimiydi, ama tümüyle ruhundan geliyordu.</p>

  <p>Yemekte avcılardan baş ağrısı için ilaç sordu; akşamleyin onun gibi güçlü bir adam yarı kör durumdaydı ve kamarada dört dönüyordu.</p>

  <p>Odasına gitmesine yardım ederken “Ben ömrüm boyunca hiç hastalanmadım, Hump,” dedi. “Ne de kafam bir bocurgat koluyla on beş santim yarılıp da iyileşmeye başladığım zaman dışında, bir kez bile başımın ağrıdığını bilirim.”</p>

  <p>Bu kör edici baş ağrısı üç gün sürdü ve yabanıl hayvanlar gibi, gemide acı çekmenin biçimi buymuş gibi, yakınmadan, kimseden acıma görmeden, tümüyle bir başına acı çekti.</p>

  <p>Bununla birlikte, bu sabah yatağını yapmak ve çekidüzen vermek için odaya girdiğimde kendisini oldukça iyi durumda ve harıl harıl çalışırken buldum. Masanın ve hamağın üstüne çizimler ve hesaplamalar saçılmıştı. Büyük, şeffaf bir kâğıdın üstüne elinde pergel ve cetvelle bir çeşit ölçek gibi görünen bir şey kopyalıyordu.</p>

  <p>Neşe içinde, “Merhaba, Hump,” diye selamladı beni. “Son dokunuşlarımı yapıyorum. Nasıl çalıştığını görmek ister misin?”</p>

  <p>“Ama ne ki bu?” diye sordum.</p>

  <p>“Denizciler için emek tasarruf ettiren bir gereç, navigasyonu çocuk oyuncağına indirgiyor,” diye yanıtladı neşeyle. “Bugünden başlayarak artık bir gemiyi bir çocuk bile idare edebilir. Bunaltıcı hesaplamalara artık gerek yok. Pis bir gecede nerede olduğunu bilebilmen için gereksinimin olan tek şey gökyüzünde bir yıldız. Bak. Şeffaf ölçeği Kuzey Kutbu çevresinde döndürerek bu yıldız haritasının üstüne yerleştiriyorum. Ölçek üzerinde almukantaratları ve kerteriz hatlarını belirledim. Bütün yaptığım bunu bir yıldızın üstüne koymak, ölçeği alttaki haritada bulunan şekillerin tam tersi yöne gelinceye dek döndürmek ve <i>presto!</i> İşte orası, geminin tam kesin yeri!”</p>

  <p>Sesinde bir zafer çınlaması vardı ve bu sabahki deniz gibi açık mavi gözleri ışıklar saçıyordu.</p>

  <p>“Matematiğiniz çok iyi olmalı,” dedim. “Okula nerede gittiniz?”</p>

  <p>“Ne yazık ki ömrümde birinin bile kapısından içeriye adım atmadım,” oldu yanıt. “Kendi kendime öğrenmek zorunda kaldım.”</p>

  <p>“Peki, sence bu şeyi niye yaptım?” diye sordu aniden. “Zamanın kumları üzerinde ayak izlerimi bırakmak için mi?” O ürkütücü, alaycı gülüşlerinden biriyle güldü. “Hiç de değil. Patentini almak, bundan para kazanmak, öteki insanlar iş yaparken bütün gece boyu pisboğazlık edip felekten bir gece çalmak için. Amacım bu. Ayrıca bununla uğraşmaktan zevk de aldım.”</p>

  <p>“Yaratıcılığın sevinci,” diye mırıldandım.</p>

  <p>“Sanırım öyle demek gerek. Ki bu da kendi içinde canlı olan yaşama sevincini, hareketin madde, canlının ölü üzerindeki zaferini, mayanın maya olduğu ve devindiği için gurur duyuşunu ifade etmenin başka bir yoludur.”</p>

  <p>Ellerimi iki yana savurup kökleşmiş materyalizmini ümitsizce kınayan bir işaret yaparak yatağını düzeltmeye koyuldum. O ise şeffaf ölçek üzerine hatlar ve şekiller kopyalamayı sürdürdü. Bu azami titizlik ve incelik gerektiren bir işti ve tüm gücünü gereksinimin hassasiyet ve inceliğine veriş tarzına hayranlık duymaktan başka bir şey gelmiyordu elimden.</p>

  <p>Yatakla işim bittiğinde kendimi bir tür büyülenmişlik içinde ona bakarken yakaladım. Kuşkusuz yakışıklı bir adamdı; erkek güzeliydi. Ve yine, şaşmaz bir hayranlıkla, yüzünde çapkınlıktan, kötülükten ya da günahkârlıktan yana hiçbir izin bulunmadığına dikkat ettim. Hiç kuşkum yok ki bu hiçbir hata yapmamış bir adamın yüzüydü. Bunu söyledim diye yanlış anlaşılmak istemem. Anlatmaya çalıştığım şu ki bu, ya vicdanının sesine aykırı hiçbir şey yapmamış ya da hiç vicdanı olmayan birisinin yüzüydü. İkincisinde karar kıldım. Tam bir soyaçekim örneğiydi, öyle katıksız bir ilkelliğe sahipti ki ahlaki doğamız gelişmeden çok önce dünyaya gelmiş türdendi. Ahlaksız değildi, ama ahlak kavramından da yoksundu.</p>

  <p>Dediğim gibi, yüzü erkek güzelliğine sahipti. Deniz ve güneşin aslı açık renk olan tenini koyu bir bronz rengine çevirdiği, vahşiliğine ve güzelliğine katkıda bulunan, mücadelenin ve kavganın izlerini taşıyan düzgün tıraşlı, her bir hattı belirgin ve bir minyatür gibi kusursuz ve keskin bir yüzdü. Dudakları dolgun olmakla birlikte, ince dudaklara özgü biçimde sıkı, adeta haşindi. Genelde ağız ve çene bölgesi de, erkek türünün bütün şiddeti ve boyun eğmezliğiyle, benzer biçimde sıkı ya da haşindi; keza burun da öyle. Fethedip buyurmak için doğmuş birisinin burnuydu. Tam bir kartal gagasını andırıyordu. Yunanlı da olabilirdi, Romalı da; yalnızca, birincisinden azıcık iri, ötekinden ise biraz daha inceydi. Bütün yüzü şiddetin ve gücün yeniden doğmuş hali gibiydi; içinde barınan ilkel melankoli, ağız, göz ve alın hatlarını büyütmüş, yüze aslında yoksun bulunduğu bir genişlik ve bütünlük vermiş gibi görünüyordu.</p>

  <p>Ve böylece, kendimi başıboş dikilir ve onu incelerken yakaladım. Bu adamın nasıl olup da bu ölçüde ilgimi çektiğini açıklayamıyorum. Kimdi? Neyin nesiydi? Nasıl bu hale gelmişti? Bütün güçler, bütün olanaklar ona aitmiş gibi görünüyordu; o halde neden fok avlayan kişiler arasında korkutucu zalimliğiyle ünlenmiş, bir fok avlama uskunasının anlaşılması güç kaptanıydı ki?</p>

  <p>Merakım kabarıp bir konuşma seli halinde dışarı taştı.</p>

  <p>“Bu dünyada büyük işler başarmamış olmanız niye? Size ait olan güçle istediğiniz yüksekliğe ulaşabilirdiniz. Vicdandan ve ahlaki güdüden yoksunluğunuzla dünyaya hükmedebilir, onu ele geçirebilirdiniz. Ama belirsiz ve sefil bir varlığı sürdürdüğünüz, kadınların kibrini ve süs püs düşkünlüğünü tatmin adına deniz canlılarını avladığınız, görkemli olmak dışında herhangi bir şekilde nitelenebilecek, sizin kendi sözcüklerinizle pisboğazlık içinde âlem yaptığınız, eksilmenin ve ölümün başladığı yerdesiniz işte. Bütün o harika güçle niçin bir şey yapmıyorsunuz? Sizi durduran hiçbir şey yok, sizi durdurabilecek hiçbir şey de yok. Yolunda gitmeyen neydi? Hırstan mı yoksundunuz? Baştan mı çıktınız? Sorun neydi? Sorun neydi?”</p>

  <p>Patlayışımın başında gözlerini kaldırıp yüzüme baktı ve ben bitirip de önünde soluksuz ve perişan durumda kalakalıncaya değin kendinden hoşnut biçimde beni izledi. Bir an, nereden başlayacağına karar vermeye çalışıyormuş gibi bekledi, sonra da şöyle dedi:</p>

  <p>“Hump, tohum eken çiftçinin meselini bilir misin? Hatırlarsan, tohumların bazısı fazla toprağın bulunmadığı taşlık yerlere düşmüş ve hemen boy vermişler, çünkü toprakları yeterince derin değilmiş. Ve güneş tepedeyken de kavrulmuşlar ve kökleri olmadığı için de kuruyup gitmişler. Ve kimi tohumlar da dikenlerin arasına düşmüş ve dikenler boy verip onları boğmuş.”</p>

  <p>“Pekâlâ?” dedim.</p>

  <p>“Pekâlâ mı?” diye sordu, biraz huysuzca. “Hiç de âlâ değil. Ben o tohumlardan birisiydim.”</p>

  <p>Başını yeniden ölçeğin üstüne eğdi ve kopyalamayı sürdürdü. İşimi bitirmiş ve benimle yeniden konuştuğunda da gitmek için kapıyı açmıştım.</p>

  <p>“Hump, Norveç haritasında batı sahiline bakarsan Romsdals Fiyordu denilen bir girinti görürsün. Suyun girinti yaptığı o yüz millik yerde dünyaya geldim ben. Ama Norveçli olarak doğmadım. Ben Danimarkalıyım. Anam babam Danimarkalıydı ve batı sahilindeki o gaga biçimli yere nasıl geldiklerini bilmiyorum. Hiç işitmedim. Bunun dışında gizemli hiçbir şey yok. Bizimkiler yoksul ve cahil insanlardı. Hep yoksul, cahil olagelmiş kuşakların torunuydular; zamanın başlangıcından beri gelenekselleştiği üzere oğullarını dalgalara ekmiş deniz köylüleri. Anlatacak başka bir şey yok.” “Var ama” diye karşı çıktım. “Bana hâlâ belirsiz geliyor.” Eski sertliğine yeniden kavuşup “Sana ne anlatabilirim?” diye sordu. “Bir çocuğun yaşamındaki kıtlığı mı? Balığa talim ederek kaba saba yaşamayı mı? Emeklemeye başladığım günden beri denize açıldığımı mı? Teker teker derin deniz çiftçiliği için uzaklara gidip bir daha hiç dönmeyen abilerimi mi? On yaşına girince kıyı boyunca eski püskü taşra gemilerinde kamarotluk eden, okuması yazması yok kendimi mi? Tekmelerle yumrukların oda, kahvaltı ve konuşma yerine geçtiği, tek ruhsal deneyimimin korku, nefret ve acıdan oluştuğu, kötü ücret ve ondan daha da kötü yöntemleri mi? Anımsamak istemiyorum. Bunları düşününce şimdi bile beynime bir delilik hücum ediyor. Ama yaşamımın cilveleri beni o sıralarda başka yerlere sürüklemeseydi bir erkeğin gücüne kavuştuğumda geri dönüp öldürmeyi dilediğim pek çok kıyı kaptanı vardı. Kısa bir zaman önce oralara gittim de, birisi dışında tüm kaptanlar ölmüştü, o da eski günlerde bir ikinci kaptan, rastladığımda bir kaptan, ondan ayrıldığımda ise bir daha hiç yürüyemeyecek biçimde kötürüm olmuş birisiydi.” “Ama Spencer ve Darwin okuyan ve ömründe okul yüzü görmemiş siz, okumayı yazmayı nasıl öğrendiniz?” diye sorguladım.</p>

  <p>“İngiliz tüccarlarının hizmetindeyken. On ikimde düz kamarot, on dördümde gemi kamarotu, on altı yaşında sıradan denizci, on yedimde ise usta denizci ve baş kasara sorumlusu, bitmez bir hırs ve bitmez bir yalnızlık, kimseden yardım ya da şefkat görmeden; hepsini kendi başıma yaptım; navigasyon, matematik, fen, edebiyat ve daha neler de neler. Ve ne işe yaradı? Yaşamımın doruğunda, senin dediğin gibi eksilip ölmeye başladığımda, bir geminin sahibi ve kaptanı oldum. Değersiz, değil mi? Güneş tepedeyken kavruldum ve köklerim olmadığı için de kuruyup gittim.”</p>

  <p>“Ama tarih tahta çıkmış kölelerin öyküleriyle dolu,” diye çıkıştım.</p>

  <p>“Ve tarih tahta çıkan kölelerin ayağına gelmiş fırsatlarla da dolu,” diye yanıtladı acımasızca. “Kimse fırsatı yaratmaz. Bütün büyük adamların tek yaptığı, fırsat ayağına geldiğinde onu tanımaktan ibarettir. Korsikalı<a class="footnoteref" href="../Text/notlar.xhtml#n13" id="ref13">13</a> tanıdı. Benim düşlerim de Korsikalınınki kadar büyüktü. Fırsatı görür görmez tanırdım, ama hiç gelmedi. Dikenler boy attı ve beni boğdu. Ve Hump, senin beni yaşayan herkesten daha çok tanıdığını söyleyebilirim, öz kardeşim hariç.”</p>

  <p>“Peki, o kim? Nerede?”</p>

  <p>“<i>Makedonya</i> buharlısının kaptanı, fok avcısı,” oldu yanıtı. “Büyük olasılıkla onunla Japonya kıyılarında karşılaşacağız. İnsanlar ona ‘Ecel’ Larsen derler.”</p>

  <p>“Ecel Larsen!” diye haykırdım istemeden. “O da mı sizin gibi?”</p>

  <p>“Sayılmaz. Kafası olmayan bir hayvan yumrusudur. Benim gibi…”</p>

  <p>“Zalimdir,” diye yol gösterdim.</p>

  <p>“Evet, –sözcük için teşekkürler – zalimdir, ama pek az okuma yazma bilir.”</p>

  <p>“Ve de asla yaşam üzerine felsefe yapmaz,” diye ekledim.</p>

  <p>Tarifsiz bir hüzün havasıyla, “Hayır,” diye yanıtladı Wolf Larsen. “Ve yaşama kafa yormayı bir yana bıraktığı için de çok daha mutludur. Hakkında düşünemeyecek kadar yaşamakla meşgul. Benim hatam ise bir kere kitapların kapağını açmış olmak.”</p>

</body>

</html>