<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yirmi Birinci Bölüm</h1>

  <p>Wolf Larsen, masadaki söyleşi sırasında Maud Brewster’la benim onu görmezden gelişimizin acısını bir biçimde çıkarmalıydı ve kurban rolü Thomas Mugridge’in payına düştü. Ne davranışlarını düzeltmişti ne de kılık kıyafetini; gerçi bu ikincisini değiştirmek için uğraşmıştı. Gömleğinden hiç anlaşılmıyordu bu, ocağın, çaydanlığın ve tavanın üstündeki birikmiş yağ tabakası da bunun aksini gösteriyordu.</p>

  <p>“Seni uyarmıştım, Aşçıbaşı,” dedi Wolf Larsen, “şimdi de cezanı çekeceksin.”</p>

  <p>Mugridge’in kül rengi bir maske altındaki yüzü beyaza döndü ve Wolf Larsen bir iple iki adam isteyince sefil Doğu Londralı dehşet içinde mutfaktan dışarı fırladı ve sırıtarak peşinden seğirten adamların önünde güverteyi dört döndü. Pek az şey onu küpeşteden denize sarkıtmaktan daha az zevk verirdi onlara, çünkü baş kasarayı darmadağınık ve pis bırakmıştı. Koşullar da işi kolaylaştırıyordu. <i>Hayalet</i> suda saatte en fazla üç mil hızla ilerliyordu, deniz de oldukça sakindi. Ama Mugridge’in o suya dalmaya hiç niyeti yoktu. Belli ki daha önce başkalarının başına da aynısının geldiğini görmüştü. Ayrıca, deniz korkunç ölçüde soğuktu ve aşçının sağlıksız bir bedeni vardı.</p>

  <p>Her zamanki gibi aşağıdaki nöbetçilerle avcılar kendilerine vaat edilen bu eğlence için toplandılar. Mugridge’in sudan ölümüne korktuğu kuşku götürmüyordu ve kendisinde var olduğunu hayal bile edemediğimiz bir çeviklik ve hızla koşuyordu. Pupayla mutfağın sağ köşesinde sıkıştırılınca kedi gibi kamaranın üstüne sıçrayıp kıç tarafına seğirtti. Ama peşindekiler önünü kesince gerisin geri kamaraya doğru koştu, mutfağı geçti ve ambar kapağına tutunup güverteye atladı. Doğruca ileri koştu, kürekçi Harrison hemen ardındaydı ve ona yetişmek üzereydi. Ama aniden sıçrayan Mugridge baston kolunu yakaladı. Her şey bir anda oldu. Ağırlığını kollarına verip havada iki büklüm ayaklarım savurarak asılı kaldı. Peşinden giden Harrison karnının ortasına tekmeyi yedi, istem dışı inledi ve iki büklüm olup gerisin geri güverteye düştü.</p>

  <p>Mugridge pruva direğinin orada peşindeki!erin yarısından paçasını sıyırıp bir futbol sahasındaki koşucu gibi kıç tarafına koşarken avcılar gösteriyi alkışları ve kahkahalarıyla selamladılar. Doğruca arka tarafın yolunu tutup pupaya, oradan da kıça gitti. Öyle hızlı gidiyordu ki eğilip kamaranın köşesini geçeyim derken ayağı kayıp düştü. Nilson dümende duruyordu ve Doğu Londralı’nın topaç gibi yuvarlanan bedeni bacaklarına çarptı. İkisi de yere yuvarlandılar, ama Mugridge tek başına doğruldu. Nasıl acayip bir baskı yaptıysa artık, çelimsiz gövdesi dev gibi adamın bacağını bir pipo sapı gibi çatırdattı.</p>

  <p>Parsons dümene geçti ve kovalamaca devam etti. Güverteleri dört döndüler. Mugridge’in korkudan ödü patlamış, tayfalar birbirlerine yön gösteriyor ve avcılar da kışkırtıcı cümleler haykırıp kahkaha atıyorlardı. Mugridge üç adamın altında baş taraftaki bölmeye indi; ama ağzı kan içinde, bunlara yol açan gömleği yırtık pırtık, kalabalığın altından yılan balığı gibi kayıp sıyrıldı ve halat donanımına sıçradı. Yukarıya tırmandı, ıskalaryayı geçti, ta direğin tepesine vardı.</p>

  <p>Altı tayfa onun peşinden toplaşıp bekledikleri gurcataların üstüne akın etti, içlerinden ikisi, Oofty-Oofty ile Black (Latimer’in dümencisi) kollarının yardımıyla bedenlerini yukarıya çekerek ince çelik istralyaların üstünde ilerlemeyi sürdürdüler.</p>

  <p>Bu çok riskli bir girişimdi, çünkü güverteden otuz metreyi aşkın bir yükseklikte, elleriyle tutunur durumda, kendilerini Mugridge’in tekmelerinden koruyabilecek konumda değildiler. Ve Kanaka bir eliyle tutunup, diğeriyle Doğu Londralı’nın ayağını yakalayana dek Mugridge var gücüyle tekmeler savurdu. Bir an sonra Black de öteki ayağım yakalayarak aynı hareketi yineledi. Ardından üçü dalgalanan bir kördüğüm içinde birbirine dolanıp boğuşarak, kayarak gurcataların üstündeki yoldaşlarının kollarına yuvarlandılar.</p>

  <p>Havadaki savaş sona ermişti ve sızıldanıp homurdanan, ağzı kanlı köpükle dolmuş Thomas Mugridge güverteye getirildi. Wolf Larsen bir parça ipi büküp borina halatına dönüştürdü ve bunu koltukaltlarından geçirdi. Sonra kıç tarafına taşınıp oradan denize fırlatıldı. Wolf Larsen, “Durdurun!” diye haykırdığında ip on iki –on beş – on sekiz metre aşağı salınmıştı. Oofty-Oofty ipi bir babaya sardı, ip gerildi ve ileri doğru atılan <i>Hayalet</i> aşçıyı yüzeye çıkarttı.</p>

  <p>Acıklı bir görüntüydü. Boğulması söz konusu değildiyse bile, dokuz canlı oluşuna karşın yarı yarıya boğulmanın tüm eziyetini çekiyordu. <i>Hayalet</i> oldukça yavaş seyrediyordu ve kıçı bir dalganın üstünde havalanıp ileri atıldıkça zavallıyı yüzeye çıkartıyor ve ona nefes alması için bir anlık süre tanıyordu; ama her kalkışın ardından kıç çukura düşüyor ve pruva tembelce bir sonraki dalganın üstünden aştığında ip gevşiyor ve o da dibe batıyordu.</p>

  <p>Maud Brewster’ın varlığını unutmuştum ve hafif adımlarla yanıma geldiğinde irkilerek anımsadım. Gemiye bindiğinden beri güverteye ilk çıkışıydı. Onun görünmesini bir ölüm sessizliği karşıladı.</p>

  <p>“Bu şamatanın nedeni nedir?” diye sordu.</p>

  <p>Kanım, böylesi bir vahşete tanıklık edeceği düşüncesiyle içten içe kaynasa da, sakin ve soğuk bir biçimde “Kaptan Larsen’e sorun,” diye yanıtladım.</p>

  <p>Öğüdümü tuttu ve dediğimi yapmak için döndüğünde gözleri hemen önündeki Oofty-Oofty’ye takıldı, ipin ucundan tutarken bedeni tetikteydi.</p>

  <p>“Balık mı tutuyorsunuz?” diye sordu.</p>

  <p>Oofty-Oofty karşılık vermedi, gerideki denize dikilmiş gözleri aniden parladı.</p>

  <p>“İşe bak, köpekbalığı, efendim!” diye bağırdı.</p>

  <p>“Durun! Canlanın! Herkes iş başına!” diye haykırdı Wolf Larsen, şimşek gibi ipe doğru atılarak.</p>

  <p>Mugridge, Kanaka’nın uyarısını işitmiş, deli gibi çığlık atıyordu. Kara bir yüzgecin suyu yardığını ve Mugridge’in gemiye çekilmesinden daha büyük hızla ona yaklaştığını görebiliyordum. Onu köpekbalığının ya da bizim yakalama şansımız eşitti ve an meselesiydi. Mugridge tam bizim altımızdayken kıç tarafı geçen bir dalgayla, köpekbalığına avantaj sağlayarak alçaldı. Köpekbalığı gözden kayboldu. Dalga yükseldiğinde karnı bembeyaz görünüp yitti. Wolf Larsen de neredeyse aynı çeviklikteydi, ama daha çevik değildi. Bütün gücünü çekmeye vermişti. Doğu Londralı’nın bedeni sudan çıktı; köpekbalığının bir kısmı da. Bacaklarını karnına çekti ve yamyam da gürültüyle suya batarken ayaklarından birine değip geçmek dışında bir şey yapamamış görünüyordu. Ama o değme anında Thomas Mugridge çığlık attı. Ardından, oltanın ucundaki balık gibi küpeşteyi süpürüp bir yığın halinde, dört ayak üstü güverteye çarparak yuvarlandı.</p>

  <p>Ama oluk gibi kan fışkırıyordu. Sağ ayağı yoktu, ayak bileğinden itibaren düzgün biçimde kopmuştu. Anında Maud Brewster’a baktım. Yüzü kireç gibiydi, gözleri dehşetle büyümüştü. Gözlerini dikmişti, ama Thomas Mugridge’e değil, Wolf Larsen’e bakıyordu. O da bunun farkındaydı, çünkü kısa kahkahalarından birinin ardından:</p>

  <p>“Erkek oyunu, Bayan Brewster. Alışkın olduklarınızdan biraz daha sert, kabul ederim, ama yine de erkek oyunu işte. Köpekbalığı hesapta yoktu. Tam…”</p>

  <p>Ama tam da o anda, kafasını kaldırıp da kaybından emin olan Mugridge, güvertede debelenerek gelip dişlerini Wolf Larsen’in bacağına gömdü. Wolf Larsen istifini bozmadan Doğu Londralı’ya doğru eğildi, başparmağıyla işaretparmağını çenesinin üstüne ve kulaklarının altına bastırdı. Çeneler isteksizce açıldı ve Wolf Larsen bacağını kurtardı.</p>

  <p>Olağandışı hiçbir şey olmamışçasına, “Dediğim gibi,” diye sürdürdü, “köpekbalığı hesapta yoktu. Buna –hımm – Yazgı diyelim mi?”</p>

  <p>Bayan Brewster gitmek için dönerken gözlerinin ifadesi anlatılmaz bir tiksintiye dönüşmesine karşın onun sözlerini işittiğine ilişkin bir tepki vermedi. Henüz dönmüştü ki sallanıp sendeledi ve eli zayıfça benimkine uzandı. Onu tam zamanında yakalayıp düşmekten kurtardım ve kamaraya kadar eşlik edip bir koltuğa oturmasına yardım ettim. Oracıkta bayılacağım sanmıştım, ama kendini tuttu.</p>

  <p>Wolf Larsen, “Bir turnike alıp gelin, Bay Van Weyden,” diye seslendi.</p>

  <p>Duraksadım. Bayan Brewster’ın dudakları kıpırdadı, hiçbir sözcük çıkmamasına karşın gözleriyle, açıkça konuşur gibi bana talihsiz adamın yardımına gitmemi buyurdu.</p>

  <p>“Lütfen,” diye fısıldamayı başardı ve buyruğuna uymaktan başka çıkar yolum kalmadı.</p>

  <p>Artık cerrahide öyle bir beceri geliştirmiştim ki Wolf Larsen bir iki öneri ve iki tayfanın yardımı dışında beni görevimle baş başa bıraktı. Kendisine de köpekbalığından intikam alma görevini seçti. Ucuna yağlı, domuz tuzlaması takılı ağır, döner bir kanca küpeşteden sallandırıldı ve parçalanmış damarları bastırdığım sırada, tayfalar şarkı söyleyerek saldırgan canavarı yukarı çekiyorlardı. Onu kendim görmedim, ama yardımcılarım, önce birisi sonra da diğeri, geminin ortasına gidip olup bitenlere göz atmak için yanımdan birkaç dakikalığına sıvıştılar. Beş metre uzunluğundaki köpekbalığı ana halat vincine asılmıştı. Çeneleri manivelayla ardına dek açılmıştı ve her iki ucu da sivriltilmiş sağlam bir kazık öyle bir sokulmuştu ki manivela çekildiğinde açık çeneler üstüne kapandı. Bu iş bitince kancanın ipi kesildi. Köpekbalığı yeniden denize düştü, çaresiz, gücünden bir şey yitirmese de bu cezayı tasarlamış adamdan daha az hak ederek, yaşayan bir ölü olmaya –açlık içinde dolanmaya – mahkûm edilmiş olarak…</p>

</body>

</html>