<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yirmi Altıncı Bölüm</h1>

  <p>Wolf Larsen viski dağıtım işini kendisi ele aldı ve ben baş kasarada yeni getirilmiş yaralılarla uğraşırken şişeler ortalıkta dolaşmaya başladı. Daha önce de viski içildiğini görmüştüm, sözgelimi kulüp müdavimlerinin viski-soda içişleri, ama maşrapa ve kupalardan ve hatta her birinin insanı tek başına yoldan çıkartmaya yettiği şişelerden ağız dolusu yudumlar alan bu adamlar gibi içenine hiç rastlamamıştım. Bir iki taneyle de yetinmiyorlardı. İçiyor, içiyorlardı ve şişeler boşalıp bir kenara konduğunda da içmeyi sürdürüyorlardı.</p>

  <p>Herkes içiyordu; yaralılar içiyor; bana yardım eden Oofty-Oofty içiyordu. Bir tek Louis sakınmalıydı, her ne kadar çoğunu bastıracak ölçüde cümbüşe katılsa da viskiyle dudaklarını ıslatmak dışında içmekten kaçınıyordu. Tam bir safahat âlemiydi bu. Bağıra çağıra gündüz yaşadıkları boğuşmayı anımsıyorlar, ayrıntılar üzerinde hırlaşıyorlar ya da gündüz dalaştıkları adamlara yağ çekip onlarla dostluk kuruyorlardı. Tutsaklarla onları tutsak edenler birbirlerinin omzunda hıçkırıyor, saygı ve hürmet üzerine tumturaklı yeminler savuruyorlardı. Geçmişte kalmış ve Wolf Larsen’in katı yönetimi altında bundan sonra da eksik olmayacak tüm mutsuzluklar için gözyaşı döküyorlardı. Ve hepsi de ona lanet okuyup zalimliği hakkında korkunç öyküler anlatıyorlardı.</p>

  <p>Görülmemiş, ürkütücü bir manzaraydı bu; küçük, ranzalarla çevrili mekân, inip kalkan döşeme ve duvarlar, loş ışık, korkutucu biçimde uzayıp kısalırken dalgalanan gölgeler, dumanla, tentürdiyot ve bedenlerden yükselen kokuyla ağırlaşmış hava ve adamların, daha doğrusu insanlıktan çıkmış adamların öfkeyle pençe pençe olmuş yüzleri. Kadifemsi, ışıldayan gözleri ışıkta bir geyiğinkiler gibi parlayan, ama yine de göğsünde pusuya yatmış, yüzünün ve bedeninin neredeyse kadınsı yumuşaklık ve duyarlılığını maskeleyen barbar şeytanın farkında olduğum, bandajın öteki ucundan tutan ve manzarayı izleyen Oofty Oofty dikkatimi çekti. Ve Harrison’ın, bir zamanlar iyilik dolu ama şimdi bir iblisi andıran yüzünün, yeni gelenlere içinde bulundukları cehennem gemisini anlatır ve Wolf Larsen’in başı üzerine lanetler savururken hırsla kasıldığının farkına vardım.</p>

  <p>Wolf Larsen’den başka bildikleri yoktu, Wolf Larsen, hep Wolf Larsen, insanların köleleştiricisi ve işkencecisi, erkek bir Circe’ydi<a class="footnoteref" href="../Text/notlar.xhtml#n19" id="ref19">19</a> o ve bunlar da önünde yaltaklanıp yalnızca sarhoşken ve gizlilik içindeyken başkaldıran acınası ve zalim domuzlarıydı onun. Peki, ben de mi, diye düşündüm, ben de onun domuzlarından birisi miydim? Ya Maud Brewster? Hayır! Yarasıyla ilgilendiğim adam, elimin altında irkilinceye değin kızgınlık ve kararlılıkla dişlerimi sıktım ve Oofty-Oofty merakla bana baktı. Ani bir güçle donandığımı hissettim. Yeni bulduğum aşkım söz konusu olunca bir deve dönüşmüştüm. Hiçbir şeyden korkmuyordum. Wolf Larsen’e ve kitapların içinde geçen otuz beş yılıma karşın bu mesele bitinceye değin irademi zorlayacaktım. Her şey iyi olacaktı. İyi olmasını sağlayacaktım. Ve böylece, coşkuyla dolmuş, bir güçlülük duygusundan destek alarak bu uğultulu cehenneme arkamı dönüp sisin geceyi hayalet gibi kapladığı, havanın tatlı, saf ve sakin olduğu güverteye çıktım.</p>

  <p>İki yaralı avcının bulunduğu kasara altında da Wolf Larsen’e lanet okunmaması dışında manzara baş kasaradakinden farklı değildi ve yeniden güverteye çıkıp ön taraftaki kamaraya gitmek benim için büyük bir rahatlama yarattı. Akşam yemeği hazırdı ve Wolf Larsen’le Maud beni bekliyorlardı.</p>

  <p>Gemisinde bulunan herkes olası en hızlı biçimde sarhoş olurken o ayık kaldı. Dudaklarına içkinin bir damlası bile sürülmedi. Louis ve benden başka güveneceği kimse yokken bu koşullarda bunu yapmayı göze alamadı; Louis o anda bile dümenin başındaydı. Sisin içinde nöbetçiler olmaksızın ışıklar sönük ilerliyorduk. Wolf Larsen’in içkileri adamlarına bol keseden dağıtması beni şaşırtmıştı, ama belli ki onların psikolojisini ve kan dökerek başlayan ilişkilerde içtenliği perçinlemenin en iyi yöntemini biliyordu.</p>

  <p>Ecel Larsen’e karşı kazandığı zaferin, üzerinde büyük bir etki bıraktığı apaçıktı. Önceki akşam canı sıkkın biçimde kendini sorgulamıştı ve her an kendine özgü o patlamalarından birisini beklemiştim. Ama hiçbir şey olmamıştı ve şimdi de müthiş bir ruh hali içindeydi. Belki de bu kadar çok avcı ve sandal ele geçirmekteki başarısı alışılmış tepkisini tersine çevirmişti. Her ne hal ise, can sıkıntısı kaybolmuş ve içindeki kötü şeytan sahneye çıkmamıştı. O zaman öyle sanmıştım; ama aptal ben, onu o kadar az tanıyormuşum ki, belki o anda bile o güne değin gördüklerimden çok daha korkunç bir patlamaya hazırlandığını bilememişim.</p>

  <p>Söylediğim gibi, ben kamaraya girdiğimde kendini müthiş bir ruh hali içinde hissediyordu. Haftalardır hiç başı ağrımamıştı, gözleri gökyüzü kadar berrak bir mavilikteydi, teni kusursuz bir sağlıkla ışıldıyordu; yaşam damarlarında eksiksiz ve görkemli bir sel gibi akıyordu. Beni beklerken Maud ile hararetli bir tartışmaya dalmıştı. Üstünde konuştukları konu şeytana uymaktı ve duyduğum birkaç sözcükten anladığım, şeytana uymanın yalnızca insan baştan çıkıp da düşkünleştiğinde şeytana uymak anlamına geldiğini ileri sürüyordu.</p>

  <p>“Bakın,” diyordu, “Benim görüşüme göre, insan bir şeyi arzuladığı için yapar. Pek çok arzusu vardır. Acıdan kaçınmayı ya da zevke dalmayı arzulayabilir. Ama her ne yaparsa yapsın onu arzuladığı için yapar.”</p>

  <p>“Ama hiçbiri diğerini yapmasına izin vermeyecek, taban tabana zıt iki şey yapmayı arzuladığını varsayarsak?” diye sözünü kesti Maud.</p>

  <p>“Ben de tam oraya geliyordum,” dedi Wolf Larsen.</p>

  <p>“Ve kişinin ruhu bu iki arzu arasında kendini gösterir,” diye sürdürdü sözlerini Maud. “Eğer iyi bir ruhsa, iyi olan eylemi arzulayıp gerçekleştirecektir ve kötü bir ruhsa da tersini. Kararı veren ruhtur.”</p>

  <p>“Boş laf bunlar, zırva!” diye karşı çıktı Wolf Larsen sabırsızca. “Kararı veren arzudur. Diyelim ki sarhoş olmak isteyen bir adam olsun. Aynı zamanda da sarhoş olmak istemiyor. Ne yapar? Nasıl yapar? O bir kukladır. O arzularının pençesinde bir varlıktır ve bu arzulardan en güçlüsü hangisiyse ona uyar, o kadar. Ruhunun bununla hiç ilgisi yoktur. Sarhoş olmak için şeytana nasıl uyabilir, sarhoşluğu nasıl reddedebilir? Eğer ayık kalma arzusu sürüyorsa, bu arzusu ağır bastığı içindir. Şeytana uymak rol oynamaz, ta ki –o anda aklına gelen düşünceyi kavramak için durakladı – ta ki ayık kalmaya meyletmemişse.”</p>

  <p>“Ha! Ha!” diye güldü. “Siz bu konuda ne düşünüyorsunuz, Bay Van Weyden?”</p>

  <p>“İkinizin de kılı kırk yardığınızı,” dedim. “İnsanın ruhu arzularıdır. Ya da dilerseniz, arzularının toplamı ruhudur. Bu yüzden ikiniz de yanılıyorsunuz. Siz ruhtan ayrı olarak arzuların üstünde duruyorsunuz, Bayan Brewster de arzudan ayrı olarak ruhun ve aslına bakarsanız ruh da arzu da aynı şeydir.”</p>

  <p>“Yine de,” diye sürdürdüm, “Bayan Brewster, insan uysa da, üstesinden gelse de, şeytana uymanın şeytana uymak demek olduğunu ileri sürmekte haklı. Ateş, alevleri gökyüzüne ulaşana değin rüzgâr tarafından körüklenir. Bu yüzden arzu da ateş gibidir. Arzu nesnesinin görüntüsü ya da arzulanan şeyin yeni ve cazip bir tanımı ya da kavranışıyla tutuşur. Şeytana uyma burada karşımıza çıkar. Arzuyu, her şeyi egemenliği altına alıncaya değin körükleyen rüzgârdır. Şeytana uyma budur. Arzunun üstün gelmesini sağlayacak ölçüde körüklemeyebilir, ama ne ölçüde körüklerse şeytana uyma da o ölçüde gerçekleşir. Ve sizin de dediğiniz gibi, kötüye de meyledebilir iyiye de.”</p>

  <p>Hep birlikte masaya otururken kendimden gurur duydum. Sözlerim ikna edici olmuştu. En azından tartışmaya bir son vermişti.</p>

  <p>Ama Wolf Larsen’in çenesi düşmüştü, daha önce hiç görmediğim kadar hevesliydi konuşmaya. Sanki içinde hapsolmuş, bir biçimde çıkış yolu bulması gereken bir enerjiyle dolup taşıyordu. Neredeyse hemen aşk üstüne bir tartışma başlattı. O her zamanki gibi katıksız bir materyalizmin, Maud ise idealizmin yanında saf tutuyordu. Bana gelince, arada bir, bir önerme ya da düzeltmeye yönelik bir sözcüğün ötesinde tartışmaya katılmadım.</p>

  <p>Kıvrak zekâlıydı, ama Maud da öyleydi ve o konuşurken yüzünü incelemekten konuşmanın gidişatını kaçırdım. Pek renk vermeyen bir yüzdü bu, ama bu gece pençe pençe olmuştu ve canlılık doluydu. Bütün nüktedanlığını hevesle ortaya koyuyordu ve çatışmaktan en az Wolf Larsen kadar zevk alıyordu ki Wolf Larsen de keyiften dört köşeydi. Bir nedenle, Maud’un saçının kumral bir buklesinde kendimi tümüyle yitirdiğimden bunun nedenini anlamadıysam da, Wolf Larsen Tintagel’deki Isolde’den alıntı yapmış ve Maud da:</p>

  <p>“Burada bile kadınlardan, günahım olan yaşayan tüm kadınlardan uzakta kutsanmışım ve suçum kusursuz,” diye sürdürmüştü.</p>

  <p>Ömer Hayyam’ın karamsarlığını algıladığı gibi şimdi de Swinburne’ün dizelerinde de zafer, yakıcı zafer ve övünç algılıyordu. Doğru okudu ve güzel okudu. Louis başını ambar kapağından aşağı uzatıp, şunları fısıldadığında, okumasını tam bitirmemişti:</p>

  <p>“Ses çıkartmayın, olmaz mı? Sis kalktı ve şu kutsal anda pruvamızın çaprazından bir buharlının lombozu geçiyor.”</p>

  <p>Wolf Larsen güverteye sıçradı ve bunu öyle bir çeviklikle yaptı ki biz peşine düştüğümüzde o kasara altının sürgüsünü sarhoşların yaygarasının üstüne çekmiş baş kasaranın kapağını kapatmaya ön tarafa seğirtmişti. Sis varlığını sürdürse de yükseklere çekilmiş, yıldızları perdeleyip geceyi zifiri karanlığa çevirmişti. Tam önümüzde parlak bir kırmızıyla bir beyaz ışığı görebiliyor, bir buharlının motorlarının gürültüsünü duyabiliyordum. Hiç kuşku yok ki <i>Makedonya</i> idi bu.</p>

  <p>Wolf Larsen kıç tarafına geri dönmüştü ve hızla pruvamızın önünden geçen ışıklara bakan sessiz bir grup halinde dikiliyorduk.</p>

  <p>“Şansım varmış ki ışıldak bulundurmuyor,” dedi Wolf Larsen.</p>

  <p>“Ya avazım çıktığı kadar haykırsaydım?” diye sordum fısıltıyla.</p>

  <p>“Bunların hepsi boşa giderdi,” diye yanıtladı. “Ama hemen oracıkta başınıza ne geleceğini de düşündünüz mü?”</p>

  <p>Daha öğrenmek için bir istek göstermeme kalmadan goril gibi kavrayışıyla kaslarını hafifçe gererek beni boğazımdan yakaladığı gibi boynumu kırmaktan çekinmeyeceğini gösterdi. Bir an sonra ise beni serbest bırakmış, beraberce <i>Makedonya</i>’nın ışıklarını gözlüyorduk.</p>

  <p>“Ya ben bağırsaydım?” diye sordu Maud.</p>

  <p>“İncitemeyecek kadar çok hoşlanıyorum sizden,” dedi yumuşacık bir tonla; yok, daha da öte, sesinde irkilmeme yol açan bir sevecenlik ve özen vardı.</p>

  <p>“Yine de yapmayın siz, bir şey değişmez sonuçta, anında Bay Van Weyden’ın boynunu kırarım çünkü.”</p>

  <p>“Öyleyse bağırması için izin veriyorum ona,” diyerek meydan okudum.</p>

  <p>“Amerikan edebiyatının ikinci ustasını kurban etmeyi göze alacağınızı pek sanmam,” diye dalga geçti.</p>

  <p>Birbirimize sessizliğin uygunsuz kaçmayacağı ölçüde alışmış olmamıza karşın ondan sonra konuşmadık hiç ve beyaz ışıkla kırmızı ışık gözden yittiğinde kesintiye uğrayan akşam yemeğimizi bitirmek üzere kamaraya döndük.</p>

  <p>Yine alıntılara daldılar ve Maud Dowson’un “Impenitentia Ultima”sını örnekledi. Güzel okuyordu, ama ben onu değil, Wolf Larsen’i seyrediyordum. Maud’un üstüne diktiği büyülenmiş bakış ilgimi çok çekti. Tümüyle kendinden geçmişti ve ağzından çıkan her sözcüğü anında yineleyen dudaklarının bilinçsiz kıpırtısını fark ettim. Maud, bu dizeleri okuduğunda söze girdi:</p>

  <div class="poem">

    <p>“Güneş gerilerde battığında gözleri ışığım olsun,</p>

    <p>Sesinin kemanımsı tınıları kulağıma erişen son ses olsun.”</p>

  </div>

  <p>“Sizin sesinizde de keman tınısı var,” dedi dobra dobra ve gözlerinde altın ışıklar çaktı.</p>

  <p>Maud’un kendini tutması karşısında sevinçten çığlık atabilirdim. Son kıtayı da duraksamadan okuyup bitirdi ve ardından sezdirmeden söyleşiyi daha tehlikesiz alanlara kaydırdı. Ve tüm bunların olduğu sırada, kasaraaltındaki sarhoş isyanı duvar perdeden taşar, korktuğum adamla âşık olduğum kadının konuşmaları sürüp giderken ben yarı sersemlemiş bir halde oturdum. Masa toplanmamıştı. Mugridge’in yerine geçen adam belli ki baş kasaradaki yoldaşlarına katılmıştı.</p>

  <p>Wolf Larsen ömründe bir kez yaşamın doruğuna eriştiyse o an bu andı. Zaman zaman onu izlemek için kendi düşüncelerimi terk ediyor ve şaşkınlık içinde, o an için tutkusuyla büyülenmiş, olağanüstü zekâsının hükmüne girmiş, onu izliyordum; çünkü başkaldırının tutkusunu ortaya döküyordu. Milton’ın Lucifer’inden örnek vermek kaçınılmazdı ve Wolf Larsen’in kişiliği çözümleyip sergilemekteki keskinliği bastırılmış zekâsının dışavurumuydu. Bana, adını bile duymadığını bildiğim o parlak ama tehlikeli düşünürü, Taine’i anımsattı.</p>

  <p>“Yitirilmiş bir davayı güdüyor ve Tanrı’nın yıldırımlarından zerrece korkmuyordu,” diyordu Wolf Larsen. “Cehenneme atılmasına karşın mağlup değildi. Tanrı’nın meleklerinin üçte birini yanına çekmiş, insanı doğruca Tanrı’ya baş kaldırsın diye kışkırtmış ve insanların kuşaklar boyu önemli bir kısmını yoldan çıkartmayı başarmıştı. Cennetten niye kovuldu? Tanrıdan daha mı yüreksizdi? Daha mı gurursuzdu? Gözü daha mı aşağıdaydı? Hayır! Binlerce kez hayır! Dediği gibi şimşeklerin daha da yücelttiği Tanrı ondan daha güçlüydü. Ama Lucifer bir özgür ruhtu. Hizmet etmek boğulmaktı onun için. Huzurlu bir köleliğin mutluluğundansa özgürlük içinde sıkıntı çekmeyi yeğledi. Tanrıya hizmet etmeyi umursamadı. Hiçbir şeye hizmet etmeyi umursamadı. Kukla değildi o. Kendi ayaklarının üstünde duruyordu. Bağımsız bir bireydi o.”</p>

  <p>Odasına çekilmek için doğrulurken, “İlk anarşist,” diyerek güldü Maud.</p>

  <p>“O zaman, anarşist olmak iyi bir şey!” diye haykırdı. O da kalkmış, odasının kapısında duraklayan Maud’un karşısında dikilerek sözlerini sürdürüyordu:</p>

  <p>““Burada en azından özgür olacağız; / Yüce Tanrı burayı kıskançlıktan var etmedi; o yüzden bizi kovmaz; / Burada güven içinde hüküm sürebiliriz ve cehennemde bile olsa hükmetmeyi seçmem her şeye değer; / Cehennemde hüküm sürmek cennette hizmet etmeye yeğdir.’”</p>

  <p>Kudretli bir ruhun kendini savunan çığlığıydı bu. İki yana sallanır, güneş yanığı yüzü parlar, başı dik ve hâkim, gözleri, altın sarısı ve erkeksi, yoğun biçimde erkeksi ve şaşmaz biçimde yumuşak gözleri kapıdaki Maud’a kıvılcımlar gönderirken orada dikilmiş, kamara hâlâ onun sesiyle çınlıyordu.</p>

  <p>Yeniden gözlerinde o isimsiz ve yanılmasız korku, neredeyse bir fısıltıyla ona, “Siz Lucifer’siniz,” dedi Maud.</p>

  <p>Kapı kapandı ve gözden kayboldu. Arkasından bakarak orada bir dakika daha dikildi, sonra kendisine gelip bana döndü.</p>

  <p>“Louis’i dümenden kurtarayım,” dedi kısaca, “gece yarısı da size bırakayım. İyisi mi gidip biraz uyuyun.”</p>

  <p>Eldivenleri çekti, başlığını giydi ve ben önerisine uyup yatmaya giderken o da ambar merdivenlerine yöneldi. Bilinmez bir nedenin dürtüsüyle soyunmadan, giysilerimle yattım yatağa. Bir süre kasaradaki yaygarayı dinleyip beni tutsak eden aşka şaştım; ama <i>Hayalet</i>’te uykularım düzene girip doğallaşmıştı ve kısa bir süre sonra şarkılar ve bağırışlar dindi, gözlerim kapandı ve bilincim yarı ölüme benzer bir uykunun derinliklerine kaydı.</p>

  <p>Beni neyin uyandırdığını bilmiyordum, ama kendimi hamağımın dışında, ayakta, tümüyle uyanık, ruhum tehlike uyarısında bulunan bir borazanın sesine kulak yermişçesine titreşir biçimde buldum. Kapıyı ardına dek açtım. Kamaranın ışığı kısılmıştı. Maud’un, benim Maud’umun, Wolf Larsen’in kollarının arasında i direnip çırpındığını gördüm. Ondan kaçmak için başını göğsüne gömerek çırpınırken vuruşlarının boşunalığını görebiliyordum. Bütün bunları gördüğüm anla öne doğru sıçrayışım bir oldu.</p>

  <p>Başını kaldırırken yumruğumu yüzüne yapıştırdım, ama zayıf bir darbeydi bu. Vahşi, hayvani biçimde kükredi ve elinin tersiyle itti beni. Yalnızca bir ittirme, bir bilek büküşü olmasına karşın öyle güçlüydü ki sanki mancınıktan fırlatılmışım gibi geriye savruldum. Bedenimin vuruşuyla panelleri ufalayıp ezerek önceleri Mugridge’in odası olan bölmenin kapısına çarptım. Kendimi kırılan kapıdan bin bir güçlükle çekerek, yaram berem var mı bilmeksizin ayağa kalkmaya çabaladım. Yalnızca beni pençesine almış öfkenin farkındaydım. Sanırım, kalçamın üstündeki bıçağı çekip ikinci kez öne doğru atıldığımda ben de haykırdım.</p>

  <p>Ama bir şey olmuştu. Her biri bir yana ayrıldı. Üstüne çullanıp bıçağımı kaldırdım, ama kendimi tutarak vurmadım. Bu işin garipliği aklımı karıştırmıştı. Maud, bir eliyle destek alarak duvara yaslanmış duruyordu; ama Wolf Larsen, sol elini alnına bastırarak gözlerine siper edip, sağ eliyle de sersemlemiş bir halde çevresini kolaçan ederek sendeliyordu. Eli duvara çarptı ve bu temasla sanki dengesini sağlamış da boşlukta yaslanacak bir yer bulmuşçasına bedeni kasılıp fiziksel bir rahatlama belirtisi gösterdi.</p>

  <p>Sonra gözümü yeniden kan bürüdü. Bütün yanlışlarım ve aşağılanmalarım, bana ve diğerlerine bütün çektirdikleri, adamın varlığından yayılan bütün kötülükler körleştiren bir berraklıkla gözümde canlandı. Gözüm hiçbir şey görmeden, deli gibi üstüne atıldım ve bıçağımı omzuna sapladım. Derken, bunun bir et yarasından öte bir şey olmadığını anladım –kürek kemiğindeki çelik kafesi hissettim – ve bıçağı daha ölümcül bir yerine vurmak için kaldırdım.</p>

  <p>Ama Maud ilk vuruşumu görmüştü ve “Yapma! Lütfen yapma!” diye haykırdı.</p>

  <p>Bir an için kolum indi, ama yalnızca bir an. Sonra bıçak yeniden kalktı ve eğer Maud aramıza girmeseydi Wolf Larsen kuşku yok ki ölürdü. Kolları beni sarmış, saçları yüzümü okşuyordu. Nabzım alışılmadık biçimde yükseldi, ama öfkem de nabzımla birlikte şaha kalkmıştı. Cesurca gözlerimin içine baktı.</p>

  <p>“Benim hatırım için,” diye yalvardı.</p>

  <p>Onu incitmeden kolumu kurtarmaya çalışarak, “Ben onu sizin hatırınız için öldürecektim!” diye bağırdım.</p>

  <p>Parmaklarını hafifçe dudaklarıma koyarak, “Sus!” dedi. Cesaret edebilseydim o parmakları öpebilirdim, o öfkemin içindeyken bile son derece tatlıydılar. “Lütfen, lütfen,” diye yalvardı ve sözleriyle elimi kolumu öyle bir bağladı ki her zaman da elimi kolumu bağlayacağı günler gelecekti.</p>

  <p>Ondan ayrılarak geri adım attım ve bıçağı kınına soktum. Wolf Larsen’e baktım. Sol elini hâlâ alnına bastırıyordu. Parmaklarıyla gözlerini kapatmıştı. Başı öne eğikti. Kendinden geçmiş görünüyordu. Bedeni kalçalarından bükülmüş, o geniş omuzları sarkıp öne düşmüştü.</p>

  <p>Korku tınısı taşıyan, boğuk bir sesle, “Van Weyden!” diye seslendi. “Ah, Van Weyden! Neredesiniz?”</p>

  <p>Maud’a baktım. Sesini çıkarmadı, ama başıyla onayladı.</p>

  <p>“Buradayım,” diye yanıtladım yanına giderek. “Ne var?”</p>

  <p>“Bir yere oturmama yardım edin,” dedi aynı boğuk, korkulu sesle.</p>

  <p>“Hasta bir adamım; çok hasta bir adamım ben, Hump,” dedi elimden kurtulup bir iskemleye çökerken.</p>

  <p>Başı masaya düştü ve ellerinin arasına gömüldü. Sanki cam yanıyormuşçasına ara sıra öne arkaya sallanıyordu. Başını azıcık doğrulttuğu bir seferinde, saçlarının diplerinden alnına süzülen iri ter damlaları gördüm.</p>

  <p>“Hasta bir adamım; çok hasta bir adamım ben,” diye bir iki kez daha yineledi.</p>

  <p>“Ne oldu?” diye sordum elimi omzuna koyarak. “Sizin için yapabileceğim bir şey var mı?”</p>

  <p>Ama rahatsızlık belirten bir silkinmeyle elimi uzaklaştırdı ve Maud yüzünde şaşkınlık ve korkuyla bakınırken uzunca bir süre yanında sessizce dikildim. Ona ne olduğunu anlayamamıştık.</p>

  <p>“Hump,” dedi sonunda, “benim hamağıma gitmem gerek. Bana yardım edin. Kısa bir zaman sonra bir şeyim kalmaz. O lanet olasıca baş ağrıları, sanırım. Korkuyorum bu ağrılardan. İçimde bir his var – yok, ne dediğimi bilmiyorum ben. Hamağıma gitmeme yardım edin.”</p>

  <p>Fakat onu hamağına götürdüğümde gözlerini kapatarak yüzünü yeniden ellerinin arasına gömdü ve gitmek için arkamı döndüğümde “Hasta bir adamım; çok hasta bir adamım ben,” diye mırıldandığını duydum.</p>

  <p>Dışarı çıktığımda Maud soran gözlerle bana baktı. Başımı iki yana sallayıp, “Ona bir şey olmuş. Nedir, bilmiyorum. Çaresiz durumda ve sanırım, ömründe ilk kez gözü korkuyor. Bıçak darbesinden önce olmuştur, gerçi yarası derin değil. Siz görmüşsünüzdür ne olduğunu.”</p>

  <p>Başını hayır anlamında salladı. “Ben hiçbir şey görmedim. Benim için de bir o kadar gizemli. Birdenbire beni bırakıp sendeledi. Peki, ne yapacağız? Ne yapayım ben?”</p>

  <p>“Lütfen, ben gelene dek beklerseniz iyi olur,” diye yanıtladım. Güverteye çıktım. Louis dümendeydi.</p>

  <p>“Ön tarafa gidip yatabilirsin,” dedim dümeni ondan alarak.</p>

  <p>Sözümü ikiletmedi ve kendimi <i>Hayalet</i>’in güvertesinde bir başıma buldum. Olabildiğince sessiz biçimde gabya yelkenlerini hisa ettim, uçan flok ve velena yelkenlerini indirdim ve ana yelkeni düzleştirdim. Ardından aşağı Maud’un yanına indim. Sessiz olması için parmağımı dudaklarıma götürdüm ve Wolf Larsen’in odasına girdim. Aynen bıraktığım konumdaydı ve debelenir gibi başım bir o yana bu yana sallıyordu.</p>

  <p>“Sizin için yapabileceğim herhangi bir şey var mı?” diye sordum.</p>

  <p>Önce hiç sesini çıkartmadı, ama soruyu yinelediğimde, “Hayır, hayır; iyiyim ben. Sabaha kadar yalnız bırakın beni,” diye yanıtladı.</p>

  <p>Ama gitmek üzere döndüğümde başının sallanır durumunun sürdüğünü fark ettim. Maud sabır içinde, beni bekliyordu; başının ve olağanüstü, sakin gözlerinin gözümden kaçmayan kraliçelere yaraşır soğukkanlılığı bende bir sevinç titremesi yarattı. Tıpkı ruhu gibi sakin ve kendinden emindiler.</p>

  <p>“Canınızı altı yüz mil ya da daha uzun bir yolculuk için bana emanet edecek misiniz?” diye sordum.</p>

  <p>“Demek istiyorsunuz ki?…” diye sordu ve doğru tahmin ettiğini anladım.</p>

  <p>“Evet, tam da onu demek istiyorum,” diye yanıtladım. “Bizim için açık sandal dışında bir seçenek kalmadı.”</p>

  <p>“Benim için, demek istiyorsunuz,” dedi. “Siz burada her zamanki kadar güvendesiniz.”</p>

  <p>“Hayır, bizim için açık sandal dışında bir seçenek kalmadı,” diye yineledim azimle. “Bir an önce olabildiğince sıcak tutacak giysiler giyer, bir de yanınıza almak istediklerinizi bohçalar mısınız?”</p>

  <p>Odasına doğru yönelmişken “Ve de bir an önce,” diye ekledim.</p>

  <p>Depo tam kamaranın altındaydı ve elime bir mum alıp döşemedeki kapağı açarak aşağı indim ve geminin stoklarını elden geçirdim. Çoğunlukla konserve tarzı olanları seçtim ve işim bittiğinde yukarıya uzattıklarımı almaya gönüllü eller uzandı.</p>

  <p>Sessiz sedasız işimizi sürdürdük. Ayrıca malzeme deposundan battaniyeler, eldivenler, muşambalar, başlıklar ve benzeri şeyleri de aldım. Kendimizi küçük bir sandalın içinde oldukça azgın ve fırtınalı bir denize atışımız hafife alınacak bir macera değildi, soğuğa ve ıslanmaya karşı kendimizi kollamamız zorunluydu.</p>

  <p>Yağmaladıklarımızı güverteye taşıyıp geminin ortasına yığmak için hummalı biçimde çalışmaya koyulduk; öylesine hummalıydı ki gücü yetersiz olan Maud bitkin durumda pes etti ve pupanın girişindeki merdivenlerde oturup kaldı. Bu da onu kendine getiremediği için sert güvertenin üstüne sırtüstü yatıp kollarım iki yanına açarak rahatladı. Bu kız kardeşimden anımsadığım bir taktikti ve bir süre sonra onu kendine getireceğini biliyordum. Silahların hiçbir zararının olmayacağını da biliyordum ve tüfeğiyle tabancasını almak için yeniden Wolf Larsen’in odasına girdim. Onunla konuştum, kafası sağa sola dönmesine ve uyanık olmasına karşın yanıt vermedi.</p>

  <p>Yavaşça kapıyı kapatırken kendi kendime, “Hoşça kal, Lucifer,” diye fısıldadım.</p>

  <p>Bir sonraki adım mühimmat ele geçirmekti; bu işi yapmak için kasara girişine gitmem gerekse de kolay işti bu. Avcılar sandallara taşıdıkları mühimmat sandıklarını burada tutuyorlardı ve burunlarının dibinden, gürültülü itiraflarının iki adım ötesinden iki sandık kaptım.</p>

  <p>Sonraki iş, sandallardan birisini indirmekti. Tek kişi için kolay bir iş değildi. İpleri çıkarıp sandal küpeşteden kurtuluncaya değin önce öndeki, sonra da gerideki palangayı kaldırdım; palangalar suyun üstünde, uskunanın yanında 60-70 santim yükseklikte rahatça asılı kalana değin, sandalı salıp indirdim. Kürekler, kürek lumbarları ve yelkenler gibi gerekli donanımının yerli yerinde olduğunu kontrol ettim. Su önemliydi, bu yüzden bütün sandalların küplerini aşırdım. Sandalların tümü dokuz adet olduğuna göre demek ki fazlasıyla suyumuz ve bol bol aldığım öteki malzemeler nedeniyle sandalda aşırı yük bulunması olasılığına karşı denge ağırlığımız da vardı.</p>

  <p>Maud bana malzemeleri verir, ben de onları sandala yerleştirirken tayfalardan biri başüstünden güverteye geldi. Bir süre küpeştenin kenarında durdu (biz küpeştenin altında eğilmiştik) ve sırtı bize dönük halde bir süre daha duraklayıp rüzgâra karşı dikildiği orta kısma doğru ağır ağır yürüyüp gitti. Sandalın içinde çömelmiş beklerken yüreğimin küt küt attığını duyabiliyordum. Maud güverteye uzanmıştı ve bedeninin küpeştenin gölgesinde, kıpırtısız durduğunu biliyordum. Ama adam bir daha dönmedi ve kollarını başının üstüne uzatıp gerinerek ve işitilir biçimde esneyerek baş kasara ağzına yöneldi ve gözden kayboldu.</p>

  <p>Birkaç dakika, yükleme işinin bitmesine yetti ve sandalı suya indirdim. Maud’un küpeşteden inmesine yardım ederken bedeninin benimkine yakınlığını hissettiğimde tek yapabildiğim kendimi “Seni seviyorum! Seni seviyorum!” diye haykırmaktan alıkoymak oldu. Onu sandala indirirken parmakları benimkilere kenetlendiğinde gerçekten de Humphrey Van Weyden sonunda âşık oldu diye düşündüm. Bir elimle küpeşteye tutunup ötekiyle ağırlığını destekledim ve bu işi becerdiğim an gurur duydum. Bu benim birkaç ay önce, Charley Furuseth’e veda edip kötü yazgılı <i>Martinez</i>’le San Francisco’ya doğru yola çıktığım zaman sahip olmadığım bir güçtü.</p>

  <p>Sandal denizin üstünde inip kalkarken ayakları yere değdi ve ellerini bıraktım. Palangaları çözdüm ve onun arkasından sandala atladım. Ömrümde hiç kürek çekmemiştim, ama küreklere asıldım ve epeyce uğraşarak sandalı <i>Hayalet</i>’ ten ayırdım. Ardından yelkenle uğraştım. Sandal dümencileriyle avcıları pek çok kez yelken açarken görmüştüm, yine de bu benim ilk girişimimdi. Onların en çok iki dakikasını alan iş benim yirmi dakikamı aldı, ama sonunda yelkeni açıp düzeltmeyi ve elimde dümen küreğiyle rüzgâr yönüne dönmeyi becerdim.</p>

  <p>“Japonya orada,” diye belirttim, “tam önümüzde.”</p>

  <p>“Humphrey Van Weyden,” dedi, “siz yürekli bir adamsınız.”</p>

  <p>“Yok,” dedim, “yürekli olan sizsiniz.”</p>

  <p>Son bir kez <i>Hayalet’e</i> bakmak için ortak bir içgüdüyle başımızı çevirdik. Alçak gövdesi denizin üstünde rüzgâr yönünde inip kalkıyor; yelkenleri gecenin içinde hayal meyal seçiliyor; dümen suya vurdukça dümen dolabı gıcırdıyordu; derken görüş ve işitme alanımızdan çıkıp gitti; karanlık denizde artık tek başımızaydık.</p>

</body>

</html>