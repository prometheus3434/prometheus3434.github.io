<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yirmi Beşinci Bölüm</h1>

  <p>“Güvertedeydiniz, Bay Van Weyden,” dedi Wolf Larsen ertesi sabah kahvaltı masasında, “Her şey yolunda mı?” “Hava yeterince açık,” diye yanıtladım ambar ağzından içeri dolan güneş ışınlarına göz atarak. “Batıdan orta karar esiyor, Louis doğru tahmin ettiyse biraz sertleşecek.”</p>

  <p>Başını hoşnutlukla salladı. “Sis belirtisi var mı?”</p>

  <p>“Kuzeyde ve kuzeybatıda yoğun tabakalar var.” Öncekinden de büyük bir hoşnutluk göstererek yeniden başını salladı.</p>

  <p>“<i>Makedonya</i>’dan ne haber?”</p>

  <p>“Henüz görülmedi,” diye yanıtladım.</p>

  <p>Bu bilgi üzerine yüzünün asıldığına kalıbımı basabilirdim, ama neden hayal kırıklığına uğramış gibiydi, anlayamadım.</p>

  <p>Kısa sürede öğrenecektim. Güverteden, “Duman göründü!” haykırışı gelince yüzü aydınlandı.</p>

  <p>“Güzel!” dedi heyecanla ve bir an önce güverteye çıkıp avcıların sürgündeki ilk kahvaltılarını ettikleri kasaraya gitmek için masadan kalktı.</p>

  <p>Maud Brewster’la ben önümüzdeki yiyeceklere pek az el sürmüştük, bunun yerine dillendirilmemiş bir endişeyle birbirimizi süzüyor ve Wolf Larsen’in aradaki bölmeyi aşıp kamaraya kadar gelen sesini dinliyorduk. Uzun uzun konuştu ve vardığı sonuç büyük bir coşkuyla karşılandı. Aradaki perde ne dediğini anlamamıza elvermeyecek denli kalındı; ama her ne dediyse avcıları müthiş etkilemişti, çünkü coşkuyu yüksek perdeden bağırışlar ve neşeli çığlıklar izledi.</p>

  <p>Güvertedeki seslerden tayfaların dışarı çıktıklarını ve sandalları indirmeye hazırlandıklarını anladım. Maud Brewster bana güverteye dek eşlik etti; fakat onu sahneyi izleyebileceği, ama içinde yer almayacağı biçimde pupanın ucunda bıraktım. Tayfaların planlanan şeyi öğrendikleri belliydi ve işlerine asılmada gösterdikleri heves ve çaba coşkularını doğruluyordu. Avcılar topluca çifteleri, cephane sandıkları ve alışılmamış biçimde, tüfekleriyle güverteye çıktılar. Uzun mesafeden ateş edildiğinde yaralı fok sandal daha yanına varamadan dibe çöktüğü için tüfeklerini ava götürmezlerdi pek. Ama bugün her avcıda bir tüfek ve epeyce bir fişek vardı. <i>Makedonya</i>’nın, batıdan yaklaşırken giderek yükselen dumanından yana ne zaman baksalar hoşnutluk içinde sırıttıkları dikkatimi çekti.</p>

  <p>Beş sandal aceleyle yan taraftan indirildi, bir yelpaze gibi yayılıp bizim izlememiz için de önceki gün öğleden sonra yaptıkları gibi kuzeye doğru bir rota tutturdular. Bir süre merakla gözledim, ama davranışlarında herhangi bir sıra dişilik görünmüyordu. Yelkenleri alçaltıyorlar, fokları vuruyorlar ve yelkenleri kaldırıp her zaman yaptıklarına tanık olduğum gibi yollarında ilerliyorlardı. <i>Makedonya</i> dünkü gibi sandallarını bizimkilerin ilerisine ve bizim yolumuz üstüne indirerek denizdeki “açgözlülüğünü” yineledi. Rahatça avlanabilmeleri için on dört sandala denizin üstünde oldukça yaygın bir alan gerekir ve bizim güzergâhımızı tümüyle tıkadıktan sonra, sandallarını indirmeyi sürdürerek kuzeydoğuya doğru yol aldı.</p>

  <p>Merakımı daha fazla bastırmayı başaramayarak, “Neler oluyor?” diye sordum Wolf Larsen’e.</p>

  <p>“Neler olduğuna boş verin,” diye yanıtladı tersleyerek. “Bin yıl düşünseniz bulamazsınız ve bu arada dua edin de bol rüzgâr essin.”</p>

  <p>“Aman, peki, sana söylesem de bir şey çıkmaz,” dedi bir an sonra. “O kardeşim olacak adama kendi ilacından tattıracağım. Kısacası, açgözlüyü ben oynayacağım, hem de bir gün değil mevsim sonuna değin; şansımız yaver giderse.” “Peki, ya gitmezse?” diye sordum.</p>

  <p>“Böyle bir olasılık yok,” diye güldü. “Şansımız yaver gitmek zorunda, yoksa bizim sonumuz olur bu.”</p>

  <p>O sırada dümene geçmişti ve ben de iki sakat adamın, Nilson’la Thomas Mugridge’in yattığı baş kasaradaki hastaneme gittim. Nilson’ın beklenebileceği gibi neşesi yerindeydi, çünkü kırık bacağı güzel kaynıyordu; ama Doğu Londralı tam bir ümitsiz vakaydı ve bu talihsiz yaratığa karşı büyük bir acıma beslediğimin farkındaydım. Ve şaşılacak yanı da hâlâ sağ olması ve yaşama tutunmasıydı. Zalim yıllar zayıf bedenini paramparça etse de içindeki yaşam kıvılcımı her zamanki parlaklığıyla yanıyordu.</p>

  <p>“Takma bir ayakla –ve kusursuz yapıyorlar – sonsuza dek geminin mutfağında dolanabilirsin,” dedim ona neşeyle.</p>

  <p>Ama onun yanıtı ciddi, yok, resmiydi. “Söylediğiniz şey hakkında bir şey bilmiyorum, Bay Van Weyden, ama biliyorum ki o cehennem kaçkını caninin öldüğünü görmeden huzur bulmayacağım. Benim kadar uzun yaşayamayacak. Yaşamaya hakkı yok onun ve duada denildiği gibi, ‘Ölüm kaçınılmaz’ ve ben de ‘Amen’ diyeceğim, hem de çok yakında.” Güverteye geri döndüğümde Wolf Larsen’i tek eliyle dümeni kullanıp diğerine de deniz dürbününü almış, <i>Makedonya’nın</i> durduğu yerden gözünü ayırmadan sandalların konumunu incelerken buldum. Sandallarımızda göze çarpan tek değişiklik yönlerini rüzgâra çevirip birkaç kerte kuzeybatıya doğru ilerlemeleriydi. Yine de bu manevraya bir anlam veremiyordum, çünkü hâlâ <i>Makedonya’nın</i> yönlerini rüzgâra dönmüş beş sandalı tarafından önleri kesikti. Böylece onlar da kendi sandallarını geride bırakarak batıya doğru uzaklaşıyorlardı. Bizim sandallar hem yelken hem de kürekle ilerliyorlardı. Avcılar bile kürek çekiyorlardı ve suda üç çift kürekle deyim yerindeyse düşman sandallarını çabucak geride bıraktılar.</p>

  <p><i>Makedonya’nın</i> dumanı ufkun kuzeydoğusunda giderek küçülüp bir lekeye dönüşmüştü. Buharlının kendisi ise görünmüyordu. Biz de o ana kadar yelkenlerimiz inik biçimde dolaşmış; iki kez de kısa aralıklarla faça edip durmuştuk. Ama artık avareliği bırakıyorduk. Yelkenler rüzgâra göre ayarlanmış ve Wolf Larsen de <i>Hayalet</i> i hızlandırmaya başlamıştı. Kendi sandallarımızın yanından geçip öteki sandallardan ilkine ulaştık.</p>

  <p>“Şu floku indirin, Bay Van Weyden,” diye buyurdu Wolf Larsen. “Ve yelkenleri gevşetmek için hazır bekleyin.”</p>

  <p>Sandal rüzgâraltı tarafımızın otuz metre kadar ötesine kayarken ben de ön tarafa koşup uçan floku indirip bağladım. Sandalın içindeki üç adam kuşkuyla bizi süzüyorlardı. Denizde açgözlü davranmışlardı ve Wolf Larsen’i tanıyor, hiç değilse ününü biliyorlardı. Baş tarafta oturan irikıyım bir İskandinav olan avcının dizlerinin arasında hazır duran tüfeğini kaldırdığına dikkat ettim. Aslında askıda her zamanki yerinde durması gerekirdi. Geminin kıç tarafının aksi yönüne geldiklerinde Wolf Larsen elini sallayarak onları selamladı ve seslendi:</p>

  <p>“Güverteye çıkın da iki çift lafın belini kıralım!”</p>

  <p>Fok avlayan uskunalar arasında “iki çift lafın belini kırmak”,“ziyaret etmek”, “dedikodu yapmak” fiillerine karşılık gelir. Denizdeki boşboğazlığı ifade eder ve yaşamın tekdüzeliği içinde hoş bir moladır.</p>

  <p><i>Hayalet</i> rüzgârın içinde çember çizerken ön taraftaki işimi zamanında arkaya yetişecek biçimde bitirdim ve ana yelkene el attım.</p>

  <p>Konuğunu karşılamak için ön tarafa doğru giderken, “Siz lütfen güvertede kalın, Bayan Brewster,” dedi Wolf Larsen. “Siz de, Bay Van Weyden.”</p>

  <p>Sandal, yelkenini indirmiş yanımız sıra yol alıyordu. Sarı sakalıyla bir deniz kralını andıran avcı küpeşteye tırmanıp güverteye indi. Ama gövdesinin iriliği kaygısının üstesinden tümüyle gelemiyordu. Yüzünden kuşku ve güvensizlik okunuyordu. Tümüyle tüylerle kaplı olsa da saydam bir yüzdü bu ve bir Wolf Larsen’a bir bana bakıp ikimizden başka kimsenin bulunmadığına kanaat getirince bir anda rahatladı ve sonra da kendisine katılmış bulunan iki adamını süzdü. Pek de korkacak bir şey olmadığı kuşku götürmezdi. Dev cüssesiyle Wolf Larsen’in tepesinden bakıyordu. Boyu iki metreyi aşkın olmalıydı, sonradan kilosunun da yüz yirmi olduğunu öğrendim. Bir zerre yağ yoktu bedeninde. Tümüyle kemik ve kastı.</p>

  <p>Wolf Larsen onu aşağı davet ettiğinde, kaygının geri döndüğü görülüyordu. Ama ev sahibine tepeden bir bakış atınca kendine güveni yerine geldi; o da iriyarı bir adamdı, ama devlerin soyundan gelen kendisinin yanında cüceyi andırıyordu. Böylece bütün tereddüdü uçup gitti ve ikisi kamaraya indiler. Bu sırada iki adamı da, ziyarete gelen tayfalarda alışkanlık olduğu üzere, konukluk etmek için baş kasaraya gitmişlerdi.</p>

  <p>Birdenbire kamaradan, yüksek perdeden boğulurcasına bir bağırtı yükselip bunu gözü dünmüşçesine bir mücadeleye ilişkin her türlü ses izledi. Aslanla leopardı bunlar ve bütün patırtıyı çıkaran da aslandı. Leopar, Wolf Larsen’di.</p>

  <p>“Konukseverliğimizin ne denli kutsanmış olduğunu görüyorsunuz, işte,” dedim sesimde bir acılıkla Maud Brewster’a.</p>

  <p>Duydum dercesine başını salladı ve yüzünde, <i>Hayalet</i>’teki ilk haftalarım boyunca bana da çok acı çektirmiş, şiddet sahneleri ya da sesleri karşısında beliren aynı ifadeyi gördüm.</p>

  <p>“Bu işler bitinceye kadar ön tarafa, mesela kasara altına gitseniz daha iyi olmaz mı?” diye öneride bulundum.</p>

  <p>Başını sallayarak karşı çıktı ve acıklı bir biçimde yüzüme baktı. Korkmuş değildi, daha çok insanın hayvansılığı karşısında şaşkınlığa uğramıştı.</p>

  <p>“Eğer sizle ben bu çıkmazın içinden sağ kurtulacaksak,” deme fırsatım yakaladım, “olan ya da olacak her türlü şeyde hangi rolü oynarsam oynayayım bunu yapmak zorunda olduğumu anlamanız gerekiyor.”</p>

  <p>“Bundan ben de hoşlanmıyorum,” diye ekledim.</p>

  <p>“Anlıyorum,” dedi cılız ve uzaklardan gelen bir sesle ve anladığını gözlerinden okudum.</p>

  <p>Aşağıdan gelen sesler bir süre sonra kesildi. Derken Wolf Larsen tek başına güverteye çıktı. Yanık teninde hafif bir kızarma dışında kavgaya dair hiçbir iz taşımıyordu.</p>

  <p>“Şu adamları arka tarafa yollayın, Bay Van Weyden,” dedi.</p>

  <p>Buyruğunu yerine getirdim ve bir iki dakika sonra iki adam onun önünde dikiliyordu. “Sandalınızı yukarı çekin,” dedi onlara. “Avcınız bir süreliğine gemide kalmaya karar verdi ve sandalın gemiye çarpıp durmasını istemiyor.”</p>

  <p>Buyruğunu yerine getirmekte ikirciklendiklerini görünce, “Size sandalı yukarı çekin, dedim,” diye yineledi bu kez daha sert bir tonla.</p>

  <p>Adamlar buyruğu yerine getirmek için yavaşça ilerlerken, “Kim bilir? Belki bir süre benimle avlanmak zorunda kalabilirsiniz,” dedi son derece yumuşak biçimde, yumuşaklığı gizleyen ipek bir gözdağıyla, “ve belki dostça bir anlayış başlatabiliriz. Hadi canlanın şimdi! Ecel Larsen olsaydı sizi bundan daha hızlı zıplatırdı, biliyorsunuz!”</p>

  <p>Kaptanın gözetimindeki adamların hareketleri gözle görülür biçimde hızlandı ve sandal gemiye çekilirken beni de flok yelkenini gevşetmem için ön tarafa gönderdi. Wolf Larsen dümene geçip <i>Makedonya</i>’nın ikinci sandalına yöneldi.</p>

  <p>Yolda ilerlerken o an için yapacak başka işim bulunmadığından dikkatimi sandalların konumuna verdim. <i>Makedonya</i>’nın üçüncü sandalı bizimkilerin ikisinin, bir diğeri ise bizim üçüncü sandalımızın saldırısına uğramıştı ve beşincisi de geri dönmüş en yakınındaki arkadaşlarının yardımına gidiyordu. Kavga uzak mesafeden başlamıştı ve tüfekler hiç durmadan takırdıyordu. Canlı, kıpır kıpır bir deniz rüzgâr tarafından dövülüyor, düzgün ateş etmeyi engelliyordu ve biz yaklaşırken kurşunların ara sıra o dalgadan bu dalgaya sektiklerini görebiliyorduk.</p>

  <p>Peşine düştüğümüz sandal yönünü değiştirmiş bizden kaçmak ve kaçış yolu üzerinde de bizim sandallara yaptığımız saldırıyı geri püskürtmekte rol almak için rüzgârın önünde gidiyordu.</p>

  <p>Iskotalar ve palangalarla uğraşmaktan olan biteni görmeye pek zamanım kalmıyordu, ama Wolf Larsen iki yabancı tayfayı çağırtıp baş kasaraya gönderdiğinde pupada bulunuyordum. Surat asmalarına karşın yine de gittiler. Ardından Bayan Brewster’a aşağıya inmesini buyurdu ve kadının gözlerine anında sıçrayan dehşet karşısında gülümsedi.</p>

  <p>“Aşağıda sizi korkutabilecek hiçbir şeyle karşılaşmayacaksınız,” dedi, “yalnızca oradaki halkalara sıkıca bağlanmış sağlam bir adam var. Üstümüze kurşun yağıyor ve sizin ölmenizi istemiyorum, bildiğiniz gibi.”</p>

  <p>Daha o konuşurken bir kurşun ellerinin arasındaki dümenin pirinç başlıklı çubuğuna çarpıp sekti ve rüzgâr tarafında havaya doğru vınlayıp gitti.</p>

  <p>“Görüyorsunuz işte,” dedi ona ve sonra bana dönüp, “Bay Van Weden, dümene geçer misiniz?”</p>

  <p>Maud Brewster ambar ağzından içeri girmişti, bu yüzden bir tek başı gözüküyordu. Wolf Larsen bir tüfek bulmuş namlusuna fişek sürüyordu. Ona gözlerimle aşağı inmesi için yalvardım, ama o gülümseyip şöyle dedi:</p>

  <p>“Biz, bacaklarının üstünde durmaktan yoksun kara yaratıkları olabiliriz, ama Kaptan Larsen’e en az kendisi kadar gözü pek olduğumuzu gösterebiliriz.”</p>

  <p>Larsen ona hayranlık dolu kısa bir bakış fırlattı.</p>

  <p>“Bunun için yüzde yüz hoşlanıyorum, sizden,” dedi. Kurşunlardan birisi kamaranın duvarına esaslı biçimde çarparken, “Kitaplar, beyin ve yüreklilik. Siz bir korsan şefinin karısı olabilecek denli çok yönlü, aydın bir kadınsınız. Hım, bunu sonra konuşuruz,” deyip gülümsedi.</p>

  <p>Konuşurken gözlerinin altın rengini aldığını gördüm, Bayan Brewster’ın gözlerine ise dehşet yerleşmişti.</p>

  <p>Hemen atılıp, “Biz daha yürekliyiz,” dedim. “En azından, kendi adıma konuşursam, Kaptan Larsen’den daha yürekli olduğumu biliyorum.”</p>

  <p>Bu kez de ani bakışının hedefi ben oldum. Onunla dalga geçip geçmediğimi merak ediyordu. <i>Hayalet</i> rotasından sapmasın diye dümene üç ya da dört kol yerleştirdim ve ardından gemiyi rotaya oturttum. Wolf Larsen hâlâ bir açıklama bekliyordu, ben de dizlerimi işaret ettim.</p>

  <p>“Dizlerimdeki,” dedim, “hafif titremeyi görebilirsiniz. Bu korkum yüzünden, bedenim korkuyor ve zihinsel olarak da korkuyorum, çünkü ölmek istemiyorum. Ama ruhum titreyen bedene ve zihnin endişelerine baskın çıkıyor. Yürekliden de öteyim. Cesaretliyim. Sizin bedeniniz korkmuyor. Siz korkmuyorsunuz. Öte yandan, tehlikeyle karşılaşmanın size hiçbir bedeli yok; ayrıca da size keyif veriyor. Hoşunuza gidiyor. Korkusuz olabilirsiniz, Bay Larsen, ama yürekliliğin bana ait olduğunu da teslim etmeniz gerekiyor.”</p>

  <p>“Haklısınız,” diye kabullendi hemen. “Daha önce hiç böyle bir açıdan düşünmemiştim ben bunu. Ama bunun tersi de doğru mu? Siz benden daha yürekliyseniz, ben sizden daha mı korkağım yani?”</p>

  <p>Bunun saçmalığına ikimiz de güldük ve o güverteye inip tüfeğini küpeşteye dayadı. Daha önce üstümüze yağan kurşunlar bir mil öteden gelmişti, ama artık bu mesafeyi yarıya indirmiştik. Dikkatlice üç el ateş etti. İlki sandalın 15 metre kadar rüzgâr tarafına, İkincisi ise hemen yanına düştü ve üçüncü atışla sandalın dümencisi dümeni elinden bırakarak sandalın dibinde iki büklüm oldu.</p>

  <p>“Sanırım bu onların aklını başına getirir,” dedi Wolf Larsen, ayaklanarak. “Avcıyı vurmayı göze alamam ve kürekçinin de dümen kullanmayı bilmediğini umarım. Ki bu durumda avcı hem dümeni kullanıp hem de ateş edemez.”</p>

  <p>Kestiriminde haklı çıktı, çünkü sandal anında rüzgârın önünde sürüklendi ve avcı dümencinin yerini almak için kıç tarafına sıçradı. Artık ateş edemiyordu, gerçi öbür sandallardan açılan ateş nedeniyle hâlâ tüfek sesleri geliyordu.</p>

  <p>Avcı sandalı yeniden rüzgârın önüne atmayı başardı, ama onun otuz metresine karşılık iki misli yol alarak peşinden seğirttik. Doksan metre kadar ötede kürekçinin avcıya bir tüfek uzattığım gördüm. Wolf Larsen geminin ortasına gitti ve çatal mandarını serbest bıraktı. Sonra tüfeğini doğrultup küpeştenin üzerinden dikkatle nişan aldı. Avcının iki kez dümeni tek eliyle idare edip tüfeğine uzandığını ve tereddüt geçirdiğini gördüm. Artık yanlarına varmış, onları geçiyorduk.</p>

  <p>“Hey, sen!” diye bağırdı Wolf Larsen sandalın kürekçisine birdenbire. “Dön geri!”</p>

  <p>Aynı anda da halat tomarını fırlattı. Neredeyse adamı yere yıkacak biçimde tam yerine düştü halat, ama o buyruğa uymadı. Bunun yerine emirlerini bekleyerek avcısına baktı. Avcı ise ikileme düşmüştü. Tüfeği dizlerinin arasındaydı, ama dümeni elinden bırakırsa sandal sürüklenip uskunaya bindirebilirdi. Ayrıca Wolf Larsen’in tüfeğinin üstüne doğrulduğunu da görmüştü ve tüfeğini eline aldığı anda vurulacağını biliyordu.</p>

  <p>“Geri dön!” dedi adamına sessizce.</p>

  <p>Kürekçi, sandalı döndürmek suretiyle buyruğa uydu ve halatı gerilinceye dek çekti. Sandal hızla yön değiştirdi ve avcı sandalı <i>Hayalet</i>’in beş altı metre yanında paralel hizaya getirerek düzeltti.</p>

  <p>“Şimdi o yelkeni indirip yaklaşın!” diye buyurdu Wolf Larsen.</p>

  <p>İpi tek eliyle aşağı salarken bile tüfeğini bir an için indirmemişti. İki sağlam adam sandalın başını ve kıçını bağlayıp güverteye çıkmaya hazırlandıklarında avcı kendi tüfeğini sanki güvenli bir konuma getirmek istercesine kavradı.</p>

  <p>“İndir onu!” diye bağırdı Wolf Larsen ve avcı da, sanki tüfek sıcakmış da elini yakmış gibi indirdi.</p>

  <p>Kendileri güverteye çıktıklarında iki tutsak sandalı da yukarı çektiler ve Wolf Larsen’in yönlendirmesi altında yaralı dümenciyi baş kasaraya taşıdılar.</p>

  <p>“Beş sandalımız da sizinle benim yaptığımızı yapabilirlerse, epeyce mürettebatımız olacak demektir,” dedi Wolf Larsen bana.</p>

  <p>“Vurduğunuz adam – umarım…” diye kekeledi Maud Brewster.</p>

  <p>“Omzundan yaralandı,” diye yanıtladı Wolf Larsen. “Ciddi bir şey değil, Bay Van Weyden onu iki üç haftada eskisinden de iyi duruma sokar.”</p>

  <p>“Ama şu ahbaplar için bir şey yapamaz, görünüşe bakılırsa,” diye ekledi, yanına doğru ilerlediğim ve o anda önümüzde seyreden <i>Makedonya’nın</i> üçüncü sandalını göstererek. “Horner’la Duman’ın işi bu. Onlara adamları sağ istediğimizi söylemiştim, ceset değil. Fakat bir kez ateş etmeyi öğrendiğinizde hedefi vurmak için ateş etmek karşı konulması güç bir zevk. Hiç denediniz mi, Bay Van Weyden?”</p>

  <p>Hayır anlamında başımı salladım ve dikkatimi sandala çevirdim. Demek ki kanlı bitmişti, çünkü geri çekilip düşmanın kalan iki sandalına saldırmak için bizim üç sandala katılmışlardı. Terk edilen sandal denizin ortasında, her dalgayla sarhoş gibi savruluyordu, gevşemiş yelkeni sağa yatmış çırpınıyor ve rüzgârda yalpalıyordu. Avcıyla kürekçi tuhaf biçimde sandalın dibine kıvrılıp kalmışlardı, ama kürekçi yarısı içerde yarısı dışarıda küpeştenin üstüne uzanmış, kolları suya sarkmış, kafası bir o yana bir bu yana sallanıyordu.</p>

  <p>“Bakmayın, Bayan Brewster, lütfen bakmayın,” diye yalvardım ona ve beni dinleyip manzarayı görmemiş olmasından hoşnut kaldım.</p>

  <p>“Doğruca yanlarına gidelim, Bay Van Weyden,” diye buyurdu Wolf Larsen.</p>

  <p>Biz yaklaşırken ateş durdu ve kavganın bitmiş olduğunu gördük. Kalan iki sandal bizim beş sandalımız tarafından ele geçirilmiş, yedisi de gemiye alınmak için bir araya toplanmışlardı.</p>

  <p>“Şuraya bakın,” diye haykırdım elimde olmadan, kuzeydoğuyu işaret ederek.</p>

  <p><i>Makedonya</i>’nın konumunu belirten duman lekesi yeniden görünmüştü.</p>

  <p>“Evet, ben de onu gözlüyordum,” oldu Wolf Larsen’in sakin karşılığı. Sis tabakasına kadarki uzaklığımızı ölçtü ve rüzgârın yanağındaki ağırlığını hissetmek için bir anlığına durakladı. “Sanırım, becereceğiz; ama o kardeşim olacak mübareğin küçük oyunumuzu çakıp canımıza okuyacağına güvenebilirsiniz. Hey, şuna bakın!”</p>

  <p>Duman lekesi birdenbire büyüyüvermişti ve oldukça karaydı.</p>

  <p>“Havanı söndüreceğim senin yine de, kardeşim” diye kıkırdadı, “Senin havanı indireceğim ve umarım o eski kazanların paramparça olur.”</p>

  <p>Durduğumuzda hummalı ama düzenli bir kargaşa hüküm sürdü. Sandallar her taraftan güverteye alındı. Tutsaklar küpeşteyi aşar aşmaz avcılarımız tarafından baş kasaraya dizildiler, bu sırada tayfalarımız da sandalları apar topar yukarı çekip bağlama zahmetine girişmeden gelişigüzel güvertenin orasına burasına indirdiler. Son sandal denizden kaldırılıp makaralara takıldığında biz çoktan bütün yelkenleri açmış, ıskotaları gevşetmiş, yola koyulmuştuk.</p>

  <p>Acele etmek için nedenimiz vardı. Bacasından dumanların en karasını püskürte püskürte, <i>Makedonya</i> kuzeydoğudan üstümüze doğru geliyordu. Kendisine kalan sandalları boş verip bizim yolumuza çıkmak için rotasını değiştirmişti. Üstümüze gelmiyor, yolumuzu kesmeye çalışıyordu. Rotalarımız bir açının iki kenarı gibi, kesişme noktası sis tabakasının köşesine denk gelecek biçimde giderek birbirine yaklaşıyordu. <i>Makedonya’nın</i> bizi kıstırmayı umduğu yer orasıydı. <i>Hayalet</i>’in umudu ise <i>Makedonya</i> oraya varmadan önce o noktayı geçmekte yatıyordu.</p>

  <p>Wolf Larsen, gözleri parlayarak ve takibin bir ayrıntısından ötekine inceleyip kafa yorarak dümeni idare ediyordu. Kâh rüzgârın durgunlaşması ya da şiddetlenmesinin belirtilerini görmek için rüzgâr yönünden denizi, kâh <i>Makedonya’yı</i> inceliyordu ve yine gözleri her bir yelken üzerinde ayrı ayrı geziniyor, <i>Hayalet</i>’in tüm hızını sonuna dek kullanıncaya değin oradaki bir yelken gevşetilip şuradaki gerilsin diye buyruklar veriyordu. Tüm düşmanlık ve kinler unutulmuştu ve çok uzun zamandan beri onun zalimliklerine katlanan adamların onun buyruklarını yerine getirmek için hevesle fırlamaları beni şaşırtmıştı. Söylemesi garip, ama kabaran denizde dalgalarla boğuşarak ilerlerken talihsiz Johnson geldi aklıma; <i>Hayalet</i>’ i öylesine sever ve onun yol alma gücünden öyle keyif alırdı ki sağ kalıp aramızda olmadığı için içimden bir hayıflanma dalgasının yükseldiğini fark ettim.</p>

  <p>“Silahlarınızı alsanız iyi olur, arkadaşlar,” diye seslendi bizim avcılara Wolf Larsen ve beş adam ellerinde silahlarıyla küpeştenin rüzgâraltı tarafında sıralanıp beklediler.</p>

  <p><i>Makedonya</i> artık bir mil yakınımızdaydı, bacasından sağa doğru kapkara duman püskürtüp Wolf Larsen’in onu izlerken alıntı yaparak söylediği gibi “Tuzlu suyun içinden sesi gökleri tutarak”<a class="footnoteref" href="../Text/notlar.xhtml#n18" id="ref18">18</a> saatte on yedi mil hızla denizi yara yara deli gibi yol alıyordu. Biz dokuz milden fazla hız yapmıyorduk, ama sis tabakası oldukça yakındaydı.</p>

  <p><i>Makedonya’nın</i> gövdesinden bir duman bulutu yükseldi, ağır bir patlama sesi duyduk ve ana yelkenimizin gerilmiş bezinde yuvarlak bir delik oluştu. Gemide taşıdıkları söylenen küçük toplardan birisiyle bize ateş ediyorlardı. Geminin ortasına toplaşan adamlarımız şapkalarını havaya fırlatıp alaycı bir yaygara kopardılar. Yeniden bir duman bulutu ve gürültülü bir patlamayla birlikte gülle bu kez beş altı metre gerimize, batmadan önce rüzgâr yönünde iki kez sekerek düştü.</p>

  <p>Ama tüm avcıları ya sandallarda bulunduğu ya da bize tutsak düştüğü için tüfek atışı yoktu. İki geminin birbirine uzaklığı yarım mile düştüğünde üçüncü bir atış ana yelkenimizde başka bir delik açtı. Derken sisin içine girdik. Yoğun, ıslak sargısıyla bizi örtüp gizleyerek çevremizi kuşattı.</p>

  <p>Havadaki ani değişim şaşırtıcıydı. Bir saniye önce üstümüzde berrak gökyüzü, deniz ufukta göz alabildiğine dalgalanırken ve duman, ateş ve demir mermiler kusarak üstümüze gelen bir gemi eşliğinde gün ışığının içinde batıp çıkıyorduk. Ve bir anda, güneş ortadan kaybolup gökyüzü ve hatta ana direklerimiz bile görünmez oldu ve ufuk gözden yitti. Gri buğuyu yağmur gibi yarıyorduk. Giysilerimizdeki her bir iplik parçası, başımızdaki ve yüzümüzdeki her bir tüy kristal küreciklerle süslenmişti. İpler nemden sırılsıklamdı; başımızın üstündeki halat donanımından üstümüze damlıyordu ve bumbaların alt bölümünde su damlaları uzun yollara dönüşüp uskunanın her atılışıyla koparak yalancı sağanaklar gibi güverteye savruluyordu. Dışa vurulmayan, boğucu bir duyguya kapıldım. Kendini dalgalara atan geminin sesleri nasıl sis tarafından kulaklarımıza geri fırlatılıyorsa insanın düşünceleri de aynı biçimdeydi. Zihin, çevremizi sarıp sarmalayan bu ıslak örtünün ötesinde kalmış bir dünyanın varlığından sıyrılıyordu. Dünya buydu, evrenin ta kendisi, sınırları öylesine yakındı ki insanın iki koluyla uzanıp bu sınırları gerisin geri itesi geliyordu. Geri kalan her şeyin bu gri duvarların dışında olabileceği düşüncesi olanaksız görünüyordu. Geri kalan her şey bir düş, bir düşün anısından başka bir şey değildi.</p>

  <p>Acayipti bu, oldukça acayipti. Maud Brewster’a baktım ve onun da benzer bir etkiye kapıldığını anladım. Sonra Wolf Larsen’e baktım, ama onun bilincine ilişkin öznel hiçbir şey yoktu. Onun bütün derdi o ana, nesnel duruma yönelikti. Hâlâ dümendeydi ve <i>Hayalet</i> in her ileri atılışıyla ve rüzgâraltına yalpalayışıyla geçen dakikaları hesaplayarak Zamanı zamanlıyordu.</p>

  <p>Bana alçak sesle, “Ses çıkarmadan ön tarafa ve rüzgâraltına git” dedi. “Önce gabya yelkenlerini hisa et. Adamları halatların başına yerleştir. Hiçbir makara tıkırtısı olmamasına, hiç kimsenin konuşmamasına dikkat et. Hiç ses yok, anladın mı, hiç ses yok.”</p>

  <p>Her şey hazır olduğunda “rüzgâraltı” sözcüğü ağzımdan çıkıp ön tarafta kulaktan kulağa geçti ve <i>Hayalet</i> neredeyse hiç gürültü yapmadan ileriye doğru şahlandı. Ve gürültü namına çıkan ufak tefek sesler de –birkaç camadan halatının şaklaması ve bir iki makarada bobinlerin gıcırdaması – çevremizi sarıp sarmalayan yankılı kasvetin içinde hayaletimsi seslerdi.</p>

  <p>Sis birdenbire incelip gün ışığında, alabildiğine uzanan deniz ufuk çizgisine değin önümüzde yeniden belirdiğinde pek az ilerlemiştik. Okyanus bomboştu. Yüzeyini yaran ya da dumanıyla göğü karartan öfkeli <i>Makedonya</i> ortalarda görünmüyordu.</p>

  <p>Wolf Larsen hemen oradan sıvışıp sis tabakasının kenarı boyunca ilerledi. Hilesi apaçık ortadaydı. Sisin içine buharlının rüzgâr yönünden dalmış ve buharlı onu yakalama umuduyla sisin içinde körlemesine ilerlerken o sığınağından dışarı çıkmıştı ve şimdi de buharlının rüzgâraltı yönünden yeniden içeri giriyordu. Bunda da başarılı olduğu için, kardeşinin kendisini bulma olasılığıyla kıyaslandığında eskilerin samanlıkta iğne aramak benzetmesi hafif kalıyordu.</p>

  <p>Uzunca bir süre yol almadı. Pruva yelkeniyle ana yelkenini kavanço edip gabya yelkenlerini yeniden açarak sisin içine yöneldik. Biz sisin içine girdiğimiz sırada rüzgâr yönünden belli belirsiz koca bir kütlenin çıktığına yemin edebilirdim. Çabucak Wolf Larsen’e baktım. Çoktan sisin içine gömülmüştük, ama kafasını sallayarak onayladı. Manevrasını tahmin eden, ama erken davranma fırsatını bir anla ıskalayan <i>Makedonya</i>’yı o da görmüştü. Görünmeden kaçtığımıza kuşku yoktu.</p>

  <p>“Bunu fazla sürdüremez,” dedi Wolf Larsen. “Sandallarının kalanlarını toplamak için geri dönmek zorunda. Dümene birini geçirin, Bay Van Weyden, şimdilik bu rotada devam edin ve artık bu akşam daha fazla oyalanmayacağımız için nöbetçileri de yerleştirebilirsiniz.”</p>

  <p>“Bununla birlikte, beş dakikalığına <i>Makedonya’nın</i> güvertesinde olup,” diye de ekledi, “kardeşimin küfürlerini işitmek için beş yüz dolar verirdim.”</p>

  <p>Dümenden ayrıldığında “Ve şimdi, Bay Van Weyden,” dedi, “şu yeni gelenlere hoş geldin dememiz gerek. Avcılara bol viski servisi yapılsın ve birkaç şişe de ön tarafa yollayın. Onların her birini yarın Ecel Larsen için avlandıkları kadar hoşnut biçimde Wolf Larsen için de avlanmaları için denize indirmeyi göze alacağım.”</p>

  <p>“Ama Wainwright gibi onlar da kaçmazlar mı?” diye sordum.</p>

  <p>Kurnazca gülümsedi. “Bizim avcıların sesi çıkmadığı sürece kaçmazlar. Yeni avcılarımızın vuracağı postların tamamı için post başına birer dolar bölüştürüyorum bizimkilerin aralarında. En azından yarısının, bugünkü heveskârlığı bu yüzdendi. Yok, bizimkilerin sesi çıkmadığı sürece herhangi bir kaçış olmaz. Ve şimdi ön tarafa gidip hastabakıcılık görevlerinizi yerine getirirseniz iyi olur. Bir koğuş dolusu adam sizi bekliyordur.”</p>

</body>

</html>