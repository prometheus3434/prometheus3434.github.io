<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Otuz Dördüncü Bölüm</h1>

  <p>“<i>Hayaletin</i> direklerini yitirmiş olması çok kötü. Yoksa onunla buradan gidebilirdik. Gidebilirdik, değil mi Humphrey?”</p>

  <p>Heyecanla ayağa fırladım.</p>

  <p>Aşağı yukarı gidip gelirken, “Belki de, belki de,” diye yineleyip duruyordum.</p>

  <p>Maud’un gözleri beni izlerken beklentiyle ışıldıyordu. Bana bu kadar çok inanıyordu! Ve bunun düşüncesi gücüme güç katıyordu. Michelet’nin, “Toprak ana efsanevi oğlu için neyse, erkek için de kadın odur; diz çöküp memesini öper ve yeniden güçlenir” sözlerini anımsadım. Bu sözlerin harikulade gerçekliğini ilk kez anlıyordum. Çünkü tam da bunu yaşıyordum. Maud da benim için böyleydi, hiç eksilmeyen bir güç ve cesaret kaynağı. Yeniden güçlü olmak için, ona bakmam ya da onu düşünmem yetiyordu.</p>

  <p>“Yapılabilir, yapılabilir,” diye düşünüyor, yüksek sesle öne sürüyordum. “Herkes ne yapıyorsa ben de yapabilirim ve bugüne değin hiç yapılmadıysa bile ben yine de yapabilirim.”</p>

  <p>“Ne? Tanrı aşkına,” diye yalvardı Maud. “Lütfen merhamet edin de söyleyin, neymiş yapabileceğiniz şey?”</p>

  <p>“Biz bunu yapabiliriz,” diye düzelttim. “Neden olmasın ki, direkleri <i>Hayalet’e</i> yeniden takıp yelken açmaktan başka bir şey değil.”</p>

  <p>“Humphrey!” diye imledi.</p>

  <p>Sanki çoktan tamamlanmış bir işmiş gibi düşüncemle gurur duydum.</p>

  <p>“Yapılması nasıl mümkün olacak ki?” diye sordu.</p>

  <p>Yanıtım, “Bilmiyorum,” idi. “Bugünlerde her şeyi yapabilecek güçte olduğumu biliyorum bir tek.”</p>

  <p>Gururla gülümsedim ona; fazlasıyla gururla hem de, çünkü gözlerini indirip bir an için sessiz kaldı.</p>

  <p>“Ama Kaptan Larsen var,” diyerek karşı çıktı.</p>

  <p>“Kör ve çaresiz,” diye yanıtladım çabucak, elimin tersiyle adamı bir saman çöpü gibi bir yana iterek.</p>

  <p>“Ama onun o korkunç elleri! Ambarın açık ağzından nasıl sıçradığını biliyorsunuz.”</p>

  <p>“Ve siz de, etrafından nasıl sürünüp ondan kaçındığımı biliyorsunuz,” diye karşı durdum neşeyle.</p>

  <p>“Ve ayakkabılarınızdan olduğunuzu da.”</p>

  <p>“Ayaklarım onların içinde olsaydı Wolf Larsen’den kaçmamı daha çok beklerdiniz.”</p>

  <p>İkimiz de güldük ve ardından <i>Hayalet</i>’in direklerini takıp dünyaya geri dönme planımızı oluşturmak için ciddiyetle kolları sıvadık. Mekanik işlerde son birkaç ayda edindiğim pratik deneyimin yanı sıra okul günlerimin fizik bilgisini de belli belirsiz anımsıyordum. Ancak, önümüzdeki görevi daha yakından incelemek için <i>Hayalet</i>’e yürüdüğümüzde suda yatan kocaman direklerin görüntüsünün cesaretimi kırdığını da söylemem gerek. Nereden başlayacaktık? Makara ve palangaları bağlamak için gereken yüksekliği sağlamak üzere bir direk ayakta kalmış olsaydı keşke! Ama ayakta duran hiçbir şey yoktu. Bu bana insanın kendini, bot bağcıklarını kullanarak yukarı çekmesi sorununu anımsattı. Levyelerin mekaniğinden anlardım; ama dayanak noktasını nereden bulacaktım?</p>

  <p>Çapı kırk santim, artık yalnızca bir saptan ibaret kalmış, ama hâlâ yirmi metre uzunluğunda ve kabaca hesapladığıma göre en azından bir buçuk ton ağırlığındaki ana direk vardı. Sonra çapı daha geniş ve o da bir buçuk tondan aşağı çekmeyen pruva direği geliyordu. Nereden başlayacaktım? Kafamda, denizcilerin arasında “makas direnci” diye bilinen buluşu geliştirirken Maud da sessizce yanımda dikiliyordu. Ama her ne kadar denizcilerin malumu olsa bile, ben bunu orada, Emek Adası’nda icat ettim. İki ince direği çaprazlayıp uçlarını bağlayarak ve sonra da onları ters dönmüş bir ‘V’ biçiminde yerleştirerek güvertenin üstünde çekme makaramı bağlayacağım bir nokta oluşturabildim. Bu çekme makarasına gerektiğinde ikinci bir çekme makarası ekleyebilecektim. Tabii bir de ırgat sorunu vardı.</p>

  <p>Maud bir çözüme ulaştığımı anladı ve gözleri sevgiyle ısındı.</p>

  <p>“Ne yapacaksınız?” diye sordu.</p>

  <p>“Şu çöpleri temizleyeceğim,” dedim yan taraftaki karmakarışık enkazı göstererek.</p>

  <p>Ah, sözcüklerin kararlılığı kulağıma nasıl da iyi geliyordu. “Şu çöpleri temizleyeceğim!” Birkaç ay öncesinin Humphrey Van Weyden’ının dudaklarından bu denli etkileyici sözler döküldüğünü bir düşünün!</p>

  <p>Duruşumda ve sesimde bir parça melodramatik bir hava olsa gerekti, çünkü Maud gülümsüyordu. Gülünç şeyler gözünden hiç kaçmazdı ve bir şeyde bir parça sahtelik, belirsizlik, ima varsa onu şaşmaz biçimde görüp hissederdi. İşine denge ve derinliği veren ve onu dünyanın gözünde değerli kılan da buydu. Mizah duygusuna ve anlatımın gücüne sahip ciddi eleştirmen, elbette dünyanın kulağına hükmederdi. Ve o da bu biçimde hükmediyordu zaten. Onun mizah duygusu gerçekten de orantıya yönelik sanatçı sezgisiydi.</p>

  <p>“Bunu daha önce bir yerlerde duyduğumdan eminim, kitaplarda olabilir,” diye mırıldandı neşeyle.</p>

  <p>Benim de orantıya yönelik sezgim vardı ve anında süngüm düşüp, durumun efendisinin kendini beğenmiş pozundan, en hafifinden söylersem, oldukça sefil bir alçakgönüllülük kargaşasına döndüm.</p>

  <p>Hemen elini benimkinin üstüne koydu.</p>

  <p>“Çok üzgünüm,” dedi.</p>

  <p>“Gerek yok,” diye yutkundum. “İyi geliyor bana. İçimdeki okul çocuğu çok ileri gidiyor. Ne orada ne de burada işe yarıyor. Gerçekten ve tam anlamıyla yapmamız gereken şu çöpü temizlemek. Sandala benimle gelirseniz çalışmaya başlayabilir ve işleri yoluna koyabiliriz.”</p>

  <p>“‘Denizciler dişlerinin arasını çakılarıyla temizlerken,’” dizesini<a class="footnoteref" href="../Text/notlar.xhtml#n23" id="ref23">23</a> alıntıladı benim için ve öğleden sonranın geri kalanında emeğimizle dalga geçtik.</p>

  <p>Onun görevi, ben karışıklığı düzeltmeye çalışırken sandalı düzgün tutmaktı. Ve böylesine bir kargaşa; mandar, ıskotalar, ventolar, gargari halatları, istralyalar, suyun içinde ileri geri, öne arkaya gide gele birbirine dolanmış, düğümlenmişti. Gereğinden fazlasını kesmiyordum; bumbanın ve direklerin altından ve çevresinden uzun ipleri geçirir, mandar ve ıskotaların uçlarını deliklerinden çıkarır ve sandalın içinde halattaki diğer düğümü çözmek için açıp toplarken çok geçmeden terden sırılsıklam oldum.</p>

  <p>Yelkenleri biraz kesmek gerekiyordu ve ıslanmış yelken bezi gücümü zorluyordu; ama gece çökmeden önce hepsini kurusun diye kumsala sermeyi başardım. Akşam yemeği için ara verdiğimizde ikimiz de çok yorgunduk, ama göze önemsiz gözükse de çok iyi iş çıkartmıştık.</p>

  <p>Ertesi sabah, becerikli yardımcım Maud’la ıskaçaları temizlemek için <i>Hayalet</i>’in iç tarafına gittim. Çekiç vuruşlarının çıkarttığı ses Wolf Larsen’i getirdiğinde işe başlayalı çok zaman geçmemişti.</p>

  <p>“Merhaba aşağıdakiler!” diye bağırdı aşağıya açık kapaktan.</p>

  <p>Sesini duymak Maud’un korunmak istercesine hemen yanıma sokulmasına yol açtı ve biz konuşmayı sürdürürken bir elini kolumun üstüne koydu.</p>

  <p>“Merhaba güvertedeki,” diye yanıtladım. “Günün aydın olsun.”</p>

  <p>“Aşağıda ne yapıyorsunuz?” diye sordu. “Gemimi benim yerime batırmaya mı uğraşıyorsunuz?”</p>

  <p>“Tam tersi, onu onarıyorum,” diye yanıtladım.</p>

  <p>“Ama Tanrı aşkına, neyi onarıyorsun?” Sesinde şaşkınlık vardı.</p>

  <p>“Eee, direkleri yeniden dikmek için gereken her şeyi hazırlıyorum,” diye yanıtladım kolayca, sanki bu dünyanın en sıradan işiymiş gibi.</p>

  <p>“Sonunda kendi bacaklarının üstünde duruyormuşsun gibi görünüyor, Hump,” dediğini işittik ve ardından bir süre sessiz kaldı.</p>

  <p>“Ama söyleyeyim, Hump,” diye seslendi aşağıya. “Bu işi beceremezsin.”</p>

  <p>“Ah, evet, yapabilirim,” diye karşı çıktım. “Yapıyorum zaten.”</p>

  <p>“Ama bu benim gemim, benim özel mülküm. Ya izin vermezsem?”</p>

  <p>“Unutuyorsun,” diye karşılık verdim. “Sen artık mayanın en büyük parçası değilsin. Bir zamanlar öyleydin ve yinelemekten hoşlandığın gibi beni yiyebilecek durumdaydın; ama bir gevşeme oldu ve şimdi ben seni yiyebilecek durumdayım. Maya bayatladı.”</p>

  <p>Kısa, sevimsiz bir kahkaha attı. “Bakıyorum da benim felsefemi bana geri satıyorsun. Ama beni küçümseme yanlışına düşme. Senin iyiliğin için uyarıyorum seni.”</p>

  <p>“Ne zamandan beri hayırsever oldun?” diye sordum. “Haydi, itiraf et, beni kendi iyiliğim için uyarman ne kadar tutarsız olduğunu gösteriyor.”</p>

  <p>“Şimdi kapağı kapattığımı bir düşün? Depoda yaptığın gibi kandıramazsın beni,” diyerek alaycılığımı duymazdan geldi.</p>

  <p>“Wolf Larsen,” dedim sert bir sesle, ilk kez ona bilinen ismiyle seslenerek, “Çaresiz, direnemeyecek durumdaki bir insana ateş edemem. Bunu bana, şükürler olsun ki sen kanıtladın. Ama şimdi seni uyarıyorum ve senin de benim de iyiliğimiz için değil pek; düşmanca bir davranışa kalkıştığın anda seni vururum. Seni şimdi, şurada dururken vurabilirim ve eğer o kadar kafana koyduysan hadi git de o kapağı kapatmaya çalış.”</p>

  <p>“Yine de seni men ediyorum, gemimi kurcalamana izin vermiyorum.”</p>

  <p>“Ama olmadı bu!” diye sitem ettim. “Sanki ahlaki bir haktan söz ediyormuş gibi olaya senin gemin olduğunu söyleyerek yaklaşıyorsun. Başkalarına gelince ahlaki hakları asla gözetmezdin. Şimdi benim bu hakkı gözeteceğimi sanmıyorsundur herhalde.”</p>

  <p>Açık ambar kapağının altına gitmiştim, böylece onu görebiliyordum. Yüzündeki, onu gizlice gözlediğim zamankinden son derece farklı ifade yoksunluğu, kırpışmadan bir noktaya takılmış gözleri yüzünden daha da artmıştı. Bakılacak, hoş bir yüz değildi bu.</p>

  <p>“Ve hiç kimse, hatta Hump bile ona saygı gösterecek denli zavallı değil,” diye dudak büktü.</p>

  <p>Sesinde tam bir küçümseme vardı. Yüzü ise yine ifadesiz kalmıştı.</p>

  <p>Bir duraksamanın ardından, “Nasılsınız, Bayan Brewster?” dedi aniden.</p>

  <p>Telaşlandım. Maud hiç sesini çıkarmamış, hatta kımıldamamıştı bile. Az da olsa görüyor olması mümkün müydü? Yoksa görüşü geri mi geliyordu?</p>

  <p>“Siz nasılsınız, Kaptan Larsen?” diye yanıtladı. “Tanrı aşkına, benim burada olduğumu nereden bildiniz?”</p>

  <p>“Nefes alışınızı duydum, elbette. Diyorum ki, Hump ilerleme gösteriyor, öyle değil mi?”</p>

  <p>“Bilmem,” dedi bana gülümseyerek. “Onu hiç başka türlü görmedim ki.”</p>

  <p>“Onu bir de önceleri görecektiniz.”</p>

  <p>“Yüksek dozda Wolf Larsen,” diye mırıldandım, “yemeklerden önce ve sonra.”</p>

  <p>“Sana bir kez daha söylemek isterim, Hump,” dedi gözdağı verircesine, “her şeyi olduğu gibi bıraksan iyi olur.”</p>

  <p>“Peki, ama sen de bizim gibi kurtulmak istemiyor musun?” diye sordum kuşkuyla.</p>

  <p>“Yok,” diye yanıtladı. “Burada ölmek niyetindeyim.”</p>

  <p>“Pekâlâ, bizim öyle bir niyetimiz yok,” diye tamamladım cüretkârca, çekiçle vurma işime yeniden başlayarak.</p>

</body>

</html>