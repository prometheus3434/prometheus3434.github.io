<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Otuz Üçüncü Bölüm</h1>

  <p>Bütün gün Wolf Larsen’in kıyıya çıkmasını bekledik. Tahammülü güç bir endişe süreciydi bu. Her an birimiz ya da ötekimiz <i>Hayalet’e</i> doğru beklenti yüklü bir bakış atıyorduk. Ama gelmedi. Güvertede bile görünmedi.</p>

  <p>“Belki de baş ağrısındandır,” dedim. “Onu pupada yatarken bırakmıştım. Bütün gece orada yatmış olabilir. Sanırım gidip bir baksam iyi olacak.”</p>

  <p>Maud yalvaran gözlerle baktı bana.</p>

  <p>“Bir şey olmaz,” diye güvence verdim ona. “Revolverleri de alacağım. Biliyorsunuz gemideki tüm silahları topladım.” “Ama kolları var, elleri var, o korkunç, korkunç elleri var!” diye karşı çıktı. Ve derken haykırdı, “Oh, Humphrey, ondan korkuyorum! Gitmeyin – lütfen gitmeyin!”</p>

  <p>Elini yalvarırcasına elimin üstüne koydu ve nabzım tavana vurdu. Yüreğim herhalde bir an için gözlerimdeydi. Ah bu sevgili, tatlı kadın! Tutunup yalvarışıyla tam bir kadındı, erkekliğimin derinlerine dalıp onu yeni bir gücün özsuyuyla dolduran gün ışığı ve zindelikti. Tam fok sürüsünün ortasındaki gibi kollarımı ona dolayacaktım; ama düşünüp kendimi tuttum.</p>

  <p>“Hiçbir riske girmeyeceğim,” dedim. “Yalnızca pruvadan gözetleyip bakacağım.”</p>

  <p>Ciddiyetle elimi sıktı ve gitmeme izin verdi. Ama güvertede onu yatarken bıraktığım yer boştu. Belli ki aşağı inmişti. O gece her seferinde birimiz uyuyarak dönüşümlü biçimde nöbet tuttuk; çünkü Wolf Larsen’in ne yapacağı bilinmezdi. Her şeyi yapabileceğine kuşku yoktu.</p>

  <p>Ertesi gün de bekledik, bir sonraki gün de; ama ondan hiçbir iz yoktu henüz.</p>

  <p>“Onun şu baş ağrıları, şu ataklar,” dedi Maud dördüncü günün öğle sonrasında. “Belki de hastadır, çok hasta. Ölmüş de olabilir.”</p>

  <p>Bir şey söylemem için bir süre bekleyip, “Ya da ölmek üzere,” diye fikir değiştirdi.</p>

  <p>“Umarım öyledir,” diye yanıtladım.</p>

  <p>“Ama düşünün, Humphrey, son saatlerini yaşayan bir türdeşimiz.”</p>

  <p>“Kim bilir,” diye yanıtladım.</p>

  <p>“Evet, kim bilir,” diye kabullendi. “Ama bilmiyoruz. Eğer öyleyse bu berbat bir şey. Kendimi asla bağışlayamam. Bir şeyler yapmalıyız.”</p>

  <p>“Kim bilir,” dedim yine.</p>

  <p>Kendini, tüm yaratıklar içinde Wolf Larsen için kaygı duymak zorunda hisseden kadına içten içe gülümseyerek bekledim. Benim için duyduğu kaygı nerede kaldı, diye düşündüm; yalnızca gemiyi gözetleyeceğim diye bile korkuya kapıldığı benim için?</p>

  <p>Sessizliğimin yönünü izlemeyecek ölçüde kurnazdı. Ve kurnaz olduğu kadar açık sözlüydü de.</p>

  <p>“Gemiye gitmelisiniz, Humphrey ve ne olduğunu anlamalısınız,” dedi. “Ve bana gülmek isterseniz de gülün, bağışlarım.”</p>

  <p>Boyun eğerek kalktım ve kumsala indim.</p>

  <p>“Çok dikkatli olun,” diye seslendi arkamdan.</p>

  <p>Baş kasaranın üstünden el salladım ve güverteye atladım. Arka tarafa, kamara koridoruna doğru yürüyüp içim rahat etsin diye aşağıya seslendim. Wolf Larsen yanıt verdi ve merdivenleri çıkmaya başladığında revolverimin horozunu kaldırdım. Sohbetimiz boyunca tabancayı açıkça gösterdim, ama o dikkat bile etmedi hiç. Fiziksel açıdan onu en son gördüğüm zamanki gibi görünüyordu, ama içine kapalı ve sessizdi. Aslında konuştuğumuz birkaç sözcüğe sohbet bile denemezdi. Kıyıya neden çıkmadığını sorgulamadığım gibi o da benim gemiye neden geldiğimi sormadı. Başı iyileşmişti artık, öyle dedi ve böylece başkaca bir söz etmeden ondan ayrıldım.</p>

  <p>Maud raporumu gözle görülür bir rahatlamayla karşıladı ve daha sonra mutfaktan yükselen duman neşesini yerine getirdi. Ertesi gün ve sonraki günde de mutfak dumanının yükseldiğini gördük ve kimi zaman da pupadaki görüntüsünü yakaladık. Ama hepsi bu kadardı. Kıyıya çıkmak için hiçbir girişimde bulunmadı. Bunu biliyorduk, çünkü hâlâ gece nöbetlerimizi sürdürüyorduk. Bir şey yapmasını, daha doğrusu elini göstermesini bekliyorduk ve eylemsizliği bizi şaşırtıp endişelendiriyordu.</p>

  <p>Bir hafta böyle geçti. Wolf Larsen’den başka ilgilendiğimiz bir şey yoktu ve onun varlığı tüm ağırlığıyla, yapmayı planladığımız ufak tefek işlerin birini bile yapmaktan bizi alıkoyan bir endişeyle üstümüze çökmüştü.</p>

  <p>Ama haftanın sonunda mutfaktan yükselen duman gözden yitti ve kendisi de artık pupada görünmez oldu. Çekindiği için –hatta sanırım gururundan da – isteğini yinelemekten kaçınsa da Maud’un kaygılarının arttığını görebiliyordum. Sonuçta onu kim engelleyebilirdi ki? Yüce gönüllü, başkalarını düşünen birisiydi o ve bir kadındı. Ayrıca, kendim de öldürmeye çalıştığım bu adamın, bu kadar yakınında türdeşleri varken bir başına ölmekte olduğunu düşündüğümde içimin sızladığının farkındaydım. O haklıydı. Benim dahil olduğum topluluğun yasası benden güçlüydü. Gerçek şuydu ki benimkine benzer elleri, ayakları, bedeni olan bu adam görmezden gelemeyeceğim bir savın altını çizmişti.</p>

  <p>Bu yüzden de Maud beni göndersin diye ikinci bir kez beklemedim. Yoğunlaştırılmış sütle marmelat eksiğimiz bulunduğunu keşfedip gemiye gideceğimi bildirdim. İki arada bir derede kaldığını görebiliyordum. Hiç de yaşamsal şeyler olmadıklarını ve bunların peşinden gitmemin akıl kârı sayılmayacağını bile mırıldanacak kadar işi ileriye götürdü. Ve sessizliğimin yönünü izlediği gibi, şimdi de konuşmamın yönünü izliyor ve benim gemiye yoğunlaştırılmış sütle marmelat almaya değil, kendisi ve gizlemeyi başaramadığını bildiği kaygısı yüzünden gittiğimi biliyordu.</p>

  <p>Baş kasaraya çıkınca ayakkabılarımı çıkardım ve çoraplı ayaklarımla gürültüsüzce arka tarafa gittim. Bu kez koridorun başından seslenmedim de. Sakınarak indiğimde kamaranın boş olduğunu gördüm. Kendi bölmesinin kapısı kapalıydı. Başta kapısına vurmayı düşündüm, ama sonra sözde işimi anımsayıp onu yerine getirmeye karar verdim. Dikkatlice, ses çıkartmadan döşemedeki kapağı kaldırıp bir kenara koydum. Erzak gibi geminin malzeme deposu da ambarda yer alıyordu ve bir iç çamaşırı yığınının içine düşünce, bu fırsattan yararlandım.</p>

  <p>Ambardan çıkarken Wolf Larsen’in bölmesinden sesler geldiğini işittim. Çömelip dinledim. Kapının kolu gıcırdadı. Hırsız gibi, içgüdüsel biçimde masanın arkasına sindim ve revolverimi çekip horozunu kaldırdım. Kapı ardına dek açıldı ve dışarıya çıktı. Onun yüzündekine; savaşçı, güçlü adam, dize gelmez birisi olan Wolf Larsen’in yüzündekine benzer içe işleyen bir ümitsizliği daha önce hiç görmemiştim. Bir kadın gibi ellerini büküp sıkılı yumruklarını kaldırıp inledi. Bir yumruğunu açıp avucunu sanki örümcek ağlarını süpürürcesine gözlerine sürtüyordu.</p>

  <p>“Tanrım! Tanrım!” diye inledi ve sıkılı yumrukları boğazını titreten muazzam ümitsizliğe karşı havaya kalktı.</p>

  <p>Dehşet vericiydi. Tepeden tırnağa titriyordum ve titremelerin omurgam boyunca bir aşağı bir yukarı gezindiğini, alnımdan akan teri hissedebiliyordum. Gerçekten de bu dünyada, güçlü bir adamın tümüyle aciz ve bitkin düştüğü andaki görüntüsünden daha berbat bir şey yoktur.</p>

  <p>Ama Wolf Larsen olağanüstü istencini zorlayarak kendine geldi. Hem de nasıl bir zorlanmayla. Bütün bedeni mücadeleyle sarsıldı. Bir nöbetin eşiğindeki birisini andırıyordu. Yüzü acıdan kıvranarak, yeniden yenik düşünceye dek kendini düzeltmeye çabalıyordu. Sıkılı yumruklar bir kez daha havaya kalktı ve inledi. Bir iki kez soluğunu tutup hıçkırdı. Derken başardı. Eski Wolf Larsen olduğunu sanabilirdim, ama yine de davranışlarında belirsiz bir acizlik ve kararsızlık belirtisi vardı. Merdivene yöneldi ve kendisini görmeye alışkın olduğum biçimde sessizce öne adım attı, ama yine bu yürüyüşünde de bir acizlik ve kararsızlık belirtisi vardı.</p>

  <p>Artık kendim için korkmaya başlamıştım. Açık döşeme kapağı tam yolunun üstünde duruyordu ve onu keşfetmesi anında beni de keşfetmesine yol açardı. Böylesine korkakça bir konumda, döşemeye çömelmiş biçimde yakalanacağım diye kendime kızıyordum. Ama hâlâ zaman vardı. Çevik biçimde ayağa kalktım ve tümüyle bilinçsizce biliyordum ki bir saldırı bekliyordum. Beni fark etmedi. Açık kapağı da fark etmedi. Ben daha durumu kavrayamadan ya da harekete geçemeden o doğruca açık kapağa yürüdü. Bir ayağı tam kalkmaya hazırlanırken öteki ayağı açıklığın üstüne iniyordu. Ama inen ayak döşemeyi ıskalayıp altındaki boşluğu hissedince, eski Wolf Larsen ve düşmekte olan bedeni açıklığın üstünden öteye sıçratan kaplan kasları geri geldi ve böylece kolları açılmış, öteki tarafın döşemesinde göğsünün ve karnının üstüne düşmüştü. Bir an sonra bacaklarını çekip yuvarlandı. Ama tam da benim marmelatın ve iç çamaşırlarının üstüne, döşeme kapağının yanına yuvarlandı.</p>

  <p>Yüzünde tam bir kavrayış ifadesi belirdi. Ama ben onun neyi kavradığını daha tahmin edemeden kapağı yerine geçirerek ambarı kapattı. O zaman anladım. Beni içeriye kapattığını sanıyordu. Ayrıca kördü de, bir yarasa kadar kördü. Beni duyamasın diye son derece dikkatle nefes alarak onu gözetledim. Çabucak bölmesine girdi. Elinin kapı tokmağını bir iki santim ıskaladığını, hemen el yordamıyla arayıp bulduğunu gördüm. Benim için bir fırsattı bu. Ayak parmaklarımın ucuna basarak kamaradan geçtim ve merdivenlerin başına çıktım. Kapağın üstüne bıraktığı ağır bir denizci sandığını sürükleyerek geri geldi. Bununla da yetinmeyip ikinci bir sandık daha aldı ve ilkinin üstüne yerleştirdi. Sonra marmelatı ve iç çamaşırlarını toplayıp masanın üstüne koydu. Merdivene yöneldiğinde ben kamaranın üstünden sessizce yuvarlanarak geri çekildim.</p>

  <p>Sürgülü kapıyı itip kollarını üstüne koydu, hâlâ merdivendeydi. Tavrı, uskunanın uzunluğuna bakan ya da daha çok süzen birisininki gibiydi; çünkü gözlerini kırpmaksızın dikmişti. Ben yalnızca bir iki metre ötesindeydim ve doğruca görüş alanının içindeydim. Anlaşılmaz bir şeydi. Görünmezliğimden dolayı kendimi bir <i>Hayalet</i> gibi hissettim. Elimi öne arkaya salladım, tabii sessizce; ama hareket eden gölge yüzüne düştüğünde derhal bu etkiye duyarlık gösterdiğini gördüm. Bu etkiyi tanımlayıp çözümlemeye çalışırken yüzü daha bir beklentili ve gergin bir hal aldı. Çevresinde değişen bir şeyler duyarlığına dokunduğundan bir şeye tepki verdiğini biliyordu; ama bunun ne olduğunu anlayamamıştı. Elimi sallamayı durdurdum, böylece gölge sabit kaldı. Başını gölgenin altında yavaşça öne arkaya hareket ettirerek gölgeyi hissedip duyum yoluyla test ederek bir güneşte, bir gölgede, bir o yana bir bu yana çevirdi.</p>

  <p>Ben de gölge gibi soyut bir şeyin nasıl farkına vardığını anlamaya çalışmakla uğraşıyordum. Etkilenen yalnızca göz yuvarlarıysa ya da optik siniri tümden zedelenmediyse açıklaması kolaydı. Eğer başka türlüyse, o zaman ulaşabildiğim tek sonuç duyarlı teninin gölge ve güneş arasındaki ısı farkını ayırt edebildiği yönündeydi. Ya da belki –kim bilebilir?— yakınındaki bir nesneyi seçip hissetmeye yönelten o meşhur altıncı histi.</p>

  <p>Gölgeyi kavrama girişiminden vazgeçerek güverteye adım attı ve beni şaşırtan bir çeviklik ve güvenle yürüyerek ön tarafa gitti. Ama yürüyüşünde yine de körlere özgü dermansızlık seziliyordu. Bunun ne olduğunu artık biliyordum.</p>

  <p>Benim gülünç hüsranıma karşı, baş kasarada ayakkabılarımı buldu ve onları beraberinde mutfağa getirdi. Ateş yakıp kendine yemek hazırlamasını izledim; ardından marmelatımla iç çamaşırlarını almak için kamaraya süzülüp mutfağın yanından geçtim ve yalınayak, raporumu vermek için kumsala çıktım.</p>

</body>

</html>