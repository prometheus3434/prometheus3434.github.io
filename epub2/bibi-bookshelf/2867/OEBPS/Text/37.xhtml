<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Otuz Yedinci Bölüm</h1>

  <p>Bir kez daha <i>Hayalet</i>’e taşınır taşınmaz, eski odalarımızda kalıp mutfakta yemek pişirmeye başlamıştık. Bu yüksek enlemin pastırma yazı olduğunu sandığım havalar gidip, yerini çisentili fırtınalar aldığı için Wolf Larsen’in tutsaklığı pek hayırlı olmuştu. Rahatımız oldukça yerindeydi ve üstünde asılı pruva direğiyle yetersiz makaslar, uskunaya bir ayrılma umudu taşıyan bir işyeri görüntüsü veriyordu.</p>

  <p>Artık Wolf Larsen’i zincire vurmuştuk ya, buna pek de gerek yokmuş! İlk atağındaki gibi ikincisine de ciddi bir sakatlık eşlik etmişti. Öğleden sonra onu doyurmaya çalışırken Maud keşfetti bunu. Bilinçlilik belirtileri göstermişti ve Maud onunla konuşmuş, hiçbir karşılık alamamıştı. O sırada sol yanının üstünde, gözle görülür biçimde acı çekerek yatıyormuş. Sol kulağını altındaki yastıktan kurtarıp hiç durmaksızın kafasını sağa sola çeviriyormuş. Onu duyup yanıt verir vermez Maud yanıma geldi.</p>

  <p>Yastığı sol kulağına bastırıp beni işitip işitmediğini sordum, ama hiçbir belirti vermedi. Yastığı kaldırıp soruyu yineleyince, hemen duyuyorum diye yanıtladı.</p>

  <p>“Sağ kulağının işitmediğini biliyor musun?” diye sordum.</p>

  <p>“Evet,” diye yanıtladı, alçak, ama sert bir sesle, “daha da kötüsü var. Sağ yanım tümüyle etkilenmiş. Uykuya dalmış gibi. Ne kolumu ne de bacağımı oynatabiliyorum.”</p>

  <p>“Numara mı yapıyorsun yine?” diye sordum kızgınlıkla.</p>

  <p>Haşin ağzı tuhaf, çarpık bir gülümseyişle biçimlenirken başını iki yana salladı. Gerçekten de çarpık bir gülümseyişti bu, çünkü yüzünün sağ yanındaki kaslar artık kımıldamadığı için yalnızca sol tarafıyla gülebiliyordu.</p>

  <p>“Bu Kurdun son oyunuydu,” dedi. “Felç oldum. Bir daha hiç yürüyemeyeceğim. Ha, yalnızca diğer tarafımla,” diye ekledi, o anda battaniyeleri havalandırarak yukarı kalkan sol dizine attığım kuşkulu bakışı sezmiş gibi.</p>

  <p>“Şanssızlık işte,” diye sürdürdü. “Önce senin işini bitirmek isterdim, Hump. Ve o kadar gücümün kaldığını sanıyordum.”</p>

  <p>“Ama niye?” diye sordum; biraz dehşetten biraz da meraktan.</p>

  <p>“Ha, yalnızca sağ kalmak için, yaşıyor ve hareket ediyor olmak için, sonuna değin seni yiyip yutacak en büyük maya parçası olmak için. Ama bu şekilde ölmek için değil,” derken haşin ağzında yine o eğri gülüş belirdi.</p>

  <p>Omuzlarını silkti, daha doğrusu silkmeye çabaladı, çünkü yalnızca sol omzu kımıldadı. Gülümseyişi gibi silkinmesi de çarpılmıştı.</p>

  <p>“Peki, bunun nedenini nasıl açıklıyorsun?” diye sordum. “Derdin nerenden kaynaklanıyor?”</p>

  <p>“Beynimden,” dedi hemen. “Buna o lanet olasıca baş ağrıları yol açtı.”</p>

  <p>“Belirtiydi onlar,” dedim.</p>

  <p>Başını salladı. “Bir açıklaması yok. Ömrüm boyunca hiç hastalanmadım ben. Beynimde yolunda gitmeyen bir şey var. Bir kanser, bir tümör ya da o çeşit bir şey; yiyip yutan, yok eden bir şey. Sinir merkezlerime saldırıyor, acı vererek tek tek, hücre hücre onları yiyor.”</p>

  <p>“Hareket merkezlerini de,” diyerek düşüncemi belirttim.</p>

  <p>“Öyle görünüyor ve işin kahrolası yanı da burada, bilincim açık, ruhen zarar görmemiş biçimde, bağlantıların koptuğunu, dünyayla iletişimimin parça parça azaldığını bilerek böylece yatmak zorunda kalışım. Göremiyorum, işitmem ve duyumsamam da kayboluyor, bu noktada pek yakında konuşamayacağım da; yine de bütün bu süre zarfında sağ, aktif ve güçsüz durumda burada olacağım.”</p>

  <p>“Burada olacağını söylerken sanırım sanki ruh gibi demek istedin,” dedim.</p>

  <p>“Boş laf!” diye karşı çıktı. “En yalın biçimiyle söylersek, beynimdeki atak sırasında en üst fiziksel merkezlere bir şey olmuyor demek. Anımsayabiliyor, düşünüp mantık yürütebiliyorum. Bu da bitince ben de biteceğim. Ruhmuş!”</p>

  <p>Alaycı bir kahkaha patlattı, ardından da artık daha fazla söyleşmek istemediğini belirtircesine sol kulağını yastığa bastırdı.</p>

  <p>Maud’la biz onu ele geçiren yazgıyla sarsılmış biçimde işimizin başına döndük; tam anlamıyla farkına varamayacak ölçüde korkuyorduk yine de. Günahlarının cezasını çekiyor gibiydi. Düşüncelerimiz derin ve törenseldi: Birbirimizle konuşurken fısıldamanın ötesine geçmiyorduk.</p>

  <p>“Kelepçeleri çıkartabilirdin,” dedi o gece, ona bakmak için uğradığımızda. “Tümüyle güvendesiniz. Ben artık felçliyim. Dikkate alınması gereken bir sonraki şey ise yatak yaraları.”</p>

  <p>Çarpık gülümseyişiyle gülümsedi ve gözleri dehşetle açılan Maud başını öteye çevirmek zorunda kaldı.</p>

  <p>“Gülüşünün çarpık olduğunu biliyor musun?” diye sordum ona; çünkü Maud’un onun bakımını üstlenmek zorunda olduğunu biliyordum ve onu olabildiğince kurtarmak istedim.</p>

  <p>“O zaman artık gülümsemeyeceğim,” dedi sakince. “Bir şeyin ters gittiğini düşünmüştüm. Sağ yanağım bütün gün uyuşuktu. Evet, son üç gündür bunun uyarıları vardı. Krizlerden, sağ yanımın uykuya dalacağı belliydi; bazen bir kolum ya da elim, bazen de bir bacağım ya da ayağım.”</p>

  <p>“Demek gülüşüm çarpık?” diye sordu kısa bir duraksamanın ardından. “İyi, bundan böyle içimden, ruhumla, dediğiniz gibi olsun, ruhumla gülümsediğimi düşünün. Şu an gülümsediğimi varsayın.”</p>

  <p>Ve sessizliğin hüküm sürdüğü birkaç dakika boyunca gülünç fantezisinden hoşnut biçimde orada sakince yattı.</p>

  <p>İçindeki kişi değişmemişti. O eski, boyun eğmez, korkunç Wolf Larsen bir zamanlar son derece yenilmez ve kusursuz olan etinin içinde bir yerde tutsak kalmıştı. Şimdi onu, ruhunu karanlığa ve sessizliğe hapsederek, kendisi için bir başkaldırı eylemi anlamına gelen dünyayla arasına engel koyarak, duyarsız zincirlerle bağlıyordu. Fiili artık “her ruh hali ve koşulda yapmak” biçiminde çekemeyecekti. “Olmak” fiili kalmıştı elinde yalnızca; hareket olmaksızın ölümü tarif edişindeki “olmak”; isteyip de yerine getirememek; düşünüp mantık yürütmek ve ruhsal açıdan her zamanki gibi canlı; ama bedensel açıdan ölü, tümüyle ölü olmak.</p>

  <p>Ama yine de kelepçelerini çıkartsam bile kendimizi onun durumuna uyduramazdık. Aklımız başkaldırıyordu. Bize göre o olasılıklarla doluydu. Bir an sonra ondan neyi, hangi korkunç şeyi beklememiz gerektiğini, bedeninden doğrulup yapabileceklerini bilmiyorduk. Önceki deneyimlerimiz şu anki ruh halimizi doğruluyordu ve üstümüzde hep bir endişeyle işimizin başına döndük.</p>

  <p>Makasların kısalığından kaynaklanan sorunu çözmüştüm. Calaskarın yardımıyla (yenisini yapmıştım) pruva direğinin dip kısmını küpeştenin üstüne kaldırdım, sonra da güverteye indirdim. Ardından makasların yardımıyla ana bumbayı kaldırdım. On iki metrelik uzunluğu pruva direğini sallamak için gereken yüksekliği veriyordu. Makasa tutturduğum ikinci bir palanganın yardımıyla da bumbayı sallayarak aşağıya doğru çektim ve dip kısmını, kaymasını önlemek için çevresine iri takozlar çaktığım noktada güverteye indirdim. Orijinal makas-palangamı bumbanın dibine tutturdum. Böylece bu palangayı ırgata taşıyarak, bumbanın dibi hep sabit kalırken onu istediğim gibi kaldırıp indirebilecektim ve ventolarla da bumbayı sağa sola sallayabilecektim. Bumbanın ucuna da benzer bir çekme makarası tutturdum ve bütün düzenek tamamlandığında bunun bana verdiği güç ve serbestlik karşısında heyecanlandım.</p>

  <p>Elbette işimin bu bölümünü gerçekleştirebilmem iki günlük çalışma gerektirdi ve pruva direğini güverteden sallayıp dibini ıskaçaya yerleştirme aşamasına gelişim üçüncü günün sabahını buldu. Özellikle işin bu kısmında beceriksizdim. Dev bir fare tarafından kemirilmiş bir görünüm alana dek aşınmış ahşabı kestim, doğradım ve yonttum. Ama yerine oturdu.</p>

  <p>“İşe yarayacak, biliyorum, işe yarayacak,” diye haykırdım.</p>

  <p>“Dr. Johnson’ın nihai doğrulama testini bilir misiniz?” diye sordu Maud.</p>

  <p>Başımı hayır anlamında salladım ve ensemden içeri girmiş yongaları temizlemek için ara verdim.</p>

  <p>“Bunu çalıştırabilir miyiz? Canımızı buna emanet edebilir miyiz? Test bu.”</p>

  <p>“En sevdiğiniz yazarlardan birisi,” dedim.</p>

  <p>“Eski tapınağımı parçalayıp Napoléon’u, Caesar’ı ve adamlarını oradan attığımda hiç duraksamadan yeni bir tapınak diktim,” diye yanıtladı ciddiyetle, “ve oraya ilk olarak Dr. Johnson’ı koydum.”</p>

  <p>“Modern bir kahraman.”</p>

  <p>“Ve modern olduğu için de ötekilerden büyük,” diye ekledi. “Eski Dünya’nın kahramanları bizimkilerle nasıl kıyaslanabilir?”</p>

  <p>Başımı salladım. Tartışma sırasında pek çok ortak yönümüz ortaya çıkıyordu. En azından bakış açılarımızla yaşama ilişkin görüşümüz oldukça benzerdi.</p>

  <p>“Bir eleştirmen çifte göre mükemmel biçimde anlaşıyoruz,” dedim gülerek.</p>

  <p>“Ve deniz kazazedeleri ve becerikli yardımcılar olarak da,” diyerek güldü o da.</p>

  <p>Ancak o günlerde, ağır işimizden ve Wolf Larsen’in yaşayan ölü durumunun korkunçluğundan ötürü kahkahalara ayıracak pek az zaman vardı.</p>

  <p>Bir kriz daha geçirmişti. Sesini yitirmiş ya da yitirmek üzereydi. Yalnızca kesik kesik konuşabiliyordu. Onun deyimiyle, bağlantı kabloları borsa gibi, bir aşağı bir yukarı gidip geliyordu. Ara sıra kablolar geliyor, duraklayarak ve zorlanarak da olsa her zamanki gibi konuşabiliyordu. Derken, örneğin bir cümlenin ortasındayken birden sesi soluğu kimi kez saatlerce kesiliyor ve biz de bağlantının yeniden kurulmasını bekliyorduk. Başındaki büyük ağrıdan yakmıyordu ve konuşmasını tümüyle yitireceği zamana karşı önlem olarak bir tür iletişim sistemi geliştirmesi o günlere denk düştü; elini bir kez bastırırsa bundan “evet”, iki kez bastırırsa da “hayır” anlayacaktık. Bu düzenleme çok yerinde olmuştu, çünkü akşamüstü sesi gitti. Bundan sonra elini bastırarak sorularımızı yanıtladı ve canı konuşmak istediğinde düşüncelerini bir sayfa kâğıdın üstüne sol eliyle oldukça okunaklı biçimde karalıyordu.</p>

  <p>Artık acımasız kış bastırmıştı. Beraberindeki kar, sulu sepken ve yağmurla, fırtına fırtınayı izliyordu. Foklar büyük güney göçlerine başlamışlardı ve koloni tam anlamıyla terk edilmişti. Hummalı biçimde çalışıyordum. Kötü havaya, özellikle de işimi aksatan rüzgâra karşın gün ışıdığı andan karanlık basana değin güvertedeydim ve hatırı sayılır bir ilerleme gösteriyordum.</p>

  <p>Makası yükselttikten sonra ventoları tutturmak için üstüne tırmanmak zorunda kalışımdan çıkarttığım ders işime yaradı. Güverteden yalnızca uygun yükseklikteki pruva direğinin tepesine donanımı, istralyaları, çatal mandarlarını ve kandilisaları tutturdum. Görevin bu kısmıyla ilgili işleri her zamanki gibi hafife almışım ve tamamlamaya iki uzun gün gerekti. Hâlâ da yapılacak çok iş vardı; yenilenmesi gereken yelkenler örneğin.</p>

  <p>Ben pruva direğinin halat düzeneğini kurmaya uğraşırken Maud da, ne zaman iki elden fazlası gerekse her işi bırakıp hemen yardımıma koşmaya hazır durumda yelkenleri dikiyordu. Yelken bezi ağır ve sertti; Maud da denizci yüksüğüyle üç köşeli branda iğnesi kullanarak dikiyordu bunları. Kısa süre sonra elleri fena halde su topladı, ama o yılmadan devam etti ve üstelik yemek pişirmek ve hastaya bakmak da ona düşüyordu.</p>

  <p>Cuma sabahı, “Nazar değmesin,” dedim. “Şu direği bugün yerine dikiyorum.”</p>

  <p>İşe girişmek için her şey hazırdı. Bumba palangasını ırgata taşıyıp direği güverteden yukarı kaldırdım. Bu palangayı sıkıca bağlayıp ırgatı makas palangasının (bumbanın ucuyla bağlantılıydı) yanına götürdüm ve bir iki çevirmeden sonra direk dikey konuma geldi.</p>

  <p>Maud elini ırgatın kolundan kurtardığı anda haykırarak ellerini çırptı:</p>

  <p>“Oldu! Oldu! Canımızı emanet edebiliriz!”</p>

  <p>Ardından hüzünlü bir ifade takındı.</p>

  <p>“Yuvanın üstüne denk gelmedi,” diye ekledi. “Her şeye baştan mı girişeceksiniz?”</p>

  <p>Üstünlük taslayarak güldüm ve ventolardan birini gevşetip ötekini de çekerek direği şaşmaz biçimde güvertenin merkezine getirdim. Hâlâ yuvanın üstüne denk gelmemişti. Yüzünü yeniden o hüzünlü ifade kapladı ve ben yine üstünlük taslayarak gülümsedim. Bumba palangasını gevşetip makas palangası üstünde de eşit miktarda kaldırınca direğin dibini doğruca güvertedeki yuvanın üstüne hizaladım. Ardından Maud’a dikkatlice indirmesi için yapacaklarını söyledim ve ıskaçayı tutmak için uskunanın dibine indim.</p>

  <p>Ona seslendim ve direk doğru biçimde, zahmetsizce kımıldadı. Dibi dosdoğru ıskaçanın içine indi; ancak alçalırken döndü ve bu yüzden tam yerine denk gelmedi. Ama bir anlık kararsızlık lüksüm bile yoktu. Alçaltmayı durdursun diye Maud’a seslenip güverteye çıktım ve calaskarı direğe bağladım. Ben aşağı inerken buna asılma işini Maud’a bıraktım. Fenerin ışığında ıskaçaya denk gelene dek direğin dibinin yavaşça döndüğünü gördüm. Maud sıkıştırıp ırgatın başına gitti. Direk yavaşça inerken yeniden döndü. Maud calaskarla bunu tekrar düzeltip indirmeyi sürdürdü. Direğin dibi ıskaçaya değdi. Direk yerine oturmuştu.</p>

  <p>Bir çığlık attım ve görmek için koşarak aşağı indi. Sarı fener ışığında başardığımız işe bakakaldık. Birbirimize baktık ve ellerimizi çırptık. Sanıyorum ikimizin de gözleri başarma sevinciyle ıslandı.</p>

  <p>“Sonuçta kolaycacık gerçekleşti,” diye belirttim. “Her şey hazırdı.”</p>

  <p>“Ve tüm mucize de tamamlandı,” diye ekledi Maud. “O koca direğin gerçekten de yukarıdan aşağıya indiğine, onu sudan çıkartıp havada asılı bıraktığınıza ve ait olduğu yere yerleştirdiğinize inanamıyorum. Titan’a yaraşır bir iş bu.”</p>

  <p>“Ve kendi kendilerine pek çok buluş yaptılar,” diye neşe içinde alıntı yapmaya başlamıştım ki havayı koklamak için ara verdim.</p>

  <p>Telaşla lambaya baktım. Tüten o değildi. Yeniden kokladım.</p>

  <p>“Bir şey yanıyor,” dedi Maud ani bir kavrayışla.</p>

  <p>Merdivene sıçradık, ama ben onu geride bırakıp hızla güverteye vardım. Kasara altından yoğun bir duman bulutu çıkıyordu.</p>

  <p>Dumana doğru seğirtirken, “Kurt henüz ölmedi,” diye homurdandım kendi kendime.</p>

  <p>Kapalı alanda duman tabakası öyle kalındı ki yolumu el yordamıyla buldum; Wolf Larsen’in kehaneti imgelemimde öyle güçlüydü ki çaresiz devin sıkmak için boğazıma yapışmasına kendimi tümüyle hazırlamıştım. Duraksadım, gerisin geri güverteye bir koşu tutturma arzusu neredeyse beni ele geçiriyordu. Derken Maud’u anımsadım. Uskunanın ambarında sıcak ve sevinçten ıslak kahverengi gözleri, lamba ışığındaki görüntüsü gözlerimin önüne geldi ve geri dönemeyeceğimi anladım.</p>

  <p>Wolf Larsen’in hamağına vardığımda soluğum kesilmiş, boğulmak üzereydim. Elimi uzatıp onunkine dokundum. Hareketsiz yatıyordu, ama elimin dokunuşuyla hafifçe kıpırdadı. Battaniyelerinin altını üstünü yokladım. Ne bir ısınma vardı ne de bir yangın belirtisi. Yine de beni kör edip öksürten ve soluğumu kesen o dumanın bir kaynağı olsa gerekti. Geçici bir süre zıvanadan çıkıp deli gibi kasaranın içinde seğirttim. Masayla çarpışmam çılgınlığımı kısmen azaltıp beni kendime getirdi. Çaresiz durumdaki bir adamın ancak yattığı yerin yakınında yangın çıkarabileceği biçiminde mantık yürüttüm.</p>

  <p>Yeniden Wolf Larsen’in hamağına döndüm. Orada Maud’la karşılaştım. Ne kadar zamandır o boğucu atmosferde bulunduğunu kestiremedim.</p>

  <p>“Güverteye çıkın!” diye buyurdum kesin bir ses tonuyla.</p>

  <p>Tuhaf, kısık bir sesle, “Ama Humphrey…” diye itiraz edecek oldu.</p>

  <p>Haşin biçimde, “Lütfen! Lütfen!” diye bağırdım.</p>

  <p>Boyun eğerek geri çekildi ve sonra ya basamakları bulamazsa, diye düşündüm. Ardından seğirttim ve merdivenin dibinde durdum. Belki de yukarı çıkmıştı. Orada ikirciklenmiş dikilirken onun zayıf çığlığını duydum:</p>

  <p>“Ah, Humphrey, kayboldum.”</p>

  <p>Onu elleriyle bölmenin duvarını yoklarken buldum ve yarı önüme katıp yarı taşıyarak dışarıya çıkarttım. Temiz hava ilaç gibiydi. Maud yalnızca sersemlemişti ve ben ikinci kez aşağı dalarken onu güvertede yatar durumda bıraktım.</p>

  <p>Dumanın kaynağı Wolf Larsen’in oldukça yakınında olmalıydı; zihnim buna odaklanmıştı ve doğruca hamağına gittim. Battaniyelerini yoklarken sıcak bir şey elimin tersine değdi. Elimi yaktı ve hızla geri çektim. Derken anladım. Hamağın arasındaki çatlaklardan alttaki şilteyi ateşe vermişti. Sol kolunun hâlâ bunu yapabilecek kadar gücü kalmıştı. Üstten ateşe verilen ve havanın işlemediği şiltenin ıslak otları bütün bu süre zarfında için için yanmıştı.</p>

  <p>Şilteyi hamaktan çekerken havada dağıldı ve alev alev yanmaya başladı. Hamaktaki yanan ot kalıntılarına vurarak söndürdüm ve sonra temiz hava için güverteye koşturdum.</p>

  <p>Kasaranın döşemesi üstünde yanan şilteyi söndürmeye birkaç kova su yetti ve on dakika sonra duman iyi kötü çıktıktan sonra Maud’un aşağı inmesine izin verdim. Wolf Larsen’in bilinci yerinde değildi; ama temiz havanın onu kendine getirmesi birkaç dakikalık işti. Ancak kâğıt ve kalem için işaret ettiğinde biz hâlâ onunla uğraşıyorduk.</p>

  <p>“Yalvarırım beni rahatsız etmeyin,” diye yazdı. “Gülümsüyorum.”</p>

  <p>Bir süre sonra, “Hâlâ mayanın bir parçasıyım, görüyorsunuz,” diye yazdı.</p>

  <p>“Neyse ki küçük bir parçasısın,” dedim.</p>

  <p>“Teşekkür ederim,” diye yazdı. “Ama bir düşün, ölmeden önce daha ne kadar küçüleceğim.”</p>

  <p>“Yine de tüm varlığımla buradayım, Hump,” diye yazdı son bir çabayla. “Daha önce hiç düşünmediğim kadar net düşünebiliyorum. Beni rahatsız eden hiçbir şey yok. Yoğunlaşma kusursuz. Tüm varlığımla buradayım ve burada olmanın da ötesindeyim.”</p>

  <p>Mezarın derinliklerinden verdiği bir mesaj gibiydi; çünkü bu adamın bedeni anıtmezarı haline dönüşmüştü. Ve orada, son derece garip bir gömütte ruhu çırpınıp yaşıyordu. Son iletişim bağlantısı da kopana değin çırpınıp yaşayacaktı ve ondan sonrasında da daha ne kadar çırpınıp yaşayacağını kim bilebilirdi?</p>

</body>

</html>