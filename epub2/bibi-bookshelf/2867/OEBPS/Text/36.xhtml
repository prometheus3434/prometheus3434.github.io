<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Otuz Altıncı Bölüm</h1>

  <p>İki gün boyunca Maud’la denizde dolaşıp kayıp serenlerin peşinde kumsalları araştırdık. Ancak onları, hem de makaslar dahil tümünü bulmamız üçüncü gün gerçekleşti; hem de olabilecek en kötü yerde, amansız güneybatı çıkıntısının kaynaşan akıntısında bulduk. Nasıl da çalıştık! İlk günün karanlığı çökerken, ana direği peşimizden çekerek bitkin biçimde küçük koyumuza döndük. Üstelik de ölüm sessizliği içinde bütün yol boyunca kürek çekmek zorunda kaldık.</p>

  <p>Bir sonraki gün bizi, cesaret kırıcı, tehlikeli bir çekme işiyle iki gabya çubuğunun başında karşıladı. İzleyen gün umutsuzdum, pruva direğini, ön ve ana bumbaları, ön ve ana gizleri bir araya getirip bağladım. Rüzgâr fena değildi ve onları yelken açarak çekmeyi düşünmüştüm; ama rüzgâr beni yanıltarak dindi; küreklerle ilerleyişimiz kaplumbağa hızındaydı. Ve öyle şevk kırıcı bir çabaydı ki. İnsanın tüm gücü ve ağırlığıyla küreklere asılması ve sandalın arkasında sürüklediği ağırlıkla öne atılmasının engellendiğini hissetmesi pek de keyif vermiyordu.</p>

  <p>Akşam karanlığı çökmeye başladı ve sanki bizim derdimiz bize yetmiyormuş gibi durumu daha da kötüleştirmek adına karşıdan esen bir rüzgâr peyda oldu. İlerleyişimiz tümüyle durduğu gibi üstüne bir de geriye, açık denize doğru sürüklenmeye başladık. Takatim tükeninceye dek küreklerle boğuştum. Gücünün son damlasına kadar çalışmaktan asla alıkoyamadığım zavallı Maud kendini dermansızca kıç tarafına sırtüstü bıraktı. Artık kürek çekemiyordum. Berelenip şişmiş ellerim kürekleri kavrayamıyordu. Bileklerim ve kollarım katlanılmaz biçimde ağrıyordu ve öğle yemeğini saat on ikide iştahla yemiş olmama karşın, öyle zorlu çalışmıştım ki açlıktan bayılmak üzereydim.</p>

  <p>Kürekleri içeri aldım ve yükümüzü tutan halata doğru eğildim. Ama Maud’un eli önlemek istercesine benimkinin üstüne sıçradı.</p>

  <p>Gergin bir sesle, “Ne yapıyorsunuz?” diye sordu.</p>

  <p>“Fırlatıp atacağım,” diye yanıtladım bir düğümü çözerken.</p>

  <p>Ama parmakları benimkilerin üstüne kapandı.</p>

  <p>“Lütfen yapmayın,” diye yalvardı.</p>

  <p>“Boşuna,” diye yanıtladım. “İşte gece oldu ve rüzgâr karadan üstümüze esiyor.”</p>

  <p>“Ama düşünün, Humphrey. <i>Hayaletiz</i> buradan açılamazsak yıllarca, hatta ömür boyu adada kalabiliriz. Bunca yılda keşfedilmediyse, hiçbir zaman da keşfedilemeyebilir.”</p>

  <p>“Kumsalda bulduğumuz sandalı unutuyorsunuz,” diye anımsattım.</p>

  <p>“O bir fok avlama sandalıydı,” diye karşılık verdi “ve pekâlâ da biliyorsunuz ki eğer o adamlar kurtulmuş olsalardı buradaki fok kolonisinden servet vurmak için geri gelirlerdi. Buradan kurtulamadıklarını biliyorsunuz.”</p>

  <p>Karar veremeden sessizliğimi sürdürdüm.</p>

  <p>“Ayrıca da,” diye ekledi duraksayarak, “bu sizin fikriniz ve ben de başardığınızı görmek istiyorum.”</p>

  <p>Şimdi yüreğimi katılaştırmam gerekiyordu. Bunu kişisel bir övgüye döker dökmez alçakgönüllülük beni onu yadsımaya zorluyordu.</p>

  <p>“Bu gece, yarın ya da öbür gün sandalda ölmektense adada yıllar geçirmek yeğdir. Azgın denize karşı hazırlıklı değiliz. Ne yiyeceğimiz ne suyumuz ne battaniyemiz ne de başka bir şeyimiz var. Battaniye olmadan sabaha sağ çıkamazsınız ki zaten: Gücünüzün ne olduğunu biliyorum. Şimdiden titriyorsunuz.”</p>

  <p>“Yalnızca sinirden,” diye yanıtladı. “Korkarım ki bana rağmen direkleri atacaksınız.”</p>

  <p>Bir an sonra, “Oh, lütfen, lütfen, Humphrey, yapmayın!” diye birden patladı.</p>

  <p>Ve böylece üstümde her türlü güce sahip sözcükle mesele sona erdi. Gece boyunca sefil biçimde titreşip durduk. Ara sıra kesik kesik uyudum, ama soğuğun keskin sızısı beni hep kaldırdı. Maud’un buna nasıl dayanabildiği ise beni aşıyordu. Kollarımı kavuşturup kendimi ısıtamayacak denli yorgundum, ama arada bir dolaşımı sağlamak için onun elleriyle ayaklarını ovalayacak gücü buluyordum. Ve hâlâ bana direkleri atmamam için yakarıyordu. Sabaha karşı üç sularında soğuktan kaslarına kramp girdi ve ben onu ovup gevşettikten sonra tümüyle hissizleşti. Korkmuştum. Kürekleri indirip çok bitkin olmasına ve her vuruşta bayılıvereceğinden korkmama karşın ona kürek çektirdim.</p>

  <p>Tan attı ve giderek artan ışıkta uzun uzun adamıza bakındık. Sonunda ufukta göründü, ufak ve kapkaraydı, en az on beş mil uzaktaydı. Dürbünümle denizi taradım. Uzaklarda güneybatı yönünde suyun üstünde ben bakarken gittikçe büyüyen koyu bir çizgi gördüm.</p>

  <p>Tanıyamadığım, kısık bir sesle, “Uygun rüzgâr!” diye haykırdım.</p>

  <p>Maud karşılık vermeye çalıştı, ama konuşamadı. Dudakları soğuktan gövermişti ve gözleri çukura kaçmıştı; ama o kahverengi gözleri nasıl da yiğitçe bakıyordu bana! Hem de nasıl acınası bir yiğitlikle!</p>

  <p>Kollarıyla kendini sarabilecek duruma gelinceye dek, yeniden ellerini sıvazlayıp kollarını indirip kaldırma işine verdim kendimi. Sonra da onu ayağa kalkmaya zorladım ve tutmasam düşecek gibi sendelemesine karşın, oturma yeriyle kıç arasındaki birkaç adım boyunca ileri geri yürütüp en sonunda da aşağı yukarı zıplamasını sağladım.</p>

  <p>“Ah, yürekli, yiğit kadın,” dedim yüzüne yeniden yaşam belirtisi gelirken. “Yürekli olduğunuzu biliyor muydunuz?”</p>

  <p>“Hiç bilmezdim,” diye yanıtladı. “Sizi tanıyıncaya değin yürekli değildim hiç. Bana cesaret veren sizsiniz.”</p>

  <p>“Ben de değildim, sizi tanıyana kadar,” diye yanıt verdim.</p>

  <p>Bana çabucak bir bakış attı ve gözlerinde yeniden o dans eden, ani ışığı ve biraz fazlasını yakaladım.</p>

  <p>“Koşullar yüzünden olmalı,” dedi; ama yanıldığını biliyordum ve onun da aynısını bilip bilmediğini merak ettim.</p>

  <p>Derken rüzgâr çıktı, uygun ve şiddetli biçimde; kısa süre sonra sandal zorlu bir denizin üstünde adaya doğru yol alıyordu. Öğleden sonra üç buçukta güneybatıdaki çıkıntıyı geçtik. Karnımız acıkmakla kalmamıştı, artık susuzluktan da ölmek üzereydik. Dudaklarımız kuruyup çatlamıştı ve onları artık dilimizle de ıslatamaz olmuştuk. Derken rüzgâr yavaşça dindi. Akşam olduğunda yaprak kımıldamıyordu ve bir kez daha küreklere asılıyordum; ama bitkin, çok bitkin bir halde. Sabahın ikisinde sandalımızın pruvası bizim içerideki koyun kumsalına değdi ve halatı bağlamak için yalpalayarak aşağı indim. Maud ayakta duramadığı gibi benim de onu taşıyacak gücüm kalmamıştı. Ben de onunla birlikte kuma yığıldım ve kendime gelince ellerimi omuzlarının altından geçirip onu kulübeye sürüklemeye çabaladım.</p>

  <p>Ertesi gün hiçbir iş yapmadık. Aslına bakarsanız öğleden sonra üçe değin uyuduk ya da en azından ben öyle yaptım, çünkü uyandığımda Maud’u akşam yemeği pişirirken buldum. Kendini toparlama gücü harikaydı. Zambak kırılganlığındaki bedeninde azimli bir şey vardı, insanın, her halinden belli o zayıflığıyla bağdaştıramadığı, varlığına sımsıkı tutunmuş bir şey.</p>

  <p>“Biliyorsunuz sağlığım için Japonya’ya gidiyordum,” dedi akşam yemeğinden sonra ateşin başında oyalanıp avareliğin tadını çıkarırken. “Pek güçlü değildim. Hiçbir zaman da olmadım. Doktorlar bir deniz yolculuğu önerdiler, ben de en uzununu seçtim.”</p>

  <p>“Ne seçtiğiniz hakkında pek bir şey bilmiyordunuz,” diyerek güldüm.</p>

  <p>“Ama bu deneyimle hem daha sağlıklı hem de daha farklı bir kadın olacağım,” diye yanıtladı. “Ve umarım daha iyi bir kadın. En azından yaşama ilişkin pek çok şeyi anlamışımdır.”</p>

  <p>Ardından, kısa günümüzün sonuna yaklaşırken Wolf Larsen’in körlüğünü tartışmaya koyulduk. Anlaşılmaz bir şeydi bu. Ciddiydi de; onun Emek Adası’nda kalıp orada ölmeye niyetlendiği cümlesini örnek gösterdim. Onun gibi güçlü ve yaşamı onun kadar seven bir adam ölümünü kabullenmişse, körlüğün ötesinde bir derdi olduğu açıktı. Ortada dayanılmaz baş ağrıları vardı ve bunun bir tür beyin rahatsızlığı olduğuna ve ataklar geldiğinde acıya bizim algımızın ötesinde dayandığına karar kıldık.</p>

  <p>Biz onun durumu üzerine konuşurken Maud’un ona giderek daha çok duygudaşlık beslediğini hissettim; yine de öylesine sevimli bir kadınsılıktı ki bu, elimden onu sevmek dışında bir şey gelmiyordu. Hem onun bu duygusu konusunda yanlış bir düşünceye kapılmak söz konusu değildi. Zorunda kalırsam, yeri geldiğinde kendi yaşamımı; onun belirttiği gibi “bizim kendi yaşamımızı” korumak için onun canını alabileceğim düşüncesi karşısında irkilse de, eğer kurtulursak çok sıkı bir tedavi gerekeceğini kabul etti.</p>

  <p>Sabahleyin kahvaltımızı yaptık ve gün ışığıyla birlikte işimizin başına geçtik. Bu tür şeylerin saklandığı ön tarafta hafif bir tonoz çapası buldum ve bin bir güçlükle bunu güverteye çıkartıp oradan da sandala indirdim. Gövdesine uzun bir halat sarıp bizim koyun epeyce dışına açıldım ve çapayı suya attım. Rüzgârdan eser yoktu, gelgit yükselmişti ve uşkuna suyun üstünde yüzüyordu. İpleri salarak gemiyi küçük çapayla inip çıkar duruma getirinceye dek kaba güçle (ırgat çalışmıyordu) tonozladım; bir rüzgârda gemiyi tutamayacak ölçüde küçüktü bu çapa. Bu yüzden büyük sancak demirini de epeyce gevşeterek indirdim ve öğleden sonra artık ırgatın başına geçmiştim.</p>

  <p>O ırgatın üstünde tam üç gün çalıştım. Tamircilikle ufacık bir ilgim yoktu ve sıradan bir makine tamircisinin birkaç saatte yapacağı işi ben bu kadar zamanda ancak yapabildim. Önce aletlerimi öğrenerek işe koyuldum ve bir tamircinin parmak uçlarıyla hissedeceği her bir basit mekanik ilkeyi aynı biçimde öğrendim. Ve üç günün sonunda şöyle böyle çalışan bir ırgatım oldu. Hiçbir zaman eskisinin yerini tutmadı, ama işe yaradı ve işimi kolaylaştırdı.</p>

  <p>Bir yarım günde de iki gabya çubuğunu güverteye alıp makaslarla ventoları eski durumuna getirdim. Ve o gece güvertede, işimin yanı başında yattım. Kıyıda tek başına kalmayı reddeden Maud da başüstünde uyudu. Wolf Larsen, benim ırgatı onarmamı ve Maud’la ilgisiz konular üstüne konuşmalarımızı dinleyerek ortalıkta oturmuştu. Her iki taraf da makasların tahrip edilmesine hiç değinmedi ve o da gemisini rahat bırakmam konusunda başka tek söz etmedi. Ama kör, çaresiz, dinleyen, hep dinleyen Wolf Larsen’den hâlâ korkuyordum ve ben çalışırken, güçlü kollarıyla bana yetişebileceği yakınlığa gelmesine hiç izin vermiyordum.</p>

  <p>Bu gece, sevgili makaslarımın altında yatarken onun güvertedeki ayak sesleriyle uyandım. Yıldızların aydınlattığı bir geceydi ve etrafta dolaşan belli belirsiz karaltısını görebiliyordum. Battaniyelerimin içinden çıktım ve ayağımda çoraplarımla sessizce süründüm. Alet dolabından aldığı bir yontma bıçağıyla silahlanmış ve bununla makasları birleştirdiğim çatal mandarlarını kesmeye hazırlanıyordu. Mandarları elleriyle yokladı ve onları bağlamadığımı fark etti. Bu durumda yontma bıçağı işe yaramayacaktı, bu yüzden sarkan bölümleri tutup kaldırarak birbirine bağladı. Sonra da bıçakla kesmeye hazırlandı.</p>

  <p>“Yerinde olsam yapmazdım,” dedim alçak sesle. Tabancamın horozunu kaldırdığımı işitip güldü. “Merhaba, Hump,” dedi. “Burada olduğunu baştan beri biliyordum. Kulaklarımı yanıltamazsın.”</p>

  <p>“Yalan bu, Wolf Larsen,” dedim, aynı önceki gibi alçak sesle. “Ancak seni öldürecek bir bahane bulmaya can atıyorum, o yüzden durma, kes.”</p>

  <p>“Her zaman fırsatın var,” dedi küçümseyerek.</p>

  <p>“Haydi, durma, kes,” diye tehdit ettim.</p>

  <p>“Seni düş kırıklığına uğratmayı yeğlerim,” diyerek güldü ve topuklarının üstünde dönüp kıç tarafına yürüdü.</p>

  <p>Ertesi sabah, gece yaşananları anlattığımda, “Bir şeyler yapmak gerek, Humphrey,” dedi Maud. “Serbest kalırsa her şeyi yapabilir. Gemiyi batırabilir ya da ateşe verebilir. Neler yapabileceğini kestiremeyiz. Onu bir yere kapatmalıyız.” “Ama nasıl?” diye sordum umarsız bir omuz silkişle. “Kollarının ulaşabileceği noktaya sokulmaya cesaret edemem ve pasif direnişini devam ettirdiği sürece de onu vuramayacağımı biliyor.”</p>

  <p>“Bir yolu vardır,” diye kafa yordu. “Bırak, düşüneyim.”</p>

  <p>“Tek bir yol var,” dedim acımasızca.</p>

  <p>Bekledi.</p>

  <p>Bir fok sopasını kaldırdım.</p>

  <p>“Öldürmez,” dedim. “Kendine gelmesine fırsat vermeden de onu sımsıkı bağlarım.”</p>

  <p>Ürpererek başını salladı. “Hayır, öyle olmaz. Bu denli zalimce olmayan bir yolu vardır. Bekleyelim.”</p>

  <p>Ama çok uzun süre beklememize gerek kalmadan sorun kendiliğinden çözüldü. Sabahleyin, birkaç denemeden sonra pruva direği üstündeki denge noktasını buldum ve bir iki metre üstüne çekme makaramı iliştirdim. Maud ırgatın başına geçip ben yükseltirken ipi boşalttı. Irgat düzgün çalışsaydı o kadar güç olmayacaktı; ama düzgün çalışmadığı için yükseltme işinin her santiminde tüm gücümü ve ağırlığımı kullanmak zorunda kaldım. Sıklıkla dinlenmem gerekiyordu. Aslında dinlenmek için verdiğim aralar çalışmayla geçen zamandan çoktu. Maud bile ırgatı kımıldatmaya gücüm yetmediği anlarda bir eliyle ırgat kolunu tutarken ince bedeninin ağırlığıyla yardımıma koşarak elinden geleni esirgemedi.</p>

  <p>Bir saatin sonunda tekli ve ikili makaralar makasların tepesinde bir araya gelmişti. Daha fazla yükseltemiyordum. Ama asılı direk geminin iç tarafına yeterince denk gelmemişti. Başı sancak küpeştesinin epey uzağında suyun üstünde sallanırken dibi iskele küpeştesinin dışına dayanmıştı. Makaslarım çok kısaydı. Yaptığım her şey boşa gitmişti. Ama eskisi gibi umutsuzluğa düşmedim. Kendime ve ırgatlar, makaslar ve çekme makaralarıyla yapabileceklerime güvenim gitgide artıyordu. Bunun yapılabileceği bir yol vardı ve bana düşen de o yolu bulmaktı.</p>

  <p>Ben sorunu gözden geçirirken Wolf Larsen güverteye çıktı. Anında onda bir tuhaflık bulunduğunun farkına vardık, Hareketlerindeki kararsızlık, daha doğrusu dermansızlık iyice belirginleşmişti. Kamaranın iskele tarafına doğru ilerlerken yürüyüşü tam anlamıyla sarsaktı. Pupanın ağzında sendeledi, alışılmış süpürme hareketiyle bir elini gözlerine götürdü ve hâlâ ayaklarının üstündeyken basamaklardan ana güverteye düştü, yalpaladı ve düşerken tutunacak bir şey bulmak için kollarını savurdu. Kasara altının girişinde dengesini yeniden sağladı ve sarhoş gibi orada dikildi; derken iki büklüm olup bacakları altında kıvrılırken güverteye yığılıp kaldı.</p>

  <p>“Ataklardan biri daha,” diye fısıldadım Maud’a.</p>

  <p>Başıyla onayladı ve gözlerine sıcak bir duygudaşlığın yerleştiğini gördüm.</p>

  <p>Yanına gittik, ama düzensiz biçimde soluk alıp verirken bilincini yitirmiş görünüyordu. Maud, kanın hücum etmesini önlemek için başını kaldırarak ve beni yastık getirmem için kamaraya yollayarak bakımını ele aldı. Battaniyeler de getirdim ve rahatını sağladık. Nabzım tuttum. Güçlü ve düzenli atıyordu, tümüyle normaldi. Bu beni şaşırttı. Kuşkulanmaya başladım.</p>

  <p>Hâlâ bileğini tutarken, “Ya numaradan yapıyorsa?” diye sordum.</p>

  <p>Maud başını iki yana salladı, gözlerinde kınama vardı. Ama tam o anda tuttuğum bilek elimden sıçradı ve o el bileğimin üstüne çelik bir kapan gibi kenetlendi. Dehşetli bir korkuyla avazım çıktığı kadar, sözsüz, yabanıl bir çığlık kopardım ve o, öteki eliyle bedenimi kavrarken bir an için yüzündeki kötücül ve muzaffer ifadeyi yakaladım; şiddetle yapışıp beni kendine doğru çekti.</p>

  <p>Bileğim kurtulmuştu, ama sırtımdan doladığı koluyla iki kolumu öyle bir kavramıştı ki kımıldayamıyordum. Boştaki eli boğazıma gitti ve o anda insanın kendi aptallığı yüzünden hak ettiği ölümün tadını en acı biçimiyle anladım. O kolların ulaşabileceği yakınlıktayken ona niye güvenmiştim? Boynumda başka ellerin varlığını da hissediyordum. Beni boğazlayan eli gevşetmek için boşu boşuna çabalayan Maud’un elleriydi bunlar. Pes etti ve ruhumu bir biçimde delip geçen çığlığını duydum, çünkü bu bir kadının korkulu ve yürek paralayan çığlığıydı. Bunu, daha önce, <i>Martinez</i>’in batışı sırasında da duymuştum.</p>

  <p>Yüzüm Wolf Larsen’in göğsüne dayalıydı ve göremiyordum, ama Maud’un dönüp çevik biçimde güverte boyunca koştuğunu duydum. Her şey çok çabuk oluyordu. Henüz bilincimi yitirme belirtisi yoktu ve Maud’un ayaklarının yeniden geriye uçtuğunu duyuncaya değin sanki bitip tükenmez bir zaman dilimi geçmişti. Ve tam o anda altımdaki adamın olanca ağırlığıyla çökmekte olduğunu hissettim. Nefesi ciğerlerini terk ediyordu ve göğsü ağırlığım altında ezilmişti. Yalnızca koyuverdiği soluktan mı, yoksa giderek artan yetersizliğinin bilinciyle mi bilmiyorum, boğazı derin bir inlemeyle titreşti. Boğazımdaki eli gevşedi. Soluk aldım. Çırpınıp yeniden sıktı. Ama o ölçüsüz istenci bile üstüne hücum eden o dağılmayla başa çıkamıyordu. İstenci kırılıyordu. Bayılmak üzereydi.</p>

  <p>Eli son bir kez daha çırpınıp boğazım serbest kaldığında Maud’un da ayak sesleri çok yakındaydı. Soluk soluğa, güneşten kamaşan gözlerimi kırpıştırarak sırtüstü güverteye yuvarlandım. Maud solgun ama kendindeydi; gözlerim hemen yüzüne kaymıştı; telaş ve rahatlama karışımı bir ifadeyle bana bakıyordu. Gözlerim elindeki ağır fok avlama sopasına ilişti ve aynı anda bakışı benimkini izleyerek sopaya kaydı. Sanki aniden bir yerine batmışçasına sopa elinden kayıp düştü ve aynı anda da yüreğim büyük bir sevinçle çalkalandı. Gerçekten de benim kadınımdı, içindeki tüm ilkellik şahlanmış, kültürüne boş vermiş, ömründe bildiği tek yaşamın yumuşatan uygarlığı karşısında katılaşmış, bir mağara adamının yoldaşının yapacağı gibi, benimle birlikte ve benim için savaşan can yoldaşımdı benim.</p>

  <p>“Sevgili kadın!” diye haykırdım doğrulmaya çabalayarak.</p>

  <p>Bir an sonra kollarımın arasındaydı, ben onu sıkıca kavrarken omzumda katıla katıla ağlıyordu. Bana kralların hazine sandıklarındakilerden çok daha değerli gelen taşlar gibi güneş ışığında parlayan saçlarının güzelliğine baktım. Ve başımı eğip hafifçe saçlarını öptüm; öylesine hafif ki farkına varmadı.</p>

  <p>Derken aklım başıma geldi. Sonuçta bu, tehlike geçince koruyucusunun ya da tehdit altında olan kişinin kollarında ağlayıp rahatlayan bir kadındı. Babası ya da ağabeyi olsaydım da durum bundan farklı olmayacaktı. Ayrıca zaman ve mekân da uygun değildi ve o anda aşkımı açığa vurmayı hak edeceğim daha iyi koşullarda bulunmamızı diledim. Böylece, kollarımdan uzaklaştığını hissederken saçlarım bir kez daha hafifçe öptüm.</p>

  <p>“Bu defaki gerçek bir ataktı,” dedim, “onu kör eden şoka benzeyen bir yenisi. Baştan numara yaptı ve bunu yaparak da atağa davetiye çıkarttı.”</p>

  <p>Maud çoktan yastığını düzeltmeye başlamıştı.</p>

  <p>“Hayır,” dedim, “şimdi değil. Hazır onu umarsız durumda yakalamışken bu umarsızlık içinde kalmalı. Bugünden başlayarak biz kamarada yaşayacağız. Wolf Larsen de kasara altında kalacak.”</p>

  <p>Omuzlarının altından tutup merdivene sürükledim. Maud bana doğru bir ip attı. Bunu omuzlarının altından geçirip onu eşiğin üstünde dengeledim ve basamaklardan indirdim. Onu kaldırıp bir hamağa yatıramazdım, ama Maud’un yardımıyla önce başını ve omuzlarını, sonra da bedenini kaldırıp, köşede dengeye getirdim ve onu alçak hamaklardan birine yuvarladım.</p>

  <p>Ancak bununla yetinmeyecektim. Odasından, eski ve hantal gemi demirleri yerine tayfalar üstünde kullanmayı yeğlediği kelepçeleri aldım. Böylece yanından ayrıldığımızda elleri ve ayakları kelepçeli, yatıyordu. Günlerdir ilk kez rahat bir nefes almıştım. Maud’la birbirimize iyice sokulduğumuzu hissettim. Ve güvertede yan yana, makaslarda asılı kalmış pruva direğine doğru yürürken onun da aynı şeyi hissedip hissetmediğini merak ediyordum.</p>

</body>

</html>