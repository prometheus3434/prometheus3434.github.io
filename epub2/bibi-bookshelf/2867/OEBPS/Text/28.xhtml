<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yirmi Sekizinci Bölüm</h1>

  <p>Pek çok gün boyunca okyanusta ister istemez oraya buraya sürüklenip götürüldüğümüz ufak sandalın içinde çektiğimiz sıkıntıları uzun boylu anlatmama gerek yok. Şiddetli rüzgâr yirmi dört saat boyunca kuzeybatıdan esti ve geceleyin durulduğunda bu kez de güneybatıdan patladı. Ölüm ensemizdeydi, ama çapayı denizden çekip yelken açarak bizi güney-güneydoğu yönüne doğru götüren rüzgârda bir rota tutturdum. Rüzgârın izin verdiği batı-kuzeybatı rotasıyla bu rota arasında ehven bir seçimdi bu; ama güneyin sıcak havası daha sıcak bir denize duyduğum arzuyu körükleyip kararımı değiştirtti.</p>

  <p>Gece yarısıydı ve denizde o ana dek gördüğüm en karanlık gece olduğunu gayet iyi anımsıyorum. Hâlâ güneybatıdan esen rüzgâr üç saatin içinde iyice azgınlaştı ve bir kez daha çapa atmak zorunda kaldım.</p>

  <p>Gün, yorgun gözlerimin, beyaza kesmiş okyanusun, direncinin sonuna gelmiş baş kıç vuran sandalın üstüne doğdu. Dalgaların sandalı suyla doldurup batırması tehlikesiyle yüz yüzeydik. Üstümüze öyle çok serpinti ve köpük iniyordu ki hiç durmaksızın su boşaltıyordum. Battaniyeler sırılsıklamdı. Muşambalar, lastik çizmeler ve geniş kenarlı şapkası içindeki Maud’dan başka her şey ıslanmıştı, onun ise, elleri ve kaçak bir tutam saçı dışında bir tek yüzü ıslaktı. Zaman zaman su boşaltma deliğinden beni kurtarıyor ve fırtınaya aldırış etmeyip yiğitçe su boşaltıyordu. Her şey görelidir. Sert bir esintiden fazlası değildi, ama dayanıksız salımızın üstünde yaşama savaşı veren bizim için fırtınadan farksızdı.</p>

  <p>Rüzgâr yüzümüzü döver, bembeyaz sular yanı başımızda kükrerken üşümüş ve neşesiz, gün boyu didinip durduk. Gece indi, ama ikimiz de uyumadık. Gündüz oldu, ama hâlâ rüzgâr yüzümüzü dövüyor, beyaz deniz kükrüyordu. İkinci gece Maud bitkinlikten uyuyakaldı. Üstünü muşambalar ve brandayla örttüm. Görece kuruydu, ama soğuktan uyuşmuştu. Gece ölebilir diye çok korktum; ama gün, aynı bulutlu gök, tokatlayan rüzgâr ve kükreyen sularla soğuk ve sevimsiz biçimde doğdu.</p>

  <p>Kırk sekiz saattir gözümü kırpmamıştım. Islanmış ve yaşamaktan çok ölmüş gibi hissedecek ölçüde iliklerime değin üşümüştüm. Bedenim soğuktan olduğu kadar harcadığım güç dolayısıyla da kaskatıydı ve ağrıyan kaslarımı her kımıldatışım en ağır işkenceden beterdi; üstelik sürekli hareket ediyordum. Ve bütün bu zaman zarfında Japonya’dan tümüyle uzaklaşıp kuzeydoğuya, doğruca soğuk Bering Denizi’ne sürükleniyorduk.</p>

  <p>Ve yine de hayatta kaldık, sandal da ayakta kaldı ve rüzgâr hiç kesilmeden esmeyi sürdürdü. Gerçekte, üçüncü günün gecesine yaklaşırken şiddetini daha da artırdı. Sandalın pruvası dev bir dalganın altında kaldı ve dörtte biri suyla doldu. Deli gibi su boşaltıyordum. Sandalı aşağı çeken ve suyun üstünde kalmasını engelleyen böylesi koşullarda yol almamız kaçınılmazdı. Ve koşullara bakılınca bu sonumuzun geldiği anlamını taşıyordu. Sandalı yeniden boşaltınca pruvanın altına bağlayabilirim diye Maud’u saran brandayı çekip almak zorunda kaldım. İyi ki öyle yapmışım, çünkü kıç tarafına doğru sandalın dörtte birini örttü ve izleyen birkaç saat içinde de pruva dalgaların altında kaldığında bizi üç kez daha üstümüze boşalan su kütlelerinden korudu.</p>

  <p>Maud içler acısı durumdaydı. Dudakları morarmış, benzi atmış ve çektiği acıyı açıkça gözler önüne seren bir halde sandalın dibine çömelmişti. Ama gözlerini gözlerime yiğitçe dikiyor, dudaklarından hep yiğitçe sözcükler dökülüyordu.</p>

  <p>Farkına pek az varsam da fırtınaların en kötüsü o gece esmiş olmalı. Uykuya yenik düşmüş ve kıç tarafta oturduğum yerde uyuyakalmışım. Dördüncü günün sabahı rüzgâr azalıp nazik bir fısıltıya dönüşmüş, deniz durulmuş ve güneş üstümüze ışımıştı. Ah, mübarek güneş! Fırtına sonrası canlanan böcekler ve sürüngenler gibi zavallı bedenlerimiz güneşin tatlı sıcağında nasıl da bayram etti. Yeniden yüzümüz güldü, gülünç sözler ettik ve durumumuzu iyimser biçimde abarttık. Oysa her zamankinden de kötüydü. <i>Hayalet</i>’ten ayrıldığımız geceye göre Japonya’dan daha da uzaklaşmıştık. Kabataslak bir enlem boylam hesabı yapabiliyordum ancak. Saatte iki millik bir sürüklenme hesabıyla, fırtına sırasındaki yetmiş küsur saatte en azından yüz elli mil kuzeydoğuya sürüklenmiştik. Peki, bu hesaplama doğru muydu acaba? Bildiğim kadarıyla saatte iki yerine dört mil de sürüklenmiş olabilirdik ki bu durumda bir yüz elli mil daha kötü durumdayız demekti.</p>

  <p><i>Hayalet</i>’in yakınlarında bir yerlerde olabileceğimize ilişkin epeyce belirti vardıysa da nerede bulunduğumuzu bilmiyordum. Çevremizde foklar vardı ve her an fok avlayan bir uskunayla karşılaşmaya hazırlıyordum kendimi. Öğleden sonra, kuzeybatı rüzgârı bir kez daha şiddetlendiğinde bir tanesine rast geldik. Fakat yabancı uşkuna ufuk çizgisinde gözden yitti ve denizin ortasında tek başımıza kaldık.</p>

  <p>Ardından, Maud’un bile moralini bozan ve dudaklarından artık neşeli sözcüklerin çıkmaz olduğu sisli günler geldi; denizin enginliğinde yapayalnız seyrettiğimiz, uçsuz bucaksızlığıyla bunalıma girip yine de hâlâ yaşadığımız ve yaşama mücadelesi verdiğimiz için yaşamın ufacık mucizesine şaşırdığımız, sakin günler; hiçbir şeyin bizi ısıtamadığı sulusepken kar, rüzgâr ve boran günleri; ya da ıslak yelkenden damlayan sularla su küplerimizi doldurduğumuz yağmur çiselemeleriyle dolu günler.</p>

  <p>Ve Maud’u artan bir aşkla hep sevdim. Öylesine çok yönlüydü, öylesine değişken ruh halleri içindeydi ki ona “dönek tabiatlı” diyordum. Ama bunu ve öteki sevecen şeyleri yalnızca zihnimde söylüyordum ona. Her ne kadar aşkımın ilam binlerce kez dilimin ucuna gelip orada titreştiyse de, böylesi bir açılmanın zamanı olmadığını biliyordum. Başka hiçbir neden bulunmasa bile, insan bir kadını koruyup kurtarmaya çalışırken, o kadından aşkını istemesinin zamanı değildi. Bir tek bu konu için değil, başka açılardan da hassas olan bu durumla incelikle başa çıkabildiğim için kendimle böbürlendim ve aynı zamanda da bakışlarım ve davranışlarımla kendisine duyduğum aşka ilişkin hiçbir açık vermediğim için de böbürlendim. İyi yoldaşlar gibiydik ve günler geçip giderken daha da iyi yoldaşlar haline geldik.</p>

  <p>Onun hakkında beni şaşırtan şey korkudan ve çekingenlikten yoksun oluşuydu. Berbat deniz, dayanıksız sandal, fırtınalar, çektiğimiz sıkıntılar, durumun tuhaflığı ve yalıtılmışlığı –tümünün sağlıklı bir kadını korkutması gerekirdi – yaşamı yalnızca en korunaklı ve tam anlamıyla yapay açılardan tanıyan ve kadınlara özgü, yumuşak ve hassas sayılabilecek bütün ateşliliğe, çiy ve buğuya sahip olan onun üzerinde, hiçbir etki yaratmamış görünüyordu. Ve yine de yanılıyorum. Çekingen ve ürkekti, ama cesareti vardı. O da etin ve etin huzursuzluklarının vârisiydi, ama et yalnızca etin başına belaydı. O, tümüyle ruhtan oluşuyordu, önce ve daima ruh, yaşamın eterleşmiş özü, dingin gözleri kadar dingin ve evrenin değişen düzenindeki sürekliliğinden emindi.</p>

  <p>Okyanusun bize kükreyen beyazlığıyla gözdağı verdiği, rüzgârın çırpman sandalımızla bir Titan<a class="footnoteref" href="../Text/notlar.xhtml#n20" id="ref20">20</a> edasıyla güreştiği, günlerce, günler ve gecelerce süren fırtınalar geldi. Ve hiç durmadan daha da uzağa, kuzeydoğuya sürüklendik. Bir şey arayışı içinde değil, daha çok doğayla boğuşmaktan yorulmuş ve gazap dolu güçlere dinmeleri ve bizi kendi halimize bırakmaları için adeta sessiz bir yakarış içinde rüzgâraltı yönüne bir bakış atışım işte böylesi bir fırtınada, hem de yaşadıklarımızın en kötüsü sayılabilecek bir fırtınadaydı. İlkönce, gördüğüme inanamadım. Günler ve geceler boyu süren uykusuzluk ve endişe belli ki kafamı altüst etmişti. Zaman ve uzam içindeki varlığımı doğrulamak için geri dönüp Maud’a baktım. O tatlı ıslak yanaklarının, uçuşan saçlarının ve cesur kahverengi gözlerinin görüntüsü görüşümün hâlâ sağlıklı olduğuna beni ikna etti. Yüzümü yeniden rüzgâ-raltı yönüne çevirdim ve öfkeli dalgaların tabanında kırılıp ön yüzünü fıskiye gibi yükseklere fışkıran sularla dövdüğü, yüksek, kapkara ve çıplak burun çıkıntısını, güneydoğuya uzanan ve kocaman beyaz bir eşarba bürünmüş gibi duran kapkara ve yasak kumsal çizgisini yeniden gördüm.</p>

  <p>“Maud,” diye seslendim. “Maud.”</p>

  <p>Başını çevirdi ve görüntüyü yakaladı.</p>

  <p>“Alaska olamaz!” diye haykırdı.</p>

  <p>“Ne yazık ki hayır,” diye yanıtladım. “Yüzme biliyor musunuz?”</p>

  <p>Başım iki yana salladı.</p>

  <p>“Ben de bilmiyorum,” dedim. “Bu yüzden kıyıya, kayaların arasında sandalımızı yöneltebileceğimiz ve tırmanabileceğimiz bir açıklık bulup yüzmeden çıkacağız. Ama hızlı davranmalıyız, çok hızlı – ve kararlı.”</p>

  <p>Gerçekte duyumsamadığımı bildiği bir güvenle konuşuyordum, çünkü bana o kendinden emin bakışıyla bakıp şöyle dedi:</p>

  <p>“Benim için yaptıklarınızdan dolayı size henüz teşekkür etmemiştim, ama…”</p>

  <p>Minnettarlığını en iyi biçimde dile getirecek sözcüklerden kuşkuluymuşçasına duraksadı.</p>

  <p>“Yani?” dedim acımasızca, çünkü bana teşekkür etmesinden pek hoşnut kalmamıştım.</p>

  <p>“Bana yardım edebilirdiniz,” diyerek gülümsedi.</p>

  <p>“Ölmeden önce son yükümlülüklerinizi yerine getirebilmeniz için mi? O kadar da değil. Ölmeyeceğiz. O adaya çıkacağız ve gün batmadan da bir kuytu bulup sığınacağız.”</p>

  <p>Dobra dobra konuşuyordum, ama tek bir sözcüğüne inanmıyordum. Korkudan yalana başvuruyor da değildim. Her ne kadar hızla yakınına sokulduğumuz kayaların arasındaki o kaynayan akıntıda öleceğimizden eminsem de hiç korku duymuyordum. Yelkeni kaldırıp o kıyıya demir atmak olanaksızdı. Rüzgâr durmaksızın sandalı devirmeye çabalıyor; sandal suya indiği anda deniz onu suyla dolduruyordu ve ayrıca, yedek küreklere bağlanmış yelken önümüzden denize doğru sürükleniyordu.</p>

  <p>Söylediğim gibi, orada, rüzgâraltına birkaç yüz metre uzaklıkta kendi ölümümü karşılamaktan korkmuyordum; ama Maud’un da kuşkusuz öleceği düşüncesiyle dehşete düşmüştüm. Lanet olası hayal gücüm onun kayalara vura vura parçalandığını görüyordu ve bu dayanılamayacak ölçüde korkunç bir görüntüydü. Güvenle karaya çıkacağımızı düşünmeye zorluyordum kendimi ve inanmasam bile inanmayı yeğleyerek o şekilde konuşuyordum.</p>

  <p>O korkunç ölümün beklentisi karşısında irkildim ve bir an için Maud’u kollarımın arasına alıp suya atlamak gibi çılgınca bir fikre kapıldım. Sonra, beklemeye ve son açıklığa geldiğimizde, son anda onu kollarıma alıp aşkımı ilan etmeye ve kucağımda onunla ümitsizce çırpınıp ölmeye karar verdim.</p>

  <p>İçgüdüsel biçimde sandalın dibinde birbirimize sokulmuştuk. Eldivenli elinin benimkine uzandığını hissettim. Ve öylece, konuşmaksızın sonumuzu bekledik. Rüzgârın, burnun batı ucunda oluşturduğu hattın fazla uzağında değildik ve bir akıntının ya da dalganın bizi anafora varmadan önce oraya sürüklemesini umarak gözledim.</p>

  <p>“Bu işten kurtulacağız,” dedim ikimizi de kandırmadığını bildiğim bir güvenle.</p>

  <p>Beş dakika sonra, “Tanrı’nın yardımıyla, <i>kurtulacağız</i>.” diye haykırdım.</p>

  <p>Yeminim heyecandan ağzımdan kaçıverdi; gençliğimin küfür sayılabilecek sözcüğü, sanırım ömrümün ilk yemini, telaşlanmadan çıkıvermişti.</p>

  <p>“Affınızı rica ediyorum,” dedim.</p>

  <p>“İçtenliğinize inandırdınız beni,” dedi cılız bir gülümsemeyle. “Şimdi artık biliyorum, kurtulacağız.”</p>

  <p>Uzakta, burnun en uç noktasında bir toprak parçası görmüştüm ve bakınırken derin bir kovuk olduğu kuşku götürmeyen, araya girmiş bir sahil şeridinin giderek büyüdüğünü görebiliyorduk. Aynı zamanda da oradan sürekli ve güçlü bir böğürme sesi kulaklarımızda çınladı. Uzak bir gök gürültüsünün büyüklüğünü ve sesini andırıyordu; dalganın kırılma sesini aşıp fırtınanın dişleri arasına yönelerek doğruca rüzgâraltı yönünden geliyordu kulağımıza. O noktadan geçerken bütün koy gözlerimizin önüne serildi, üzerinde kocaman bir dalganın patladığı ve sayısız fokla kaplı yarımay biçiminde bembeyaz bir kumsaldı. O güçlü böğürme sesi de onlardan geliyordu.</p>

  <p>“Bir fok kolonisi!” diye haykırdım. “Şimdi gerçekten de kurtulduk. Onları fok avcılarından korumak için insanlar ve kruvazörler vardır. Büyük olasılıkla kıyıda bir karakol bulunuyordur.”</p>

  <p>Ama kumsalı döven dalgayı incelerken, “Hâlâ kötü; ama o kadar da kötü değil. Şimdi, eğer tanrılar gerçekten yardım ederse, şu ilerideki kara parçasına doğru sürükleniriz ve ayağımızı bile ıslatmadan çıkabileceğimiz oldukça korunaklı bir kumsala rastlarız,” dedim.</p>

  <p>Ve de tanrılar yardım etti. İlk ve ikinci toprak parçaları doğrudan güneybatı rüzgârıyla aynı hizadaydı; ama ikinciyi geçince –ve tehlikeli biçimde yakından geçtik – hâlâ rüzgâr olmasına karşın, diğer ikisiyle aynı hizadaki üçüncü toprak uzantısını seçtik. Ama araya giren koy! Derin biçimde karanın içine girmişti ve sahil yönündeki akıntı bizi ucun korunağına sürükledi. Burada deniz durgundu, ağır ama yumuşak bir dip dalgasını saymazsak; demir alıp kürek çekmeye başladım. Kıyının kıvrım yaptığı noktadan en sonunda bir koyun içindeki başka bir koyu ortaya çıkarana değin sürekli güneye ve batıya doğru uzanıyordu. Karanın kuşattığı ufak bir limandı bu, suyun düzeyi bir havuzunki kadardı, yalnızca, içeriye doğru otuz metre kadar arkalayan asık yüzlü kaya duvarının üzerinden aşağı inen fırtınanın serseri solukları ve püskürtüsünün yarattığı ufacık dalgalanmalar vardı.</p>

  <p>Burada foka benzer hiçbir şey görünmüyordu. Sandalın kıçı sert çakıllara değdi. Dışarı atlayıp elimi Maud’a uzattım. Bir an sonra yanımdaydı. Parmaklarını parmaklarımın arasından bırakırken apar topar koluma tutundu. Aynı anda sanki kuma yığılacakmışım gibi ben de sendeledim. Bu, hareketin sonlanmasının sersemletici etkisindendi. Devinen, dalgalanan denizin üstünde o kadar uzun süre kalmıştık ki durağan kara bizi şoka uğratmıştı. Kumsalın bizi bir o yana bir bu yana kaldırmasını ve kayadan duvarların bir geminin yanları gibi bir öne bir arkaya sallanmasını beklemiştik ve beklenen çeşitli hareketler yüzünden, ayaklarımızın üstünde dikildiğimizde, bunların var olmaması dengemizi kendiliğinden altüst etmişti.</p>

  <p>“Benim gerçekten oturmam gerek,” dedi Maud sinirli bir gülüş ve sersemlemiş bir tavırla ve der demez de kuma oturdu.</p>

  <p>Sandalı sağlama alıp ben de ona katıldım. Emek Adası’na böyle çıktık işte, uzun süren bir deniz yolculuğundan sonra bu kez kara tutmasına uğrayarak.</p>

</body>

</html>