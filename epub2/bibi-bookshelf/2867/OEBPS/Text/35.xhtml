<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Otuz Beşinci Bölüm</h1>

  <p>Ertesi gün, ıskaçalar temizlenmiş, her şey hazır durumdayken iki gabya çubuğunu güverteye alma işine giriştik. Ana gabya çubuğunun uzunluğu on metrenin üzerinde, pruva gabyasınınki ise neredeyse on metreydi ve makasları işte bunlarla yapmak niyetindeydim. Kafa karıştıran bir işti bu. Ağır bir palanganın bir ucunu ırgata, öbür ucunu da pruva gabyasının dip kısmına bağlayıp çekmeye başladım. Maud da ırgatı çevirip halatı salıyordu.</p>

  <p>Direğin bu kadar kolay kalkmasına şaşırmıştık. Gelişmiş, kranklı bir ırgattı bu ve kaldırma gücü muazzamdı. Doğallıkla güçten kazandığımızı mesafeden yitiriyorduk; gücümü ikiye katladığı zamanların çoğunda asıldığım ipin boyunu da ikiye katlıyordu. Palanga zorlukla, direk sudan yükseldikçe sürtünmesini artırarak küpeşteye sürtündü ve ırgat zorlandıkça zorlandı.</p>

  <p>Fakat gabyanın dip kısmı küpeşte hizasına geldiğinde her şey birden duruverdi.</p>

  <p>“Bunu akıl etmeliydim,” dedim sabırsızca. “Şimdi hepsini baştan yapmamız gerekiyor.”</p>

  <p>“Palangayı niye gabyanın biraz altından bağlamıyoruz?” diye önerdi Maud.</p>

  <p>“En başında yapmam gereken buydu,” diye yanıtladım kendimi horlayarak.</p>

  <p>İpi salıp gabyayı yeniden suya indirdim ve palangayı dibinden bağladım. Bu işle ipe asılmaya ara verdiğim molalar arasında geçen bir saat içinde, gabyayı artık daha fazla yükselemeyeceği bir noktaya kadar yükselttim. Sapın iki buçuk metresi küpeşteden yukarıdaydı ve direği güverteye almanın daha önceki gibi yine çok uzağındaydım. Oturup bu soruna kafa yordum. Çok zamanımı almadı. Sevinçle ayağımın üstüne fırladım.</p>

  <p>“İşte şimdi buldum!” diye haykırdım. “Palangayı denge noktasına bağlamalıydım. Ve buradan aldığımız dersin, güverteye çıkartmak zorunda olduğumuz her şeyde bize faydası dokunacak.”</p>

  <p>Gabyayı suya indirerek bir kez daha yaptığım her işi baştan aldım. Ama denge noktasını yanlış hesaplamıştım, o yüzden çektiğimde gabyanın dibi değil, başı geldi. Maud ümitsiz görünüyordu, ama ben gülüp bunun da işe yarayacağını söyledim.</p>

  <p>Ona kolu nasıl tutacağını ve ben bırak deyince nasıl salacağını öğretip, gabyayı ellerimle yakaladım ve küpeştenin üstünden içeriye doğru dengelemeye çalıştım. Tam artık olduğunu sandığım anda ona ipi salması için haykırdım; ama tüm çabalarıma karşın direk doğruldu ve yeniden suya düştü. Aklıma başka bir fikir geldiği için onu yeniden eski konumuna yükselttim. Calaskarı –küçük çiftli ve tekli bir makara – anımsayıp onu almaya gittim.</p>

  <p>Bunu direğin başıyla karşı küpeşteye bağlarken Wolf Larsen sahneye çıktı. Birbirimize günaydından öte bir şey demedik ve ayakaltından uzakta bir yerde küpeşteye oturup görememesine karşın çıkan seslerden yaptıklarımı izlemeye koyuldu.</p>

  <p>Ben söylediğimde ipi ırgattan salması için Maud’u yeniden tembihleyip, calaskarla çekmeye başladım. Direk küpeştenin üstünde doğru açıda dengeye gelinceye değin salındı ve sonra şaşkınlık içinde Maud’un ipi boşaltmasına gerek olmadığını keşfettim. Aslında tam tersi gerekliydi. Calaskarı bağlayıp direği santim santim, başı güverteye doğru eğilene dek ırgatla yükseltmeyi sürdürdüm ve sonunda direk güverteye boylu boyunca indi.</p>

  <p>Saatime baktım. On ikiydi. Sırtım kötü ağrıyordu ve kendimi aşırı ölçüde yorgun ve aç hissettim. Ve orada, güvertede bütün sabahın çalışmasını gösteren tek bir kalas parçası duruyordu. İlk kez önümüzdeki işin boyutlarının farkına doğrudan vardım; ama öğreniyordum, öğreniyordum. Öğleden sonra işler daha da iyiye gidecekti. Gitti de; çünkü dinlenmiş ve esaslı bir yemekle güçlenmiş biçimde saat birde işbaşı yapmak için geri döndük.</p>

  <p>Bir saatten az zamanda ana pruva gabyası güvertede elimin altındaydı ve makasları yapıyordum. İki gabyayı bir araya bağlayıp boylarının eşitsizliğini de dikkate alarak kesişim noktasında çatal mandarının ikili makarasını ekledim. Tek makarayla bu ve çatal mandarları, bana bir çekme makarası oluşturdu. Direklerin diplerinin güvertede kaymasını önlemek için altına kalın takozlar çaktım. Her şey hazırdı, makasın doruk noktasını bağlamak için bir halat yaptım ve doğruca ırgata taşıdım. Şu ırgata da güvenmeye başladım, çünkü bana bütün beklentilerimin ötesinde bir güç veriyordu. Her zamanki gibi ben çekerken Maud da kola asılıyordu. Makaslar havaya kalktı.</p>

  <p>Derken ventoyu unuttuğumu fark ettim. Bu da benim, öne, arkaya ve iki yana germeden önce iki kez daha makasa tırmanmamı gerektirdi. Bu iş bittiğinde alacakaranlık çökmüştü. Çevremizde oturup bütün gün sesleri dinleyen ve ağzını hiç açmayan Wolf Larsen mutfağa gitmiş akşam yemeğini hazırlıyordu. Sırtım öyle bir sertleşmişti ki güçlükle ve ağrıyla doğrulabildim. Gururla eserime baktım. Kendini belli etmeye başlamıştı. Yeni oyuncağına kavuşmuş bir çocuk gibi makaslarımla bir şey kaldırmak için arzudan kıvranıyordum.</p>

  <p>“Keşke bu kadar geç olmasaydı,” dedim. “Nasıl çalıştığını görmek isterdim.”</p>

  <p>“Açgözlülük etmeyin, Humphrey,” diye payladı beni Maud. “Unutmayın, bunun yarını da var ve şu an öyle yorgunsunuz ki ayakta zor duruyorsunuz.”</p>

  <p>“Ya siz?” dedim ani bir ilgiyle. “Siz de çok yorulmuş olmalısınız. Hiç yüksünmeden çok çalıştınız. Sizinle gurur duyuyorum, Maud.”</p>

  <p>Doğruca gözlerimin içine bakıp bir an kendi gözlerinde kendine özgü biçimde dans eden, daha önce hiç görmediğim ve bana, bir anlığına, anlamadığım için neden olduğunu bilmediğim şiddetli bir zevk veren titrek bir ışıkla, “Benim sizinle duyduğumun yarısı kadar bile değil,” diye yanıtladı. Ardından gözlerini indirip gülerek yeniden kaldırdı başını.</p>

  <p>“Dostlarımız bizi şimdi görebilselerdi,” dedi. “Halimize bakın. Bir an için durup görünüşümüzü gözden geçirdiniz mi?”</p>

  <p>Gözlerinde gördüğüm şeyden ve aniden konuyu değiştirmesinden duyduğum şaşkınlıkla, “Evet, sizinkini sık sık gözden geçiriyorum,” diye yanıtladım.</p>

  <p>“İnsaf!” diye haykırdı. “Peki, neye benziyorum, söyler misiniz?”</p>

  <p>“Üzgünüm, ama bir korkuluğa,” diye karşılık verdim. “Örneğin, yalnızca şu kirli eteklerinize bir göz atmanız yeter. Şu üç köşeli yırtıklara bakın. Hele o beliniz! Kamp ateşinin üstüne eğilip yemek yaptığınızı anlamak için Sherlock Holmes olmaya gerek yok, fok yağıyla uğraştığınızı söylemeye ise hiç gerek yok. Ve üstüne üstlük, şu başlık! Ve bunların hepsi ‘Sonsuz Öpücük’ü yazmış bir kadında olsun.”</p>

  <p>Özenerek görkemli bir biçimde önümde eğilip, “Size gelince, bayım…” dedi.</p>

  <p>Ve bunu izleyen beş dakikalık takılma faslı boyunca, bu eğlencenin altında, gözlerinde yakaladığım kısacık tuhaf ifadeyle ilişkilendirmekten kendimi alıkoyamadığım ciddi bir şeyler vardı yine de. Neydi bu? Gözlerimiz, söyleşme istencimizin ötesinde birbirleriyle konuşuyor olabilir miydi? Suçluları bulup, onları susturana değin benim gözlerimin konuştuğunu biliyordum. Birkaç kez gerçekleşmişti böyle bir şey. Ama gözlerimin kopardığı yaygarayı görüp anlamış mıydı? Ve onun gözleri de aynı biçimde bana mı seslenmişti? O ifade; o dans eden ani ışık, sözcüklerin anlatmaya yeteceğinden daha da çoğunu ima eden o şey başka ne olabilirdi? Fakat yine de olamazdı. Olanaksızdı bu. Ayrıca da ben gözlerin söyleşisinde becerikli değildim. Ben yalnızca, Humphrey Van Weyden’dım; âşık olmuş bir kitap kurdu. Ve sevmek, beklemek ve aşkı kazanmak; bunlar bana yetip de artardı bile. Kıyıya yanaşana dek, birbirimizin görüntüsüyle dalga geçsek de, ben işte bunları düşündüm bir yandan ve orada da düşünülecek başka şeyler vardı.</p>

  <p>“Bütün gün çok çalışıp da geceleyin deliksiz bir uyku çekemeyecek oluşumuz ne yazık,” diye yakındım akşam yemeğinin ardından.</p>

  <p>“Ama bir tehlike yok ki artık? Kör bir adam mı?” diye sorguladı.</p>

  <p>“Ona asla güvenemeyeceğim,” diye üsteledim, “ve artık kör oluşu daha da kötü. Kısıtlılığının verdiği çaresizlik onu her zamankinden de kötü niyetli yapacak. Yarın ilk iş, ne yapmam gerektiğini biliyorum; hafif bir demir atıp uskunayı sahile tonozlayacağım. Ve sandala binip buraya döndüğümüz her gece Bay Wolf Larsen gemide tutsak kalacak. O yüzden bu geceki son nöbetimiz ve o kadar da zor geçmez.”</p>

  <p>Gün ışıdığında çoktan kalkmış kahvaltımızı bitiriyorduk.</p>

  <p>Maud’un korkuyla, “Oh, Humphrey!” diye çığlık atıp aniden sustuğunu duydum.</p>

  <p>Ona baktım. Gözlerini <i>Hayalet</i>’e dikmişti. Bakışını izlediysem de bir olağandışılık göremedim. Bana baktı ve ben de soran gözlerle ona baktım.</p>

  <p>“Makaslar,” dedi, sesi titriyordu.</p>

  <p>Ben onların varlığını unutmuştum. Yeniden baktım, ama onları göremedim.</p>

  <p>“Eğer o…” diye homurdandım gözüm dönerek.</p>

  <p>Elini sevecenlikle benimkinin üstüne koydu ve “her şeye yeni baştan başlamak zorunda kalacaksınız,” dedi.</p>

  <p>“Ah, inanın bana, kızgınlığımın hiçbir anlamı yok; ben bir sineği bile incitemem,” diye acı biçimde gülümsedim ona. “En kötüsü de, o bunu biliyor. Haklısınız. Makasları yok etmişse, yeniden başlamak dışında yapabileceğim bir şey yok.”</p>

  <p>“Ama bundan böyle güvertede nöbet tutacağım,” diye ağzımdan kaçırdım bir an sonra. “Ve eğer bir daha işime karışırsa…”</p>

  <p>“Ama ben bütün gece kıyıda tek başıma kalmaya cesaret edemem ki,” diyordu Maud ben yeniden kendime geldiğimde. “Bizle dostça geçinmesi ve bize yardım etmesi daha güzel olurdu. Hepimiz rahatça gemide kalabilirdik.”</p>

  <p>Sevgili makaslarımın yok edilmesi beni can evimden vurmuş olduğu için, “Kalacağız,” dedim hâlâ gözüm dönmüş biçimde.</p>

  <p>“Çocukça bu, aslına bakılırsa,” diye güldüm sonradan, “onun böyle şeyler yapması ve benim de bunlara öfkelenmem.”</p>

  <p>Ama güverteye çıkıp verdiği zararı görünce yüreğim hızla çarpmaya başladı. Makaslar tümüyle gitmişti. Ventolar sağdan soldan kesilmişti. Çatal mandarları her taraftan lime lime doğranmıştı. Uçlarını birleştiremeyeceğimi biliyordu. Aklıma bir düşünce geldi. Irgatın yanına koştum. Çalışmıyordu. Onu da bozmuştu. Afallayarak birbirimize baktık. Sonra yan tarafa koştum. Temizlediğim serenler, bumbalar, gizler, hepsi gitmişti. Onları tutan halatları bulmuş, hepsini akıntıya fırlatmıştı.</p>

  <p>Maud’un gözlerinde yaşlar vardı ve bunların benim için olduğuna gönülden inanıyorum. Kendim de ağlayabilirdim. <i>Hayalet</i>’in direklerini yeniden dikme projemiz nerede kalmıştı? İşini iyi becermişti. Ambar kapağının tepesine oturdum ve kopkoyu bir ümitsizlik içinde çenemi ellerime dayadım.</p>

  <p>“Ölmeyi hak ediyor,” diye haykırdım “ve celladı olacak kadar erkek olamadığım için Tanrı beni bağışlasın.”</p>

  <p>Ama Maud, yanımda durarak, çocukmuşum gibi yatıştırıcı bir tavırla elini saçlarımın arasında gezdirip “Tamam, tamam, her şey yoluna girecek. Biz doğru yoldayız, dolayısıyla her şey de yolunda gitmek zorunda,” dedi.</p>

  <p>Michelet’yi anımsayıp, başımı ona yasladım ve gerçekten de gücüme yeniden kavuştum. Mübarek kadın benim için tartışmasız bir güç pınarıydı. Ne fark edecekti ki? Yalnızca bir geri kalış, biraz gecikme. Akıntı serenleri açık denize sürüklemiş olamazdı, rüzgâr da çıkmamıştı. Onları bulup geri sürüklemek biraz daha fazla iş demekti. Ve ayrıca bu da bir dersti. Ne beklemem gerektiğini öğrenmiştim. Bekleyebilir ve işi iyice ilerlettiğimizde emeğimizi, bizi daha da beter etkileyecek biçimde yok edebilirdi.</p>

  <p>“İşte geliyor,” diye fısıldadı Maud.</p>

  <p>Başımı kaldırıp baktım. Telaşsızca pupadan iskele tarafına doğru yürüyordu.</p>

  <p>“Fark etmemiş gibi davran,” diye fısıldadım. “Bunu nasıl karşıladığımızı görmeye geliyor. Bildiğimizi anlamasına izin vermeyelim. Bu zevki ondan esirgeyebiliriz. Ayakkabılarını çıkart –işte böyle – elinde taşı.”</p>

  <p>Ve ardından, kör adamla saklambaç oynadık. O iskele tarafına gelirken biz sancak tarafına kaydık ve onun pupadan dönüp izimizden kıça doğru yönelişini gözetledik.</p>

  <p>Bir biçimde bizim güvertede bulunduğumuzu biliyor olmalıydı, çünkü büyük bir öz güvenle “Günaydın,” deyip selamına karşılık vermemizi bekledi. Ardından kıç tarafına doğru yürüdü, biz de ön tarafa kaydık.</p>

  <p>“Ha, gemide olduğunuzu biliyorum,” diye seslendi; konuştuktan sonra kasıtlı biçimde dinlediğini görebiliyordum.</p>

  <p>Bu bana, patlattığı çığlığın ardından ürkmüş avının kıpırtısını dinleyen büyük baykuşu anımsattı. Ama biz kıpırdamadık ve yalnızca o hareket ettiğinde hareket ettik. Ve bu şekilde, Wolf Larsen, bıkkınlığını belli ederek kamaraya gitmek için güverteden ayrılana kadar el ele, öcüden kaçan çocuklar gibi güvertede bir o yana, bir bu yana kayıp durduk. Ayakkabılarımızı giyip yan taraftan sandala atlarken gözlerimizde sevinç, dudaklarımızda bastırdığımız bir kıs kıs gülme isteği vardı. Ve ben Maud’un berrak kahverengi gözlerine bakarken Wolf Larsen’in yaptığı kötülüğü unutmuş, yalnızca onu sevdiğimi, onun sayesinde dünyaya geri dönüşümüzü sağlayacak gücü elimde tuttuğumu biliyordum.</p>

</body>

</html>