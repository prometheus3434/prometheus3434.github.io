<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yedinci Bölüm</h1>

  <p>Üç günün değişik rüzgârlarının ardından sonunda kuzeydoğu alizesini yakaladık. Dizimin kötülüğüne karşın iyi bir gece uykusu çektikten sonra güverteye çıktığımda <i>Hayaletim</i> geriden gelen taze bir esintiyle köpükler içinde, flok yelkeni dışında her bir yelkeni sürüklenerek, pupa yelken yol aldığını gördüm. Ah, büyük alizenin mucizesi! Bütün gün yol aldık ve bütün gece, ertesi gün ve bir sonraki gün, günbegün rüzgâr hep geriden, sabit ve güçlü esti. Uşkuna kendi kendine gidiyordu. Yelkenleri çekip ıskota ve palangalara asılma, gabya yelkenlerini kaydırma derdi de yoktu tayfalara, dümen tutmak dışında bir iş de. Akşam inip güneş battığında yelkenler laçka ediliyordu; sabahları, çiyin ıslaklığından kurtulup genişlediklerinde de yeniden gerginleştiriliyorlardı; bütün iş bu kadardı.</p>

  <p>Zaman zaman on mil, on iki mil, on bir mil arasında değişiyor hızımız. Ve bizi iki şafak arasında iki yüz elli mil öteye götüren güçlü rüzgâr kuzeydoğudan sürekli esiyor. San Francisco’yu gerimizde bıraktıran ve tropiklere doğru inmemize yol açan seyir beni hüzünlendiriyor da sevindiriyor da. Hava her gün hissedilir biçimde daha da ısınıyor. İkinci akşam nöbetinde tayfalar güverteye çıkıyor, soyunuyor ve birbirlerinin üstüne denizden çektikleri kovalar dolusu suyu boca ediyorlar. Uçan balıklar görünmeye başladı ve geceleyin yukarıdaki nöbetçi geminin içine düşenlerin peşinden güverteye sürünüyor. Thomas Mugridge gereğince yemlendiğinde, sabahları mutfak bunlar kızarırken çıkan güzel kokularla doluyor; fırsat çıkıp da Johnson cıvadranın ucundan bu güzel yanardönerli şeyleri yakaladığı zaman, ön ve arka güvertede yunus eti servis ediliyor.</p>

  <p>Johnson tüm boş zamanlarını orada ya da gurcatada, <i>Hayalet</i>’in yelkenin baskısı altında suyu yara yara gidişini izleyerek geçiriyor gibi. Gözlerinin içinde tutku ve sevgi var ve şişen yelkenleri, geminin ardında bıraktığı köpüklü izi ve bizimle birlikte görkemli biçimde hareket eden su dağları üzerinden aşıp ilerlemesini coşkuyla seyrederek kendinden geçmiş biçimde dolaşıyor.</p>

  <p>Günler ve geceler, “tümüyle bir mucize ve vahşi bir zevk” biçiminde ve ben de, korkunç işimden geriye pek az zamanım kalmasına karşın dünyanın sahip olduğunu hiçbir zaman düşlemediğim bu uçsuz bucaksız görüntüsüne bakmak için tek tük anlar çalıyorum. Yukarıda gökyüzü, lekesiz bir mavilikteydi; masmavi bir saten parlaklığı ve rengini ayaklar altına seren denizin mavisi. Ufuk çizgisini tümüyle, kusursuz turkuvaz gökyüzünde gümüş bir çerçeve gibi duran, hiç değişmeyen, hiç kımıldamayan açık renk, tüy gibi bulutlar çevreliyor.</p>

  <p>Üst güvertenin başında uzanıp <i>Hayalet</i>’in burnuyla yana açılan köpük dalgalarının yarattığı renk tayfına bakarken uyuyakaldığım bir geceyi unutmuyorum. Küçük bir vadide yosunlu taşların üstünden çağlayan bir derenin sesini andırıyordu ve mırıltılı şarkısı beni öyle bir uzaklaştırmış, kendimden geçirmişti ki artık kamarot Hump olmaktan da, otuz beş yıl kitapların arasında hayal kurmuş adam, Van Weyden olmaktan da çıkmıştım. Ama ardımda bir ses, Wolf Larsen’in karıştırmama olanak bırakmadığı sesi, gücünü kendi yenilmez kesinliğinden, olgunluğunu da alıntı yaptığı sözleri takdir edişinden alan sesi, beni dalgınlıktan çıkardı.</p>

  <p>“‘Ah, alev alev yanan tropikal gece, ardımızdaki köpüklü iz bir ışık demetine dönüştüğünde,</p>

  <p>Kızgın gökleri evcilleştirir,</p>

  <p>Sakin adımlar yıldız tozuna bulanmış yerleri arşınlar</p>

  <p>Ürkek balinalar kuyruklarını çarpar.</p>

  <p>Güneş buklelerini yalazlar, canım kızım,</p>

  <p>Ve ipleri çiyle gerilir,</p>

  <p>Çünkü eski izimizde ilerliyoruz, kendi izimizde,</p>

  <p>Güneye iniyoruz uzun iz boyunca, daima yeni olan iz üzerinde.’”</p>

  <p>“Eee, Hump? Kulağına nasıl geliyor?” diye sordu sözlerin ve saptamaların gerektirdiği suskunluğun ardından.</p>

  <p>Yüzüne baktım. Denizin kendisi gibi ışıl ışıl parlıyordu ve gözlerinde yıldız ışığı çakıyordu.</p>

  <p>“Kulağıma, en azından coşku gösterebildiğiniz için dikkat çekici geldi,” diye yanıtladım soğukça.</p>

  <p>“Ama niye yahu? Yaşamak bu işte! Yaşam bu!” diye haykırdı.</p>

  <p>“Ki bu da ucuz ve değersiz bir şey,” sözlerini yüzüne çarptım.</p>

  <p>Güldü ve ilk kez sesinde dürüstçe bir neşe duydum.</p>

  <p>“Ah, sana bu yaşamın ne menem bir şey olduğunu anlatamadım ben, kafana sokamadım. Elbette ki yaşam değersiz, yalnızca kendisine değerli oluşu dışında. Ve sana yaşamımın tam da şu anda oldukça değerli olduğunu söyleyebilirim, kendi açımdan. Paha biçilemez ki bunun abartılı ölçüde bir önemseme olduğunu sen de kabul edersin; önemseyen de bizzat içimdeki yaşamın kendisi olduğu için elimden bir şey gelmez.”</p>

  <p>Aklındaki düşünceyi ifade edecek sözcüklerin gelmesini bekliyor gibiydi ve sonunda sözlerini sürdürdü.</p>

  <p>“Biliyor musun, tuhaf bir canlılıkla doluyum; sanki bütün güçler benimmişçesine tüm zamanların benim aracılığımla yankılandığını hissediyorum. Hakikati biliyorum, ilahi doğruyu kötülükten, doğruyu yanlıştan ayırt ediyorum. Uzağı net biçimde görüyorum. Neredeyse Tanrı’ya da inanabilirdim. Ama…” Sesi değişti ve yüzündeki ışık kayboldu, “kendimi içinde bulduğum bu durum nedir? Bu yaşama sevinci? Yaşama bu övgü? Adına pekâlâ esin diyebileceğim bu duygu? Bu, insanın hiçbir hazım sorunu yaşamadığı, karnının tok sırtının pek olduğu ve her şeyin yolunda gittiği zamanlarda hissettiği türden bir şey. Bu, yaşamanın rüşveti, kanın şampanyası, mayanın taşması ki kimini kutsal düşüncelere daldırır ve kimilerine de göremedikleri halde Tanrı’yı gördürür ya da yarattırır. Hepsi bu,yaşamın sarhoşluğu, mayanın kıpırdayıp ilerlemesi, yaşamın insanı canlı olduğunun bilinciyle çıldırtan çağıltısı. Ve – pöh! Yarın sarhoşun ödediği gibi ben de bunun bedelini ödeyeceğim. Ve ölmek zorunda olduğumu bileceğim, muhtemelen denizde, denizin yozluğuyla bir kıpırtıya dönmek, yüzgeçlerde, pullarda ve balıkların bağırsaklarında güce ve harekete dönüşebilsin diye kaslarımın tüm gücünü ve hareketini teslim etmek, yem olmak, leşe dönüşmek için kendi kıpırtıma son vereceğim. Şampanyanın gazı çoktan kaçmış. Köpürmesi durmuş ve tatsız bir içeceğe dönüşmüş.”</p>

  <p>Bir kaplan ağırlığı ve yumuşaklığıyla güverteye sıçrayıp geldiği zamanki gibi aniden bırakıp gitti beni. <i>Hayalet</i> denizi yararak yoluna devam ediyordu. Burundaki çağıltının horlamaya çok benzediği dikkatimi çekti ve bu sesi dinlerken Wolf Larsen’in görkemli sevinçten hızla ümitsizliğe geçişinin etkisi yavaşça terk etti beni. Derken geminin ortalarında bir yerlerden bir derin deniz tayfasının dolgun tenor sesi, “Alize Rüzgârının Şarkısı” ile yükseldi:</p>

  <p>“Ah, ben denizcilerin sevdiği yelim / Tutarlı, güçlü ve gerçeğim; / Yukarıdaki bulutların eşliğinde benim yönümü izlerler, / Uçsuz bucaksız tropik mavilikte.</p>

  <p>Gün ışığında ve karanlıkta gemiyi izlerim, / Peşinde bir av köpeği gibi gezerim; / En güçlü estiğim zaman öğlendir, bir de ay ışığında, / Yelkeninin karnını şişiririm.”</p>

</body>

</html>