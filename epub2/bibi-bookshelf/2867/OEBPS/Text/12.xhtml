<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On İkinci Bölüm</h1>

  <p>Son yirmi dört saat bir zalimlik şenliğine tanıklık etti. Kamaradan baş kasaraya, bir hastalıkmışçasına yayılmış gözüküyor. Neresinden başlayacağımı bilemiyorum. Bunun gerçek nedeni Wolf Larsen’di. Adamların arasındaki düşmanlığın, ağız dalaşlarının ve kinin gerip kastığı ilişkiler güvenilmez bir dengede duruyordu ve sonunda kötücül hırslar bozkır çalıları gibi tutuşup alevlendi.</p>

  <p>Thomas Mugridge sinsinin teki, bir casus ve gammazcı. Ön taraftaki adamların hikâyelerini kaptana taşıyarak yaltaklanıp yeniden gözüne girmeye uğraşıyor. Johnson’ın düşüncesizce konuşmalarının bir kısmını taşıyanın o olduğunu biliyorum. Anlaşılan Johnson geminin malzeme deposundan muşambadan bir giysi satın almış ve son derece düşük kalitede olduğunu fark etmişti. Bu gerçeği ilan etmekte de hiç ağırdan almamıştı. Gemi malzeme deposu, bütün uskunalarda var olan ve tayfaların gereksinimlerine özel mallar bulunduran bir tür tüketim malı dükkânı. Bir denizci ne satın aldıysa fok avı bazında sonraki kazancından düşülür; avcılar için usul neyse kürekçiler ve dümenciler için de aynısıdır; kendi sandallarında avlanan her bir deri başına hesaplanan bir orandan haftalıklarına bir “pay” eklenir.</p>

  <p>Ama benim Johnson’ın depodaki homurdanmalarından haberim yoktu, bu yüzden tanıklık ettiğim olay ani bir şaşkınlıktı benim için. Johansen peşinde Johnson’la merdivenlerden aşağı indiğinde ben kamarayı silmeyi daha yeni bitirmiştim ve Wolf Larsen’in baştan çıkartmasıyla en sevdiği Shakespeare karakteri Hamlet üzerine bir tartışmaya girişmiştim. Arkadan gelenin başlığı denizcilikte âdet olduğu üzere çıkartılmıştı ve uskunanın sarsıntısına uygun biçimde ağır ve rahatsız biçimde sallanarak ve yüzü kaptana dönük, kamaranın ortasında dikildi.</p>

  <p>“Kapıları kapatıp sürgüyü çek,” dedi Wolf Larsen bana.</p>

  <p>Dediğini yerine getirirken Johnson’ın gözlerine kaygılı bir ışıltı geldiğini gördüm, ama nedenini kestiremedim. Olay gerçekleşene kadar ne olacağını da kestiremedim, ama o ta başından neyin geleceğini biliyor ve yiğitçe bekliyordu. Ve onun eyleminin Wolf Larsen’in materyalizmini tümüyle çürüttüğünü gördüm. Tayfa Johnson’ın üstünde fikir, ilke, doğruluk ve içtenlik hüküm sürüyordu. Haklıydı, haklı olduğunu biliyordu ve korkusuzdu. Eğer gerekirse doğru uğruna canını verir, kendine sadık kalır ve ruhunu satmazdı. Ve bu gerçeğin içinde, ruhun beden üstündeki zaferi, sonsuzluk ve ölümsüzlük dışında bir kaynağı bulunmayan bir kesinlik ve fethedilmezlikle zamanın ve uzamın üstünde yükselen ruhun zincire vurulamaz, ahlaki görkemi ifadesini buluyordu.</p>

  <p>Ama konumuza dönelim. Johnson’ın gözlerindeki kaygılı ışıltıyı fark ettim, ama bunu yanlış anlayarak kendisinin doğal utangaçlığına ve rahatsızlığına verdim. İkinci kaptan Johansen, onun yanında birkaç adım ötede duruyor ve tam üç metre önünde de Wolf Larsen kamaranın asıl iskemlelerinden birinde oturuyordu. Ben kapıları kapatıp sürgüledikten sonra kayda değer bir sessizlik, aslında tam bir dakika süren bir sessizlik oldu. Bu sessizlik Wolf Larsen tarafından bozuldu.</p>

  <p>“Yonson,” diye başladı.</p>

  <p>“Adım Johnson, efendim,” diye düzeltti denizci hiç çekinmeden.</p>

  <p>“Peki, Johnson olsun o zaman, kahretsin! Seni niye çağırttığımı tahmin edebiliyor musun?”</p>

  <p>“Hem evet, hem hayır, efendim,” oldu ağızdan ağır ağır çıkan yanıt. “İşimi iyi yapıyorum. İkinci kaptan da bunu biliyor, siz de, efendim. Dolayısıyla hiçbir şikâyet söz konusu olamaz.”</p>

  <p>“Yani hepsi bu mu?” diye sorguladı Wolf Larsen, hırıltılı, yumuşak ve alçak bir ses tonuyla.</p>

  <p>“İçten içe bana karşı olduğunuzu biliyorum,” diye devam etti Johnson değişmez ve sıkıcı yavaşlığıyla. “Benden hoşlanmıyorsunuz. Siz, siz…”</p>

  <p>“Devam et,” diye kışkırttı Wolf Larsen. “Benim duygularımdan çekinme.”</p>

  <p>Güneş yanığı yüzünde hafif bir kızgınlık ifadesi yükselirken “Çekinmiyorum,” diye yanıtını yapıştırdı denizci. “Çabuk çabuk konuşmamamın nedeni eski memlekette sizin kadar uzun kalmayışını. Benden hoşlanmıyorsunuz, çünkü ben adam gibi bir adamım; işte bu yüzden, efendim.”</p>

  <p>“Gemi disiplini bakımından fazlasıyla adam gibisin, demek istediğin buysa ve benim ne demek istediğimi de anlıyorsan,” diye yapıştırdı lafı Wolf Larsen.</p>

  <p>Yüzündeki kızarıklık, İngiliz dili konusundaki bilgisinin aşağılanması üstüne derinleşen Johnson, “İngilizce de biliyorum, ne demek istediğinizi de, efendim,” diye yanıtladı.</p>

  <p>Eldeki asıl meseleye giriş niyetine o ana kadar geçen tüm konuşmaları bir tarafa iter havalarda, “Johnson,” dedi Wolf Larsen, “Anladığım kadarıyla o muşambalardan pek hoşnut değilmişsin.”</p>

  <p>“Hayır, değilim. Hiçbir işe yaramazlar, efendim.”</p>

  <p>“Ve de bunlarla ilgili ağzına ne geldiyse veryansın ediyormuşsun.”</p>

  <p>“Düşündüğümü söylüyorum, efendim,” diye yanıtladı denizci mertçe; aynı zamanda da söylenen her cümlenin sonuna “efendim” eklemeyi gerektiren gemi nezaketinden de geri kalmayarak.</p>

  <p>Johansen’e bir bakış atma fırsatım bu anda doğdu. Koca yumrukları bir sıkılıp bir gevşiyordu ve yüzünde tam bir acımasızlık vardı, Johnson’a öylesine kötü bakıyordu. Johansen’in gözünün altında, birkaç gece önce denizci tarafından uğratıldığı hezimetin hâlâ hafifçe seçilen izini, morartıyı fark ettim. İlk kez korkunç bir şeyin gerçekleşmek üzere olduğunu sezdim; ama ne olduğunu hayal edemedim.</p>

  <p>“Depom ve benim hakkımda senin söylediklerini söyleyenlerin başına ne geldiğini biliyor musun?” diye soruyordu Wolf Larsen.</p>

  <p>Yanıt, “Biliyorum, efendim,” oldu.</p>

  <p>“Neyi?” diye üsteledi Wolf Larsen, keskin ve buyurgan bir çıkışla.</p>

  <p>“Sizin ve ikinci kaptanınızın bana ne yapacağınızı, efendim.”</p>

  <p>“Şuna bak, Hump,” dedi Wolf Larsen bana, “şu yaşam, dolu toz parçasına, hareket eden, soluk alan, bana karşı çıkan ve iyi bir kumaştan dokunduğuna adamakıllı inanan, doğruluk ve dürüstlük gibi insan uydurmalarından etkilenmiş ve bütün kişisel rahatsızlık ve sıkıntılara karşın bunlara uyarak yaşayan şu madde yığınına bak. Onun hakkında ne düşünüyorsun, Hump? Ne düşünüyorsun?”</p>

  <p>Nasıl olduysa, beynine kan sıçratmak üzere olduğunu hissettiğim gazabının bir kısmını üstüme çekme arzusuyla gaza gelip, “Onun sizden daha iyi bir adam olduğunu düşünüyorum,” diye yanıtladım. “Sizin o biçimde adlandırmayı yeğlediğiniz o uydurmalar insanı asalete ve erkekliğe yöneltir. Sizin uydurmalarınız yok, düşleriniz yok, ülkünüz yok. Fukaranın tekisiniz.”</p>

  <p>Vahşi bir zevkle başını salladı. “Kesinlikle doğru, Hump, kesinlikle doğru. Asalete ve erkekliğe yönelten hiçbir uydurma yok bende. Canlı bir köpek ölmüş bir aslandan yeğdir diyorum ben de Vaizle birlikte. Benim tek düsturum çıkar düsturudur ve o da beni hayatta kalmaya yönlendiriyor. Ben hâlâ sağken ve esip gürlerken ‘Johnson’ dediğimiz bu maya m parçası, artık maya parçası olmaktan çıkıp yalnızca tozdan ve külden ibaret kaldığında herhangi bir tozdan ve külden daha asil olmayacak.”</p>

  <p>“Biliyor musun, ne yapacağım?” diye sordu.</p>

  <p>Başımı iki yana salladım.</p>

  <p>“Peki, esip gürleme ayrıcalığımı kullanacağım ve sana asaleti nasıl dize getireceğimi göstereceğim. Seyret beni.” Johnson’ın üç metre uzağındaydı ve oturuyordu. Uç metre! Yine de önce ayağa kalkıp dengesini sağlamadan, bir sıçrayışta iskemlesinden koptu. İskemlesinden, vahşi bir hayvan, bir kaplan gibi oturur konumundan kararlı biçimde sıçrayıp yine bir kaplan gibi aralarındaki boşluğu bir çırpıda aşarak, oturduğu gibi ayrıldı. Johnson’ın boşu boşuna savuşturmaya çalıştığı bir öfke çığıydı bu. Bir kolunu midesini korumak için aşağıya, ötekini de kafasını korumak için yukarıya savurdu; ama Wolf Larsen’in yumruğu ezip yankılanan bir darbeyle ikisinin ortasına, tam göğsüne indi. Johnson’ın birdenbire boşalan soluğu balta kullanan bir adamınki gibi zorlu, işitilebilir biçimde ağzından dışarı fırladı. Az kalsın düşüyordu ve dengesini yeniden sağlamak için bir çaba içinde bir o yana bir bu yana sallandı.</p>

  <p>Bunu izleyen dehşet sahnesinin ayrıntılarına daha fazla giremeyeceğim. Oldukça tiksindiriciydi. Şimdi bile bunu düşündüğümde midemi bulandırıyor. Johnson elinden geldiği kadar yiğitçe karşı koydu, ama Wolf Larsen’in dengi değildi, Wolf Larsen’le birlikte ikinci kaptanın ise hiç dengi değildi. Korkunç bir şeydi. Bir insanın bunca şeye dayanabileceğini ve yine de yaşayıp mücadele etmeyi sürdürebileceğini aklımdan bile geçirmemiştim. Johnson da mücadele etmeyi sürdürdü. Elbette onun için hiç umut yoktu, kırıntısı bile ve o da bunu benim kadar biliyordu, ama içindeki erkeklikle dövüşmeyi bırakamaz, erkekliğe leke süremezdi.</p>

  <p>Tanık olduklarım bana fazla gelmişti. Aklımı yitireceğimi hissettim ve kapıları açıp güverteye kaçmak için merdivenlere koştum. Ama Wolf Larsen, kurbanını bir an için bırakıp o heybetli sıçrayışlarından birisiyle yanıma ulaştı ve beni kamaranın en uzak köşesine savurdu.</p>

  <p>“Yaşamın gerçeği, Hump,” diyerek alaya aldı beni. “Kal da seyret. Ruhun ölümsüzlüğüne ilişkin veri toplarsın belki. Ayrıca, biliyorsun ki Johnson’ın ruhunu incitemeyiz. Yalnızca fani bedenini yere serebiliriz.”</p>

  <p>Yüz yıllar geçmiş gibi göründü gözüme; oysa dövme işi muhtemelen on dakikadan fazla sürmemişti. Wolf Larsen ve Johansen zavallıcığın üstüne çullanmışlardı tümüyle. Yumruklarıyla vuruyor, ağır ayakkabılarıyla tekmeliyor, yere seriyor ve bir daha yere sermek için de sürükleyerek ayağa kaldırıyorlardı. Gözleri görmez olmuştu, bu yüzden onlara odaklanamıyordu ve kulaklarından, burnundan ve ağzından boşanan kan kamarayı savaş alanına çevirmişti. Ve artık yerinden doğrulamadığı zaman da yattığı yerde onu dövüp tekmelemeyi sürdürdüler.</p>

  <p>“Yeter, Johansen; bırak artık,” dedi en sonunda Wolf Larsen.</p>

  <p>Ama ikinci kaptanın içindeki yırtıcı canavar uyanıp şahlanmıştı ve Wolf Larsen onu kolunun tersiyle bir köşeye itmek zorunda kaldı, görünüşe göre oldukça yumuşak bir hareket olmasına karşın Johansen’in bir mantar gibi geriye fırlayıp kafasının gürültüyle duvara çarpmasına yol açtı. Bir an yarı sersemlemiş biçimde, güçlükle soluyup gözlerini aptalca kırpıştırarak yere serildi.</p>

  <p>“Aç kapıları hemen – Hump,” diye buyruldu bana.</p>

  <p>Dediğini yaptım ve iki vahşi, kendinden geçmiş adamı bir çöp çuvalı gibi kaldırıp dar kapının ağzından merdivenden yukarı havalandırıp güverteye savurdular. Sandal yoldaşı Louis’den başkası olmayan dümencinin ayaklarının üstüne, burnundan kıpkırmızı bir dere şeklinde kan fışkırdı. Ama Louis kenara çekildi ve hiç istifini bozmadan gözünü pusula dolabına dikti.</p>

  <p>Eski kamarot George Leach’in tepkisi ise böyle değildi. Ne ön tarafta ne de arkada bizi bu olay karşısındaki davranışından daha çok hayrete düşüren bir şey yoktu. Kendisine hiçbir buyruk verilmeden kıç tarafından gelip Johnson’ı ön tarafa sürükleyen ve elinden geldiğince yaralarını sararak rahatlatan o oldu. Johnson, Johnson olmaktan çıkmıştı ve yalnızca bu kadar da değil, yüz hatları, sonuçta bunlar insana ait hatlardı, tanınmaz haldeydi; dövülmeye başladığı an ile bedeninin sürüklendiği an arasında geçen birkaç dakika içinde öylesine rengi değişmiş ve şişmişti.</p>

  <p>Ama Leach’in davranışına gelelim. Ben kamarayı temizlemeyi bitirdiğimde o da Johnson’ın bakımını üstlenmişti. Temiz hava almak ve aşırı gerilen sinirlerimi yatıştırmak için güverteye çıkmıştım. Wolf Larsen puro içiyor ve genelde <i>Hayalet</i>’in ardından sürüklediği ve bir nedenle geminin içine alınmış işaret kütüğünü<a class="footnoteref" href="../Text/notlar.xhtml#n16" id="ref16">16</a> inceliyordu. Birdenbire Leach’in sesi geldi kulağıma. Kendisini pençesine almış bir öfkeyle gergin ve çatlak çıkıyordu. Döndüm ve mutfağın sol yanında, kıç açıklığında dikildiğini gördüm. Yüzü allak bullak, bembeyazdı, gözlerinde kıvılcımlar çakıyordu, sıkılı yumruklarını havaya kaldırdı.</p>

  <p>Bayramlık ağzını, “Tanrı senin ruhunu cehenneme yollasın, Wolf Larsen, cehennem bile çok sana, seni korkak, cani, domuz!” sözleriyle açtı.</p>

  <p>Beynimden vuruldum. Her an canına okunacağını bekleyerek dikilip kaldım. Ama Wolf Larsen’in onun canına okumak gibi bir hevesi yoktu. Ağır ağır kıça doğru ilerledi ve dirseğini kamaranın köşesine dayayıp gözünü dikkat ve merakla heyecanlı delikanlıya dikti.</p>

  <p>Ve delikanlı Wolf Larsen’i daha önce hiç suçlanmadığı biçimde suçluyordu. Tayfalar, baş kasara ağzında ürkek bir öbek oluşturmuş izliyor ve dinliyorlardı. Avcılar karman çorman biçimde kasaranın dışına yığılmışlardı, ama Leach’in tiradı sürerken yüzlerinde hiçbir laubalilik görmedim. Onlar bile korkmuşlardı, delikanlının korkunç sözlerinden değil de, korkunç küstahlığından. Yaşayan hiçbir yaratığın Wolf Larsen’e kendi çöplüğünde böylesine meydan okuyabilmesi olanaklı gözükmüyordu. Kendi adıma, delikanlıya hayranlık duyuşuma şaşırdığımı biliyorum ve onda, haksızlığa karşı çıkan kadim peygamberlerdeki gibi bedeninden, bedeninin korkularından yükselen ölümsüzlüğün muhteşem fethedilmezliğini görüyordum.</p>

  <p>Hem de nasıl bir karşı çıkış! Wolf Larsen’in ruhunu adamların küçümseyici bakışları önüne çırılçıplak sermişti. Üstüne Tanrı’dan ve göklerden lanetler yağdırmış ve bu ruhu ortaçağ Katolik Kilisesi’nin aforozuyla çeşnilendirilmiş bir sövgü ateşiyle kavurmuştu. Yüce ve neredeyse Tanrısal bir gazabın doruklarına çıkarak ve katıksız bir tükenmişlik halinden silkinip tacizin en iğrenç ve uygunsuz derinliklerine batarak suçlamanın her türlüsünde bulunmuştu.</p>

  <p>Öfkesi delilik düzeyindeydi. Dudakları sabunsu bir köpükle bezenmişti ve kimi kez soluğu kesiliyor, lıkırdıyor ve ne dediği anlaşılmaz oluyordu. Ve bütün bunların ortasında, soğukkanlı ve devinimsiz, dirseğine yaslanıp gözünü aşağıya dikmiş Wolf Larsen, büyük bir merak içinde yitip gitmiş görünüyordu. Bu mayamsı yaşamın vahşice kıpırdanması, bu devinen maddenin müthiş başkaldırısı ve saldırısı onu şaşırtıp ilgisini çekmişti.</p>

  <p>Ben ve herkes onun her an delikanlının üstüne atlayıp, onu yok etmesini bekliyorduk. Ama Wolf Larsen’in arzusu bu değildi. Purosu bitti ve o, sessizce ve merakla gözünü dikip bakmayı sürdürdü.</p>

  <p>Leach kendisini aciz bir öfkenin coşkusuna kaptırmıştı.</p>

  <p>Avazı çıktığı kadar “Domuz! Domuz! Domuz!” diye yineliyordu. “Niye aşağı inip beni öldürmüyorsun, katil? Yapabilirsin. Korkmuyorum! Seni durduracak kimse yok! Sağ kalıp senin pençelerinde olmaktansa ölüp senden uzak kalmak daha iyidir! Hadisene, korkak! Öldür beni! Öldür beni! Öldür beni!”</p>

  <p>Thomas Mugridge’in dönek ruhunun onu sahneye çıkartması bu aşamada gerçekleşti. Mutfak kapısında dinlemekteydi; sözde küpeşteden denize birtakım kırpıntıları atmaya diye, ama aslında gerçekleşeceğinden kuşku duymadığı öldürme işini görmek için şimdi dışarı çıkmıştı. Kendisini görmezden gelen Wolf Larsen’in suratına yaltaklanarak sırıttı. Ama Doğu Londralı deli, katıksız deli olmasına karşın yüzsüzdü de. Leach’e dönerek:</p>

  <p>“Ne biçim sözler! Ayıp!” dedi.</p>

  <p>Leach’in öfkesi aciz değildi artık. İşte sonunda eline bir şey geçmişti. Ve bıçaklama olayından beri Doğu Londralı mutfaktan dışarıda ilk kez bıçaksız görünmüştü. Leach tarafından yere serildiğinde daha laflar ağzından yeni çıkmıştı. Mutfağa ulaşmaya çabalayarak üç kez ayağının üstüne doğrulmaya uğraştı ve üçünde de yere serildi.</p>

  <p>“Ah, Tanrım!” diye bağırdı. “İmdat! İmdat! Alın başımdan şunu, ne duruyorsunuz? Uzaklaştırın!”</p>

  <p>Avcılar içleri tamamen rahatlamış biçimde güldüler. Trajedi bitmiş, maskaralık başlamıştı. Tayfalar, sırıtarak ve yer değiştirerek nefret edilen Doğu Londralı’nın yumruklanışını izlemek için cesurca ön tarafta birikmişlerdi şimdi. Ve ben bile içimde büyük bir neşenin kaynadığını hissettim. İtiraf edeyim ki, korkunç bir şey, Mugridge’in Johnson’ın başına gelmesine yol açtığı biçimde Leach’den yediği bu dayaktan neredeyse keyiflendim. Ama Wolf Larsen’in yüzündeki ifade hiç değişmedi. Konumunu da değiştirmediği gibi büyük bir merakla aşağıya bakmayı sürdürdü. Bütün faydacı keskinliği açısından, sanki hakkında biraz daha fazlasını keşfetmek, o ana dek kendi gözünden kaçmış bir şeyin, gizeminin anahtarı olup da her şeyi açık ve basit biçimde ortaya çıkartacak bir şeyin delice kıvranışlarını sezmek umuduyla, yaşam oyununu ve devinimini izliyormuş gibiydi.</p>

  <p>Ne dövmek ama! Kamarada tanık olduğumun tümüyle benzeriydi. Doğu Londralı, kendisini öfkeli delikanlıdan korumak için boşu boşuna çırpmıyordu. Ve boşu boşuna kamaranın korumasına sığınmak için uğraşıyordu. Yumruğu yedikçe kamara tarafına doğru yuvarlanıyor, o tarafa sürünüyor, o tarafa doğru düşüyordu. Ama şaşılacak bir hızla darbe üstüne darbe geliyordu. Sonunda güvertede çaresizlik içinde yatarken aynı Johnson gibi dövülüp tekmelenene değin bir tenis topu gibi savrulup durdu. Ve hiç kimse karışmadı. Leach onu öldürebilirdi, ama belli ki intikam haddini doldurduğundan bir köpek eniği gibi inleyip sızlanan perişan hasmından uzaklaşıp ön tarafa gitti.</p>

  <p>Ama bu iki olay günün programının yalnızca açılış etkinlikleriydi. Öğleden sonra Duman ve Henderson kapıştılar ve kasara altından yaylım halinde kurşun sesleri geldi, bunu da öteki dört avcının güverteye koşarken çıkarttıkları telaşlı ayak sesleri izledi. Açık kalan ambar ağzından koyu, keskin bir duman sütunu –kara barutun her zaman çıkarttığı türden – yükseliyordu ve Wolf Larsen buradan içeri atladı. Yumruk ve itiş kakış sesleri bize kadar geldi. Her iki adam da yaralanmıştı ve buyruğuna uymadıkları ve yaklaşan av mevsimi öncesinde kendilerini sakatladıkları için onlara dayak atıyordu. Gerçekte, oldukça kötü yaralanmışlardı ve onları bir güzel dövdükten sonra kaba bir cerrahi yöntemiyle ameliyat etmeye ve yaralarına pansuman yapmaya girişti. Kurşunların açtığı delikleri sondalar ve temizlerken ben de asistan olarak çalıştım ve iki adamın, onun anestezisiz ve bir bardak viski dışında yatıştırıcı hiçbir şey kullanmaksızın yaptığı ilkel cerrahiye dayandıklarını gördüm.</p>

  <p>Ardından da, ilk akşam nöbeti sırasında baş kasarada sorun patlak verdi. Bu da, Johnson’ın dövülmesine yol açan gevezelik ve dedikodulardan çıkmıştı; duyduğumuz gürültüden ve ertesi gün adamların yara bere içindeki görüntülerinden, baş kasaradaki adamların yarısının öteki yarısına sıkı bir sopa çektiği kesinlik kazandı.</p>

  <p>İkinci gece nöbeti ve sabah, Johansen’le ince, Yanki görünümlü avcı Latimer arasındaki kavgayla sona erdi. Bu da, Latimer’in, ikinci kaptanın uykusunda çıkarttığı seslerle ilgili imalarda bulunmasından kaynaklanmıştı; Johansen’i bütün dürtmelerine karşın, o, keyif içinde uyumayı sürdürüp kavgayı tekrar tekrar yaşarken kasara altını bütün gece uyutmamıştı.</p>

  <p>Bana gelince, ben karabasanla boğuştum. Gün bir tür korkunç düş gibi geçmişti. Gaddarlık gaddarlığı izlemiş ve alevlenen hırslarla soğukkanlı gözü dönmüşlük, adamları, ötekinin canını almaya ve yaralamak, sakat bırakmak ve yok etmek için çabalamaya itmişti. Sinirlerim şoka uğramıştı. Aklım da şoktaydı. Bütün günlerim insanın hayvansılığını görece yadsımakla geçmişti. Aslında, ben yaşamı yalnızca entelektüel aşamalarıyla tanımışım. Gaddarlık görmüştüm, ama aklın gaddarlığıydı bunlar; Charley Furuseth’in keskin iğnelemeleri, Bibelot’daki dostların kaba taşlamalarıyla kırıcı nükteleri ve öğrencilik günlerimde bazı hocalarımın birtakım edepsiz imaları…</p>

  <p>Hepsi bu kadardı. Ama buradaki adamların ötekilerden öfkelerini etlerini morartıp kanlarını akıtarak çıkartmaları benim için tümüyle tuhaf ve ürkütücü biçimde yeni bir şeydi. Hamağımda bir karabasandan ötekine huzursuzca dönüp dururken bana “Hanım evladı” Van Weyden demeleri boşuna değilmiş diye düşündüm. Ve bana öyle göründü ki yaşamın gerçeklerinden bihaberliğim sona ermişti. Acı biçimde güldüm kendime; Wolf Larsen’in haşin felsefesinde yaşamın, kendiminkinden daha doyurucu bir açıklamasını bulmuşa benziyordum.</p>

  <p>Ve düşüncemdeki bu eğilimin bilincine varmak beni ürküttü. Çevremde süregiden zalimliğin bozucu bir etkisi vardı. Yaşamda en iyi ve en parlak denebilecek ne varsa hepsini yok edeceğe benziyordum. Aklım, Thomas Mugridge’in başından geçen dövülme olayının kötü bir şey olduğunu söylüyordu bana ve yine de kendi yaşamım adına, ruhumu bundan keyif almaktan alıkoyamıyordum. Günahımın –bir günahtı bu çünkü – ağırlığı altında ezilirken bile delice bir keyifle kıkırdıyordum. Humphrey Van Weyden olmaktan çıkmıştım artık. Ben Hump’tım, <i>Hayalet</i> uskunasının kamarotuydum. Wolf Larsen kaptanımdı, Thomas Mugridge ve geri kalanlar yoldaşlarımdı ve onların tümüne damga vuran mürekkep, beni de yinelenip durarak etkisi altına alıyordu.</p>

</body>

</html>