<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>İkinci Bölüm</h1>

  <p>Enginin yörüngesinde muazzam bir ritimle salıncakta sallanıyor gibiydim. Işık kıvılcımları çakıp sönüyor ve gözümün önünden geçip gidiyordu. Bunlar yıldızlardı, güneşler arası uçuşumda beni yalnız bırakmayan göz kamaştırıcı kuyrukluyıldızlar, biliyordum. Salıncağım menziline ulaşıp geriye doğru uçmaya hazırlanırken büyük bir çan gök gürlemesine çaldı. Ölçülemez bir sürede kendi halindeki yüzyılların dalgalarında tur atarak, görkemli uçuşumun keyfini çıkarıp bunun üstünde kafa yordum.</p>

  <p>Ama düş bir değişime uğradı, çünkü kendi kendime bunun bir düş olması gerektiğini söylüyordum. Ritmim yavaşladıkça yavaşladı. Sinir bozucu bir ivedilikle salıncaktan çekilip alındım. Göklerden öylesine bir şiddetle yere indirilmiştim ki güçlükle soluk alabildim. Çan daha sık ve daha bir çılgınca gümbürdüyordu. Çanın sesini isimsiz bir korkuyla bekler oldum. Derken sanki güneşte kızmış, tırmalayıcı beyaz kumların üstünde sürükleniyormuşum gibi hissettim kendimi. Bu da yerini katlanılmaz bir ıstırap duygusuna bıraktı. Derim ateşin işkencesinde kavruluyordu. Çan tınlayıp yas tuttu. Çakıp sönen ışık noktaları, sanki bütün yıldız sistemi boşluğa düşüyormuşçasına ardı arkasına gözlerimin önünden akıp geçti. Soluğum kesildi, acı içinde nefes aldım ve gözlerimi açtım. İki adam yanımda diz çökmüşler, benimle ilgileniyorlardı. Benim muazzam salıncağım denizde ileriye doğru bata çıka giden bir geminin sallantısıydı. Korkunç çan, duvarda asılı, geminin her sıçrayışında takırdayıp tınlayan kızartma tavasıydı. Tırmalayıcı, yakıcı kumlar ise göğsümü bereleyen bir adamın nasırlı elleriydi. Bunun acısıyla kıvrandım ve başımı kaldırdım. Göğsümün derisi soyulmuş ve kızarmıştı; berelenmiş ve sızlayan deriden akmaya başlayan minik kan damlacıklarını görebiliyordum.</p>

  <p>“Bu kadar yeter, Yonson,” dedi adamlardan birisi. “Ovalamaktan beyefendinin tüm derisini kaldırdığını görmüyor musun?”</p>

  <p>Tam bir İskandinavyalı tipindeki, Yonson denilen adam beni berelemeyi bıraktı ve beceriksizce ayaklarının üstüne doğruldu. Onunla konuşan adamın ise daha anasının karnındayken Bow Kilisesi’nin çanlarıyla haşır neşir olmuş birisinin pürüzsüz hatlarıyla hoş, neredeyse efemine görünümlü yüzüne sahip bir Doğu Londralı<a class="footnoteref" href="../Text/notlar.xhtml#n3" id="ref3">3</a> olduğuna kuşku yoktu. Başındaki pasaklı muslin kepten ve ince kalçaları üzerindeki kirli çuval bezinden anlaşıldığı kadarıyla, kendisinin de pis olduğu kuşku götürmeyen gemi mutfağının aşçısıydı.</p>

  <p>“Peki, şimdi nasıl hissediyorsunuz kendinizi, beyefendi?” diye sordu, bahşiş bekleyen atalarının kuşağından geldiğini belli etmekten öte bir anlam taşımayan yaltaklanıcı bir sırıtışla.</p>

  <p>Yanıt olarak, halsiz bir biçimde oturma konumuna doğrulup Yonson’un yardımıyla ayağa kalktım. Kızartma tavasının kulak tırmalayıcı tangırtı ve çatırtısı sinirimi bozuyordu. Düşüncelerimi toparlayamıyordum. Destek almak için mutfağın ahşap kaplamasına tutunarak –ve itiraf edeyim ki bağladığı yağ tabakası tüylerimi diken diken etmişti – yanan ocağın üzerinden can sıkıcı gerece uzandım, kancasından çıkardım ve kımıldayamayacağı biçimde kömür sandığının içine tıktım.</p>

  <p>Aşçı sinirli görünüşüme sırıttı ve elime, “İşte, bu sizi iyileştirir,” diyerek dumanı tüten bir kupa tutuşturdu. Mide bulandırıcı bir şeydi –geminin kahvesi – ama sıcaklığı insanı canlandırıyordu. Bayatlamış sıvıdan aldığım yudumlar arasında soyulmuş, kanayan göğsüme bir göz attım ve İskandinavyalıya döndüm.</p>

  <p>“Teşekkür ederim, Bay Yonson,” dedim; “ama sizce de eliniz biraz ağır değil mi?”</p>

  <p>Avucunu incelemek için havaya kaldırması, sözlerimden çok hareketimdeki serzenişi anladığı içindi. Göze çarpar biçimde nasır bağlamıştı bu avuç. Elimi kaba çıkıntıların üstünde gezdirdim ve bunun yarattığı dehşetli tırmalanma duygusundan tüylerim bir kez daha diken diken oldu.</p>

  <p>“Adım Yonson değil, Johnson,” dedi, hafif bir aksanın gölgelediği, yavaş olmakla birlikte oldukça iyi bir İngilizceyle.</p>

  <p>Açık mavi gözlerinde yumuşak bir kınama ve buna karşın, gönlümü tümüyle kazanmasını sağlayan utangaç bir samimiyetle mertlik okunuyordu.</p>

  <p>“Teşekkür ederim, Bay Johnson,” diye düzelttim ve elimi uzattım.</p>

  <p>Tereddüt etti, hantal ve utangaç bir ifadeyle ağırlığını bir bacağından ötekine verdi, ardından da acemice elimi kavrayıp içtenlikle sıktı.</p>

  <p>“Üstüme giyebileceğim kuru giysileriniz var mıydı?” diye sordum aşçıya.</p>

  <p>“Evet, beyefendi,” diye yanıtladı sevinçli bir şevkle. “Benim eşyalarımı giymeye itirazınız yoksa beyim, aşağı koşup çıkınıma bir göz atayım.”</p>

  <p>Adımlarında, yaltakçılığı kadar kediyi andırmadığına dikkat ettiğim bir çeviklik ve yumuşaklıkla mutfak kapısından dışarı fırladı, daha doğrusu süzüldü. Aslında bu yaltakçılık ya da yağcılık, sonradan öğreneceğim gibi, belki de kişiliğinin en göze çarpan ifadesiydi.</p>

  <p>“Peki, ben neredeyim?” diye sordum, haklı olarak tayfalardan birisi diye algıladığım Johnson’a. “Bu hangi gemi ve nereye gidiyor?”</p>

  <p>“Farallon Adaları’ndan<a class="footnoteref" href="../Text/notlar.xhtml#n4" id="ref4">4</a> yola çıktı, güneybatıya doğru yol alıyor,” diye yanıtladı, sanki en iyi İngilizcesini toparlayıp sorgulamalarımın sırasından ödün vermemeye çabalarcasına yavaş ve sistematik biçimde. “Uskunanın adı <i>Hayalet</i>, Japonya’ya fok avına gidiyor.”</p>

  <p>“Kaptan kim peki? Giyinir giyinmez onu görmem gerek.”</p>

  <p>Johnson şaşırmış ve sıkılmış görünüyordu. Sözcük dağarcığını yoklayıp düzgün bir cümle kurarken ikirciklendi. “Kaptan Wolf<a class="footnoteref" href="../Text/notlar.xhtml#n5" id="ref5">5</a> Larsen, ya da adamlar onu öyle çağırıyorlar. Öteki adını hiç duymadım. Yalnız onunla konuşurken alttan alırsanız iyi edersiniz. Bu sabah çıldırmış durumda. İkinci kaptan…”</p>

  <p>Ama cümleyi bitirmedi. Aşçı içeri süzülmüştü.</p>

  <p>“Arabanı çeksen iyi olur, Yonson,” dedi. “İhtiyar seni güvertede arıyordur, onun damarına basılacak bir gün değil.”</p>

  <p>Johnson, aynı zamanda aşçının omzunun üzerinden bana, kaptanla konuşurken alttan almam gerektiği konusundaki yarım kalmış uyarısını vurgulamak istercesine, şaşırtıcı ölçüde ciddi ve uğursuz biçimde göz kırpmayı ihmal etmeden, söz dinleyerek kapıya yöneldi.</p>

  <p>Aşçının kolundan kötü görünümlü, rutubet kokan kaba saba ve buruşuk bir giysi yığını sarkıyordu.</p>

  <p>“Bunları ıslak kaldırmıştım da, beyefendi,” diyerek açıklama lütfetti. “Ama ben sizinkileri ateşte kurutana dek bunlarla idare etmek zorundasınız.”</p>

  <p>Ahşap kaplamaya tutunarak, geminin devinimiyle sendeleyerek ve de aşçının yardımıyla, kaba yünlü bir iç gömleğini başımdan geçirmeyi becerdim. Etim sert kumaşa dokunur dokunmaz anında karıncalanıp kaşınmaya başladı. Aşçı, elimde olmadan kasılıp yüzümü buruşturduğumu fark etti ve sırıttı:</p>

  <p>“Dilerim ki bu hayatta hiçbir zaman böylesi bir şeye alışmak zorunda kalmazsınız, çünkü duyarlı, yumuşak bir cildiniz var, tanıdığım kişilerinkinden çok bir hanımefendininkine benziyor. Sizi görür görmez bir beyefendi olduğunuzu bilmiştim.”</p>

  <p>En başından ondan hiç hazzetmemiştim ve giyinmeme yardım ederken de bu hoşnutsuzluk arttı. Dokunuşunda itici bir yan vardı. Elinden kurtardım kendimi; etim başkaldırmıştı. Ve bu olayla mutfak ateşinde kaynayıp köpüren çeşitli tencerelerden yükselen kokuların arasında, kendimi bir an önce dışarıya, açık havaya atma derdindeydim. Üstelik karaya çıkartılmam için ne gibi düzenlemeler yapılabileceği konusunda kaptanı görme gereği de vardı.</p>

  <p>Yakası eprimiş, eskiden kalma kan lekeleri olduğunu düşündüğüm biçimde rengi atmış göğüs kısmıyla ucuz bir pamuklu gömlek, hızlı ve özür diler havada bir yorum yaylımı altında üstüme giydirildi. Bir çift kaba işçi kundurası ayaklarımı kapladı ve pantolon niyetine de açık mavi, rengi atmış, bir paçası ötekinden abartısız yirmi beş santim kısa bir tuluma büründüm. Kısalan paça, sanki şeytan oradan Doğu Londralı’nın ruhuna el atmış da gölgeyi ıskalayıp maddeyi yakalamış gibi görünüyordu.</p>

  <p>“Bu ince davranış için kime teşekkür etmeliyim, peki?” diye sordum, başımda ufak bir oğlanın kepi ve palto niyetine de sırtımın ancak ortasına kadar gelen, kolları ancak dirseklerime varan kirli, çizgili pamuklu bir ceketle tümüyle kuşanmış biçimde dikilirken.</p>

  <p>Aşçı, yüzünde küçümseyici bir sırıtışla kendini beğenmiş bir alçakgönüllülük havasına girdi. Yolculuğun sonuna vardığımızda Atlantik yolcu gemilerindeki kamarotlarla yaşadığım deneyimlere dayanarak bahşiş beklediğine kalıbımı basabilirdim. Bu mahluka dair sonraları edindiğim bilgiden şimdi biliyorum ki o duruşu bilinçsizceydi. Bundan, kuşku yok ki kalıtımsal bir yaltakçılık sorumluydu.</p>

  <p>“Mugridge, efendim,” diye dalkavukluk etti, efemine yüz çizgileri yağcı bir gülümseyiş sergilerken. “Thomas Mugridge, efendim, emrinizdeyim.”</p>

  <p>“Pekâlâ, Thomas,” dedim. “Seni unutmayacağım – giysilerim kuruyunca.”</p>

  <p>Sanki ataları, önceki yaşamlarda elde edilmiş bahşişlerin silik anılarıyla varlığının derinliklerinde bir yerleri harekete geçirip uyandırmışçasına yumuşak bir ışık yüzünü kapladı ve gözleri parladı.</p>

  <p>“Teşekkür ederim, efendim,” dedi, oldukça minnettar ve gerçekten alçakgönüllü biçimde.</p>

  <p>Tam da kapının geriye açıldığı yerde durduğundan kenara kaydı ve ben de güverteye adım attım. Suda uzun süre kalmaktan ötürü hâlâ bitkindim. Bir yel esintisi beni yakaladı ve hareket eden güvertenin üstünde, destek amacıyla tutunduğum kaptan köşkünün köşesine doğru sendeledim. Dikey durmaktan çok yan yatmış durumdaki uşkuna, uzun Pasifik dalgaları içinde batıp çıkıyordu. Johnson’ın dediği gibi eğer güneybatıya doğru gidiyorduysa, rüzgâr, hesabıma göre aşağı yukarı güneyden esiyordu. Sis kalkmıştı ve yerini suyun yüzeyinde yakamozlar oluşturan güneş almıştı. California’nın uzandığını bildiğim doğu yönüne döndüm, ama alçakta toplanmış sis kümeleri dışında hiçbir şey görmedim; kuşku yok ki <i>Martinez</i>’i felakete uğratan ve beni de şimdiki durumuma sokan aynı sisti bu. Kuzeye doğru ve fazla uzakta olmayan bir yerde, birinin üstünde bir deniz feneri seçtiğim çıplak kayalıklar denizin üstünde uzanıyordu. Güneybatıda ve aşağı yukarı bizim rotamız üzerinde, bir geminin yelkenlerinin piramidimsi karaltısını gördüm.</p>

  <p>Ufku gözden geçirmeyi tamamlayınca daha yakınımdaki şeylere döndüm. İlk düşüncem bir çarpışmaya uğramış ve ölümle burun buruna gelmiş bir insanın, benim gördüğümden daha fazla ilgiyi hak edeceğiydi. Kaptan köşkünün tepesinden merakla bakan dümendeki bir denizci dışında hiç kimse bana dikkat bile etmiyordu.</p>

  <p>Herkes geminin orta yerinde olup bitenlerle ilgili görünüyordu. Orada, ambar kapağının üstünde iriyarı bir adam sırtüstü yatıyordu. Gömleğinin önünün yırtılarak açılmış olmasına karşın tümüyle giyimliydi. Bununla birlikte göğsünün hiçbir yeri gözükmüyordu, çünkü bir köpeğin tüylü kürkü gibi görünen kapkara kıllarla kaplıydı. Yüzü ve boynu, kılların aralarından grilerin seçildiği, aralanıp kirlendiği ve sular sızdığı için sert ve gür görünüşünü yitirmiş kara bir sakalın ardına gizlenmişti. Gözleri kapalıydı ve bilinçsiz durumda olduğu besbelliydi; ama ağzı kocaman açılmıştı, gürültüyle soluk alıp vermeye çalışırken göğsü sanki boğuluyormuşçasına inip kalkıyordu. Tayfalardan birisi, belirli aralıklarla ve tümüyle sistematik biçimde, sıradan bir şeyin parçası gibi bir ipin ucuna bağlı yelken bezinden bir kovayı okyanusa atıyor, ipi avuçlaya avuçlaya çekiyor ve içindekini takatsiz düşmüş adamın tepesine boca ediyordu.</p>

  <p>Ambar ağzı boyunca bir ileri bir geri arşınlayan ve bir puronun ucunu hırsla çiğneyen kişi, rastgele bakışı beni denizden kurtaran adamdı. Boyu 1.80 ya da 1.82 kadardı; ama ilk izlenimim ya da algım bu değil, gücüydü. Ve yine de, geniş omuzları ve derin göğsüyle irikıyım yapısına karşın, gücünü fiziksel anlamda nitelendiremedim. İnce, sırım gibi adamları betimlerken kullandığımız kavramlarla dinç ve boğumlu diye tanımlanabilecek türdendi; ama bu adamda bu güç, irikıyım yapısı yüzünden büyük goriller sınıfında yer aldığı izlenimi veriyordu. Görünüşü açısından gorile ufacık bir benzerliği yoktu elbet. Anlatmaya çalıştığım, fiziksel görünüşünden öte bir şey olan bu gücün kendisi. İlkel şeylerle, yabanıl hayvanlarla ve atalarımız dendiğinde ağaçta yaşadıklarını gözümüzde canlandırdığımız o yaratıklarla özdeşleştirme alışkanlığında olduğumuz güç; kendi içinde yabanıl, yırtıcı, canlı; devinim erkinin içindeki yaşamın özüne; yaşamın kalıba döküldüğü pek çok biçimin içindeki temel unsura; kısaca, kafası kesildiğinde bir yılanın, yılan olarak ölü olsa da bedenindeki kıvranmalara ya da kaplumbağa etinin biçimsiz yığınında parmakla dürtülünce hissedilen seğirme ve titremelere benzetilebilecek güç.</p>

  <p>İşte bir aşağı bir yukarı gezinen bu adamdan edindiğim güç izlenimi böyle bir şeydi. Bacaklarının üstünde sağlam duruyordu; ayakları güverteye sımsıkı ve kendinden emin basıyordu; omuzlarının inip kalkışından dudaklarının puroyu sımsıkı kavrayışına kadar her bir kasının hareketinde bir kararlılık vardı ve gücünü sanki taşkın ve karşı konulmaz bir kaynaktan alıyordu. Her bir hareketine sinmiş olsa da bu güç, zaman zaman kıpırdamasının dışında uykuya dalmış, ama bir aslanın öfkesi ya da bir fırtınanın gazabı gibi korkunç ve zorlu biçimde her an patlayabilecek daha büyük bir gücün dışavurumu gibi duruyordu.</p>

  <p>Aşçı kafasını mutfak kapısından dışarı uzatıp aynı zamanda da parmağıyla ambar ağzını yukarı aşağı arşınlayan adamı işaret ederek yüreklendirici biçimde bana sırıttı. Böylece aşçı kendi dilinde, bu adamın kaptan, yani “İhtiyar”, kendisiyle görüşüp ve bir biçimde beni karaya çıkartması için başının etini yemem gereken kişi olduğunu bana anlatmış sayıyordu kendini. Tam fırtınalı bir beş dakika yaşayacağımdan emin bir biçimde öne doğru bir hamle yapmıştım ki sırtüstü yatan talihsiz kişi daha şiddetli bir boğulma nöbetine girdi. Kıvranıp kasılıyordu. Kasları sertleşir ve göğsü, daha çok hava alabilmek için bilinçsiz, içgüdüsel bir çabayla kabarırken ıslak kara sakalının kapladığı çenesi havaya dikilmişti. Favorilerinin altında görünmeyen teninin morumsu bir renk almaya başladığını biliyordum.</p>

  <p>Kaptan, ya da adamlarının kendisine seslendiği adıyla Wolf Larsen, volta atmayı kesti ve yerde ölmek üzere olan adamı süzdü. Bu son mücadele öyle şiddetli bir hal aldı ki tayfa üstüne su boşaltma işine ara verdi ve yelken bezinden kovası kısmen eğilip içindekiler güverteye boşalırken gözünü merakla ona dikti. Ölmek üzere olan adam topuklarıyla ambarı dövdü, bacaklarını gerdi ve yoğun, büyük bir çabayla sertleştirip, başını sağa sola çevirdi. Sonra kaslar gevşedi, başını çevirip durmayı kesti ve dudaklarından derin bir rahatlama getiren bir iç çekme sesi yükseldi. Çene düştü, üst dudak yukarı kalktı ve iki sıra tütün lekeli diş göründü. Sanki yüz hatları, kurnazlıkla alt edip ardında bıraktığı dünyaya şeytani bir sırıtış içinde donup kalmış gibiydi.</p>

  <p>Derken son derece şaşırtıcı bir şey oldu. Kaptan ölü adamın başından gök gürültüsü gibi çekildi. Sövgüler dudaklarından sel gibi akmaya başladı. Ve de bunlar eften püften sövgüler ya da hafife alınacak açık saçık ifadeler değildi. Her bir sözcük bir lanet okumaydı ve sözcükten bol bir şey yoktu. Elektrik kıvılcımları gibi çatırdayıp gıcırdıyorlardı. Böyle bir şeyi ömrümde duymuşluğum da yoktu, bunun mümkün olabileceğini de aklım almazdı. Edebi ifadeler için kendimi yoklayıp etkili betimlemelerle sözcükler üzerinde durduğumda, eğretilemelerinin göze çarpan canlılığını, gücünü ve katıksız küfrünün değerini başka herhangi bir dinleyiciden daha çok anladım diyebilirim. Çıkarabildiğim kadarıyla, bütün bunların nedeni de geminin ikinci kaptanı olan bu adamın San Francisco’dan ayrılmadan önce bir zevku sefa âlemine katılmış ve ardından da daha yolculuğun başında ölmek suretiyle Wolf Larsen’in elini kolunu bağlayarak kendisine kazık atmış olmasıydı.</p>

  <p>Şaşkınlıktan donakaldığımı belirtmem, en azından dostlarım açısından, gereksiz kaçar. Küfürler ve her türlü ağzı bozukluk bana her zaman itici gelmişti. Cesaretimi kıran, yüreğimi ağırlaştıran ve yine diyebilirdim ki sersemleten bir duyguya kapıldım. Ölüm benim için hep bir törensellik ve ağırbaşlılıkla özdeşleşmişti. Ortaya çıkışında huzurlu, törenselliği içinde kutsal olagelmişti. Ama daha iğrenç ve berbat yönleriyle ölüm, o ana değin hiç yüz yüze gelmediğim bir şeydi. Dediğim gibi, Wolf Larsen’in ağzından dökülen müthiş suçlamaların gücüne hayran kalırken, bir yandan da tarifsiz biçimde şaşkındım. Ağır eleştiri seli ölünün yüzünü soldurmaya yeterliydi. Eğer ıslak kara sakal cızırdayıp kıvrılarak alev alsaydı hiç şaşırmazdım. Ama ölmüş adamın umurunda değildi hiçbirisi. Küçümseyici bir mizah, alaycı bir tutum ve küstahlıkla sırıtmaya devam etti. Ortamın efendisi oydu.</p>

</body>

</html>