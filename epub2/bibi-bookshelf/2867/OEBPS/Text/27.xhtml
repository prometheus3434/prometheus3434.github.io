<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yirmi Yedinci Bölüm</h1>

  <p>Kurşuni ve soğuk bir gün doğdu. Sandal sert bir rüzgârın önünde seyrediyor, pusula tam da, bizi Japonya’ya götürecek rotada gittiğimizi gösteriyordu. Sağlam biçimde sargılı olmasına karşın parmaklarım üşüyor ve dümeni sürekli kavramaktan ötürü sızlıyorlardı. Ayaklarım ayazdan karıncalanıyordu ve güneşin parlamasını canı gönülden umuyordum.</p>

  <p>Önümde, sandalın dibinde Maud yatıyordu. Altında ve üstünde kalın battaniyeler serili olduğu için hiç değilse o ısınıyordu. En üsttekini gecenin ayazından korunabilsin diye yüzüne çekmiştim, dolayısıyla belirsiz biçimiyle örtülerin altından çıkmış, havadaki nemle ışıldayan açık kumral saçları dışında bir şey göremiyordum.</p>

  <p>Bir tek onu dünyanın en değerli şeyi sayan bir adam gibi, görünen o tek parçası üzerinde uzun uzun kafa yorarak epey bir zaman onu seyrettim. Bakışım öyle ısrarcıydı ki sonunda battaniyelerin altında kımıldadı, en üsttekini bir yana fırlatıp uykudan ağırlaşmış gözleriyle bana gülümsedi.</p>

  <p>“Günaydın, Bay Van Weyden,” dedi. “Karayı görmediniz mi daha?”</p>

  <p>“Hayır,” diye yanıtladım, “ama saatte altı mil hızla karaya yaklaşıyoruz.”</p>

  <p>Hayal kırıklığı içinde dudak büktü.</p>

  <p>“Ama bu yirmi dört saatte yüz kırk dört mile denk düşüyor,” diye ekledim.</p>

  <p>Yüzü ışıldadı. “Peki, daha ne kadar gitmemiz gerekiyor?”</p>

  <p>“Sibirya şu tarafta uzanıyor,” dedim batıyı göstererek. “Ama güneybatıya doğru, altı yüz mil kadar sonra Japonya var. Rüzgâr esmeyi sürdürürse, beş günümüzü alır.”</p>

  <p>“Peki, ya fırtına çıkarsa? Ya sandal dayanmazsa?”</p>

  <p>İnsanın gözünün içine bakıp gerçeği talep eden bir bakışı vardı ve sorusunu sorarken bana da tıpkı öyle bakıyordu.</p>

  <p>“Oldukça sert bir fırtına gerekir,” diye geçiştirdim.</p>

  <p>“Peki ya çok sert bir fırtına çıkarsa?”</p>

  <p>Başımı salladım. “Ama her an bir fok uskunası tarafından kurtarılabiliriz. Epeycesi okyanusun bu kesimine dağılmış durumda.”</p>

  <p>“Aman, üşümüşsünüz siz!” diye haykırdı. “Bakın! Titriyorsunuz. Hiç inkâr etmeyin, titriyorsunuz. Ben de burada tost gibi sıcacık yatıyorum.”</p>

  <p>“Siz de kalkıp üşürseniz bunun bir faydası dokunacağını sanmam,” dedim gülerek.</p>

  <p>“Fakat dümen kullanmayı öğrenirsem faydası olacak ki öğreneceğim de.”</p>

  <p>Doğruldu ve basit tuvaletini yapmaya koyuldu. Yüzünü ve omuzlarını gizleyen kahverengi bir bulut gibi çevresine yayılan saçlarını saldı. Nemli, kumral, canım saçlar! Onları öpmek, parmaklarımı aralarına daldırmak, yüzümü gömmek istiyordum. Sandal rüzgâra kapılıp da çırpman yelken görevimi yerine getirmediğim konusunda beni uyarana değin büyülenmiş gibi bakıp kaldım. Her şeyi sorgulayıp neden sonuç ilişkisi arayan kişiliğime karşın her zaman idealist ve romantik olan ben yine de şu ana değin aşkın fiziksel özelliklerinin çoğunu kavramaktan yoksun kalmıştım. Kadınla erkeğin aşkını hep ruhla ilişkili yüce bir şey, ruhlarını birbirine çekip bağlayan ruhsal bir bağ olarak nitelendirmiştim. Bedenin bağları benim aşk evrenimde pek az yer tutardı. Kendi adıma o tatlı dersi; ruhun kendisini beden aracılığıyla dönüştürüp ifade ettiği; sevgilinin saçının görüntüsü, hissi ve dokunuşunun gözlerden yansıyan ışık ve dudaklardan dökülen düşünce gibi ruhun soluğu, sesi ve özünü oluşturduğu dersini öğreniyordum. Sonuçta saf ruh bir bilinmezdi, yalnızca hissedilip kutsanan bir şeydi; kendini kendi kavramlarıyla ifade edebilen bir şey değildi. Yehova insan biçimindeydi, çünkü kendisini Yahudilere yalnızca onların anlayışı içinde ifade edebilirdi; böylece İsrail oğullarının zihinlerinin kavrayabileceği biçimde, bir bulut, bir ateş sütunu, somut, fiziksel bir varlık olarak gözlerinde canlanabiliyordu.</p>

  <p>İşte ben de Maud’un açık kumral saçlarını öyle süzdüm ve sevdim ve aşk hakkında, ozanlarla şarkıcıların tüm şarkı ve şiirleriyle bana öğrettiklerinden fazlasını öğrendim. Ani bir hünerle saçlarını geri attı ve gülümseyen yüzü ortaya çıktı.</p>

  <p>“Kadınlar niye saçlarını her zaman salmazlar?” diye sordum. “Böylesi çok daha güzel.”</p>

  <p>“Böyle arapsaçı gibi dolaşmasaydı,” diye güldü. “Al işe! Paha biçilmez saç tokalarımdan birini kaybettim!”</p>

  <p>Battaniyelerin arasında saç tokasını ararken onun her hareketini izlemekten öyle keyif aldım ki sandalı da rüzgârda dökülüp saçılan yelkeni de defalarca kendi haline bıraktım. Neşelenip şaşırmıştım ve bu kadar kadınsı, her bir fiziksel ve kişisel özelliğinin böylesine feminen oluşu bana katıksız bir keyif verdi. Çünkü ona ilişkin düşüncelerimde onu çok yüceltmiş, insanlıktan ve kendimden çok uzağa koymuştum. Onu tanrıça benzeri ulaşılmaz bir varlığa dönüştürmüştüm. Onun yalnızca bir kadın olduğunu gösteren, başını geri atıp bir saç bulutu savurması ve toka araması gibi basit davranışlarını keyifle karşıladım. O kadındı, türdeşimdi, benimle aynı düzeydeydi ve ona karşı her zaman besleyeceğim hürmet ve huşunun yanı sıra erkekle kadının keyifli yakınlığı da mümkündü.</p>

  <p>Küçük, tatlı bir çığlık atarak tokayı buldu ve ben de artık dikkatimi dümenin idaresine verdim. Sandal sonunda benim yardımım olmaksızın kendi kendine rüzgâra dayanmaya başlayıncaya dek dümen kolunu bağlayıp sıkıştırarak denemelerimi sürdürdüm. Dümen kimi kez çok yakına geliyor kimi kez de fazla uzaklaşıyor; ama her zaman kendini kurtarıp genelde tatminkâr biçimde seyrediyordu.</p>

  <p>“Şimdi artık kahvaltımızı edelim,” dedim. “Ama önce siz sıkıca sarının.”</p>

  <p>Malzeme deposundan aldığım yeni ve battaniye kumaşından yapılmış kalın bir gömleği çıkardım. Bu kumaşların oldukça kalın ve sıkı dokunmuş, saatlerce ıslansa bile yağmura dayanabilen türden olduğunu biliyordum. Bunu başından geçirince, giydiği çocuk beresinin yerine, saçlarını tümüyle gizleyen ve siperliğini indirdiğinde boynunu ve kulaklarını tümüyle örtecek bir erkek başlığı da verdim ona. Sonuç büyüleyiciydi. Yüzü, her koşulda güzel gözüken türdendi. Hiçbir şey, kusursuz ovalliğini, klasik sayılabilecek hatlarını, kaşlarının zarif biçimini, sakin, mükemmel biçimde sakin ve tertemiz bakan, iri kahverengi gözlerini ortadan kaldıramazdı.</p>

  <p>Her zamankinden biraz daha güçlü bir esinti tam o anda çarptı bize. Sandal o sırada bir dalganın üstünden aştığı için yana yatmıştı ve küpeşte denize gömülüp içeri bir kova kadar su boşaldı. O anda bir dil konservesi açıyordum ve ıskotaya sıçrayıp tam zamanında boşladım. Yelken çırpınıp dalgalandı ve sandal düzeldi. Kahvaltı hazırlığına döndüğümde, birkaç dakikalık bir uğraşı sandalı yeniden rotasına sokmaya yetmişti.</p>

  <p>Başını, dümen kullanma yeteneğimi ciddiyetle onaylayan biçimde sallayarak, “Denizcilikten pek anlamasam da, görünüşe göre her şey yoluna girdi, diyebilirim,” dedi.</p>

  <p>“Ama bu, ancak rüzgârla yol aldığımız zaman işe yarar,” diye açıkladım. “Geriden diklemesine ya da yandan esen rüzgâr eşliğinde daha serbest biçimde yol alırken dümeni benim kullanmam gerekecek.”</p>

  <p>“Yöntemlerinizden hiçbir şey anlamadığımı söylemeliyim,” dedi, “ama vardığınız sonucu anladım ve hiç hoşuma gitmedi. Gece gündüz, sonsuza kadar dümen kullanamazsınız. Bu yüzden kahvaltıdan sonra ilk dersimi almayı umuyorum. Sonra siz de uzanır, uyursunuz. Tıpkı gemilerde yaptıkları gibi biz de nöbetleşe uyanık kalırız.”</p>

  <p>“Size nasıl öğreteceğimi bilmiyorum,” diyerek karşı çıktım. “Daha ben kendim yeni öğreniyorum. Küçük sandalların hiçbir türlüsünde deneyimim yokken bana güvenmekle düşüncesizlik ettiniz. Bu benim sandala ilk binişim.”</p>

  <p>“O zaman birlikte öğreniriz, bayım. Ve siz bir gece öncesinden başladığınız için ne öğrendiyseniz bana da öğretirsiniz. Şimdi kahvaltı zamanı. Vay canına! Bu hava iştahımı açıyor benim!”</p>

  <p>Ona tereyağlı peksimetle bir dilim konserve dil uzatırken, “Kahve yok,” dedim üzüntüyle. “Ve de bir yerlerde, bir biçimde karaya ulaşıncaya kadar da ne çay, ne çorba ne de sıcak bir şey olacak.”</p>

  <p>Bir maşrapa soğuk suyla tamamladığımız basit kahvaltının ardından Maud dümen kullanma dersini aldı. Ona öğretirken <i>Hayalet</i>’ i idare edişimden ve sandal dümencilerinin küçük sandalları idare ederken gözlediklerimden elde ettiğim bilgiyi kullanmama karşın kendim de epeyce şey öğrendim. Öğrenmeye yatkın bir öğrenciydi ve kısa sürede rotayı tutturmayı, esinti sırasında orsa etmeyi ve acil durumlarda ıskotayı boşlamayı öğrendi.</p>

  <p>Belli ki bu iş yormuştu onu, küreği bana bıraktı. Battaniyeleri katlayıp kaldırmıştım, ama o şimdi bunları yere sermeye girişti. Hepsi rahat biçimde hazır olunca, “Hadi bakalım, bayım, yatağa. Ve öğle yemeğine dek uyuyacaksınız,” dedi. <i>Hayalet</i>’teki düzeni anımsayıp, “Akşam yemeğine kadar,” diye düzeltti.</p>

  <p>Ne yapabilirdim? Israr etti ve “Lütfen, lütfen,” demesi üzerine küreği ona teslim edip boyun eğdim. Kendi elleriyle yaptığı yatağın içine sokulurken kendimi iyi hissettiren, tensel bir zevki tattım. En önemli özellikleri olan sakinlik ve kontrol battaniyelere de geçmiş görünüyordu, o yüzden yumuşak bir düş görme hissinin ve hoşnutluğun, gri bir bulutla gri bir denizden oluşmuş bir fona doğru savrulan, bir balıkçı beresiyle çevrelenmiş oval bir yüzle kahverengi gözlerin farkındaydım ve derken uykuya daldığımı fark ettim.</p>

  <p>Saatime baktım. Bir olmuştu. Tam yedi saat uyumuştum! Ve o yedi saattir dümen kullanmıştı. Dümeni devraldığımda, ilkönce kramp girmiş parmaklarını gevşetmem gerekti. Bütün gücü tükenmiş, durduğu yerden kıpırdayacak mecali kalmamıştı. Battaniyelerin altına girmesine yardım eder ve kollarıyla ellerini ovarken ıskotayı kendi haline bırakmak zorunda kaldım.</p>

  <p>Başını bitkince yere koyarken, hızlıca bir soluk alıp içini çekerek, “Çok yorgunum,” dedi.</p>

  <p>Fakat bir an sonra başını doğrulttu. “Ama azarlamayın beni, sakın azarlamayın,” diye haykırdı kendini yalandan savunarak.</p>

  <p>“Umuyorum yüzüm kızgın görünmüyordur,” diye yanıtladım ciddiyetle; “çünkü sizi temin ederim, ufacık bir kızgınlığım yok.”</p>

  <p>“Yo-yok,” diye karar verdi. “Yalnızca pişman görünüyor.”</p>

  <p>“O zaman, dürüst bir yüz, çünkü hissettiğim gibi görünüyor. Kendinize de bana da haksızlık ediyorsunuz. Ben size bir daha nasıl güvenebilirim?”</p>

  <p>Pişman görünüyordu. “Yaramaz bir çocuğun diyebileceği gibi, “İyi olacağım,” dedi. “Söz…”</p>

  <p>“Bir tayfanın kaptanına itaat ettiği gibi itaat etmeye de mi?”</p>

  <p>“Evet,” diye yanıtladı. “Aptallık ettim, biliyorum.”</p>

  <p>“O zaman bir şey için daha söz vermelisiniz,” diye şansımı sınadım.</p>

  <p>“Seve seve.”</p>

  <p>“İkide bir ‘lütfen, lütfen,’ demeyeceksiniz; çünkü öyle dediğiniz anda tüm yetkimi geçersiz kılıyorsunuz.”</p>

  <p>Eğlenirmiş gibi güldü. Kendisi de, yinelenen “lütfen”in gücünü fark etmişti.</p>

  <p>“İyi bir sözcük bu, ama…” diye başladım.</p>

  <p>“Ama cılkım çıkartmamam gerekir,” diye sözümü kesti.</p>

  <p>Fakat gülüşü cılızlaştı ve başı yeniden düştü. Battaniyeleri ayaklarının çevresine tıkıştırıp bir katını da yüzüne çekmeye yetecek bir süreyle küreği bıraktım. Ne yazık! Dayanıksızdı. Kaygılanarak güneybatıya doğru baktım ve önümüzdeki altı yüz millik zorluğu –inşallah zorluktan daha kötü bir şey olmazdı – düşündüm. Böyle bir denizde her an bir fırtına kopabilir ve bizi yok edebilirdi. Ama yine de korkmuyordum. Geleceğe güvenim yoktu, aşırı biçimde kuşkuluydum ve yine de bunların altında yatan hiçbir korku hissetmiyordum. Kendi kendime, her şey yoluna girecek, her şey yoluna girecek diye defalarca yineledim.</p>

  <p>Rüzgâr öğleden sonra sert denizi daha da yükseltip beni ve sandalı epeyce zorlayarak şiddetlendi. Ama yiyecek stokumuzla dokuz küp su sandalın denize ve rüzgâra direnmesini sağladı ve ben de cesaretim elverdiğince bekledim. Sonra yelkenin tepesini sıkıca aşağı çekip açevelayı çıkarttım ve tayfaların “güvercin kanadı” dedikleri biçimde yol aldık.</p>

  <p>Öğleden sonranın ilerleyen saatlerinde, rüzgâraltı tarafından ufukta ya bir Rus kruvazörü ya da daha büyük olasılıkla hâlâ <i>Hayalet</i>’i arayan <i>Makedonya</i> olduğunu sandığım bir buharlının dumanını gördüm. Bütün gün güneş çıkmamıştı ve zehir gibi bir soğuk vardı. Gece çökerken bulutlar karardı ve rüzgâr şiddetlendi, bu yüzden de Maud’la akşam yemeğimizi yediğimiz sırada eldivenlerimiz takılıydı ve ben de bir yandan dümen kullanıyor bir yandan da esintiler arasında lokmalar atıştırıyordum.</p>

  <p>Hava iyice karardığında rüzgâr ve deniz sandalın dayanamayacağı kadar sertleşmişti ve ikirciklenerek yelkeni indirmiş, demir ya da çapa yapmaya koyulmuştum. Bu aygıtı avcıların konuşmalarından öğrenmiştim; yapılması kolay bir şeydi. Yelkeni toplayıp seren, bumba, açevele ve iki çift yedek küreğin etrafına sıkıca bağlayarak denize fırlattım. Bir halatla sandalın baş tarafına bağlıydı ve rüzgâra hemen hemen hiç maruz kalmadan suyun içinde bata çıka yüzerken sandaldan daha az sürükleniyordu. Sonuçta sandalın başını denizin ve rüzgârın üstünde tutuyordu ki bu da denizde köpüklü dalgalar oluştuğunda sandalın suyla dolmasından kaçınmak için en güvenli yoldur.</p>

  <p>İşi tamamlayıp eldivenlerimi giydiğimde “Peki şimdi?” diye sordu Maud neşe içinde.</p>

  <p>“Artık Japonya’ya doğru gitmiyoruz,” diye yanıtladım. “Saatte en az iki mil hızla güneydoğu ya da güney – güneydoğuya sürükleniyoruz.”</p>

  <p>“Rüzgâr bütün gece şiddetini sürdürürse,” dedi üstüne basarak, “yalnızca yirmi dört mil demektir bu.”</p>

  <p>“Evet ve üç gün üç gece sürerse yalnızca yüz kırk mil demek.”</p>

  <p>“Ama sürmeyecek,” dedi saf bir güvenle. “Dönecek ve düzgün esecek.”</p>

  <p>“Deniz en büyük dönektir.”</p>

  <p>“Ya rüzgâr!” diye yapıştırdı lafı. “Görkemli alize rüzgârı üzerine güzel sözler söylediğinizi duymuştum.”</p>

  <p>“Keşke Wolf Larsen’in kronometresiyle sekstantını da getirmeyi akıl etseydim,” dedim hüznünü koruyan bir sesle. “Bir yöne doğru ilerliyoruz, öbür yöne sürükleniyoruz, üçüncü bir yöne ilerleyen akıntının sözünü bile etmiyorum, boş yere yaptığımız konum hesabıyla hiçbir yere varamayacağımız gibi bir sonuç çıkıyor ortaya. Çok geçmeden, beş yüz mil içinde nerede olduğumuzu bilemeyeceğiz.”</p>

  <p>Ardından özür diledim ondan ve artık cesaret kırıcı biçimde konuşmayacağıma söz verdim. Israrı karşısında gece yarısına değin nöbeti almasına göz yumdum; o sırada saat dokuzdu, ama önce onu battaniyelere sarıp üstüne de bir muşamba geçirdikten sonra uzandım. Tavşan uykusundan öte değildi uykum. Sandal dalgaların üstünden düşerken inip kalkıyordu, suların geçişini duyabiliyordum ve güverteye hiç durmadan serpintiler sıçrıyordu. Buna karşın hiç de fena bir gece değil diye düşündüm; <i>Hayalet</i>’te geçirdiğim gecelerin, belki de bu midye kabuğunda geçireceğimiz başka gecelerin yanında hiç kalırdı. Kerestesi iki santim kalınlığındaydı. Bizimle denizin dibi arasında üç santimden daha az mesafe vardı.</p>

  <p>Yine de, döne döne iddia ediyorum ki korkmuyordum. Wolf Larsen’in ve hatta Thomas Mugridge’in gözümü korkuttuğu ölümden artık korkmuyordum. Maud Brewster’ın yaşamıma girişi beni dönüştürmüş görünüyordu. Sonuçta diye düşündüm, insanın yaşamında her şeye değecek, bu uğurda ölmekten kaçınmayacağı bir şeye yol açacaksa, sevmek, sevilmekten daha iyi ve güzeldir. Başka bir yaşamın aşkı için kendi yaşamımı gözüm görmez ve yine de öyle bir çelişki ki bu, kendi yaşamıma zerre kadar değer vermezken yaşamayı hiç bu kadar çok istememiştim. Nihai düşüncem, yaşamak için hiç bu kadar çok nedenimin olmadığıydı ve ondan sonra da Maud’un köpüklü denize dikkat kesilip anında beni çağırmaya hazır biçimde çömeldiğini bildiğim yere doğru karanlığı delmeye çalışarak uykuya dalana dek kendimi rahatlattım.</p>

</body>

</html>