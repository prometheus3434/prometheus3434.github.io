<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Yedinci Bölüm</h1>

  <p>Söylemesi tuhaf geliyor ama genel önsezinin aksine, <i>Hayalet</i>’te özel bir an denilebilecek hiçbir şey gerçekleşmedi. Japonya kıyılarına varıp büyük fok sürüsünü yakalayıncaya dek kuzeye ve batıya doğru yol aldık. Uçsuz bucaksız Pasifik’te kimsenin nereden geldiklerini bilmediği bu sürü, kuzeye, Bering Denizi’ndeki yıllık göç yataklarına ilerliyordu. Ve biz de, kırıp geçirerek ve yok ederek, derisi soyulmuş leşleri köpek balıklarına fırlatıp derileri de sonraları kentli kadınların narin omuzlarını süsleyebilsinler diye tuzlayarak onlarla birlikte ilerliyorduk.</p>

  <p>Anlamsız bir kıyımdı bu ve tümüyle kadınlar adına yapılıyordu. Kimse fok etini ya da yağını yemiyordu. İyi geçen bir kıyım gününün ardından güvertelerimizin yağ ve kandan kayganlaşmış deriler ve leşlerle kaplandığını, firengi deliğinin kıpkırmızı olduğunu; direklere, iplere ve korkuluklara kan sıçradığını ve adamların mesleğini icra eden kasaplar benzeri, çıplak elleriyle kolları kızıla kesmiş, harıl harıl öldürdükleri güzel deniz yaratıklarının derilerini parçalama ve yüzme bıçaklarıyla çıkartmakla uğraştıklarını görüyordum.</p>

  <p>Sandallardan gemiye getirilen postların hesabını tutmak, derilerin yüzülmesine, ardından da güvertelerin temizlenip geminin eski haline getirilmesine nezaret etmek benim görevimdi. Hoş bir iş değildi bu. Ruhum ve midem buna baş kaldırıyordu ve yine de, bir biçimde, yığınla adamı idare edip yönlendirmek bana iyi geliyordu. Yöneticilik namına sahip olduğum azıcık yeteneği geliştiriyordu; başıma gelen ve “Hanım evladı” Van Weyden’a yarar sağlaması dışında başka bir beklenmeyecek katılaşma ya da sertleşmenin farkındaydım.</p>

  <p>Bir şeyi hissetmeye başlamıştım, o da bir daha asla eskisiyle aynı adam olamayacağımdı. Wolf Larsen’in yıkıcı eleştirelliğine karşı insan yaşamına ilişkin umudum ve inancım hâlâ sürerken, daha önemsiz konulardaki değişikliklerin nedeni o olmuştu. Hakkında aslında hiçbir şey bilmediğim ve her zaman çekindiğim gerçeğin dünyasını önümde o açmıştı. Hayata yaşandığı gibi bakmayı, dünyada olgular diye bir şeylerin olduğunu, bunları zihin ve fikirlerden ortaya çıkartmayı ve belirli değerleri varoluşun somut ve nesnel aşamalarına yerleştirmeyi öğrenmiştim.</p>

  <p>Avlanma yerine geldik geleli Wolf Larsen’i her zamankinden çok görür olmuştum. Çünkü hava iyiyken ve biz de sürünün ortasındayken bütün adamlar sandallarda oluyor ve gemide yalnızca onunla ben kalıyorduk; bir de Thomas Mugridge ki onu saymaya gerek yok. Ama oyun değildi bu. Altı sandal on ila yirmi mil uzaklaşıncaya değin uskunanın çevresinde daire biçiminde yayılıyor ve karanlığın çökmesi ya da havanın kötüleşmesi onları geri dönmeye zorlayıncaya değin düz bir hat üzerinde ilerliyordu. <i>Hayaleti</i> kuytudaki son sandalın rüzgâraltı tarafında tutmak, böylece de bir fırtına patladığında ya da hava bozduğunda bütün sandalların yanımıza ulaşabilecek biçimde makul bir rüzgâr almasını sağlamak bizim görevimizdi.</p>

  <p><i>Hayalet</i> gibi bir gemiyi idare etmek, dümeni kırmak, sandallara göz kulak olmak ve yelkenleri açıp toplamak, özellikle de sert bir rüzgâr patladığında iki adam için o kadar da yabana atılır bir iş değildi; bu yüzden de üstüme öğrenmek, hem de çabucak öğrenmek düşüyordu. Dümeni kullanmayı çabuk kaptım, ama havada gurcatalar arasında dolaşıp ıskalaryaları hissettiğimde bütün ağırlığımla iki kolumun ucunda sallanıp yine de daha yükseklere tırmanmak daha da zoruydu. Bunu da öğrendim, zihnin kurguladıklarından farklı biçimlerde yaşama hakkımın bulunduğunu kanıtlamak için çabucak hem de; çünkü kendimi Wolf Larsen’in gözünde haklı çıkarmak için bir çeşit yabanıl bir arzu duyuyordum. Yok, ama direğin ucuna çıktığımda ve o tehlikeli yükseklikte bacaklarımla tutunup sandalları aramak için dürbünle denizi tararken zevk aldığım zamanlar da geldi.</p>

  <p>Sandalların erkenden ayrıldıkları ve denizde uzaklara dağılırlarken avcıların silah seslerinin giderek uzaklaşıp en sonunda duyulmaz olduğu güzel bir günü anımsıyorum. Yalnızca batıdan esen belli belirsiz bir rüzgâr vardı; ama o da biz sonuncu sandalın rüzgâraltı yönüne vardığımızda son nefesini vermişti. Altı sandalın altısı da fokları batıya doğru izlerken ufukta teker teker gözden yittiler; yelken direğinin tepesindeydim ve görüyordum. Durgun denizin üstünde, onların peşinden gidemeden yalpalayarak duruyorduk. Wolf Larsen kaygılıydı. Barometre düşmüştü ve doğuya doğru gökyüzünün görünümü hiç hoşuna gitmiyordu. Aralıksız bir dikkatle gökyüzünü inceliyordu.</p>

  <p>“Eğer o taraftan gelir de,” dedi, “bizi sandalların rüzgâr tarafına atarak sert ve ani biçimde bastırırsa, kasara altındaki ve baş kasaradaki yataklar boş kalacak demektir.”</p>

  <p>Saat on birde deniz cam görünümüne büründü. Her ne kadar kuzey enlemlerinde bulunsak da, sıcaklık gün ortasında çekilmez hal aldı. Havada yaprak kımıldamıyordu. Bana yaşlı Californialıların tabiriyle “deprem havasını” anımsatır biçimde boğucu ve bunaltıcıydı. Uğursuz bir şeyler vardı bunda ve elle tutulmaz nedenlere dayanarak insanın aklına en kötüsü geliyordu. Gökyüzünün doğusu yavaş yavaş, cehennemi bölgelerin kapkara sıradağları gibi üstümüzde yükselen bulutlarla kaplandı. Dolayısıyla insan dalgaların kırıldığı ve denizin karayı dövdüğü yerde uğuldayan boşluklara bilinçsizce baktığında vadileri, geçitleri ve uçurumları ve aralarında uzanan gölgeleri görebiliyordu. Ve biz hâlâ usul usul sallanıyorduk, rüzgârdan eser yoktu.</p>

  <p>“Hiç hayra alamet değil bu,” dedi Wolf Larsen. “İhtiyar Doğa Ana arka ayaklarının üstüne kalkacak, uluyup içinde ne var ne yok feryat figan dökecek ve sandallarımızın yarısının paçasını kurtarmak için cambazlık edeceğiz, Hump. İyisi mi sen yukarı çık da yelkenleri gevşet.”</p>

  <p>“Ama fırtına patlarsa yalnızca ikimiz mi olacağız?” diye sordum, sesimde bir karşı çıkış tonuyla.</p>

  <p>“İşi baştan sıkı tutmamız ve yelkenlerimiz yırtılmadan önce sandallarımızın yanına varmamız gerekiyor. Ondan sonra ne olursa olsun, umurumda değil. Direklerimiz dayanır, epeyce bir kesme işi çıkacak olsa da seninle ben başa çıkarız.”</p>

  <p>Durgunluk hâlâ sürüyordu. Yemeğimizi yedik; bu, benim için ufuk çizgisinin ötesinde denizdeki on sekiz adam ve yavaşça üstümüze doğru inen sıradağlar benzeri bulutların düşüncesiyle aceleci ve endişeli bir yemek oldu. Wolf Larsen ise görünüşe göre oralı değildi; ancak güverteye döndüğümüzde burun kanatlarında hafif bir seğirme ve hareketlerinde gözle görülür bir çabukluk fark ettim. Yüzü haşindi, çizgileri sertleşmişti ve yine de gözlerinde –bugün mavi, duru bir maviydi – tuhaf bir parıltı, parlak kıvılcımlı bir ışık vardı. Gaddarca denebilecek bir biçimde keyifli olduğuna ve ufukta mücadele göründüğü için zevk duyduğuna; yaşam gelgitinin taştığı, yaşamanın büyük anlarından birisiyle yüz yüze bulunduğu bilgisiyle kendinden geçtiğine dikkat ettim.</p>

  <p>Bir kez ve farkına varmaksızın dalga geçer ve meydan okurcasına yaklaşan fırtınaya yüksek sesle güldü ya da ben öyle gördüm. Bin Bir Gece Masallarından fırlamış kötü kalpli bir cinin devasa görüntüsü önünde bir pigme gibi durduğunu görür gibi oluyorum. Yazgıya kafa tutuyordu ve korkusuzdu.</p>

  <p>Mutfağa doğru yürüdü. “Aşçıbaşı, tava ve tencerelerle işin bitince güverteye gel. İhtiyaç duyulduğunda el altında ol.” Üzerine diktiğim şaşkın bakışın bilincine vararak, “Hump,” dedi, “bu, viskiyi alt eder ve senin Ömer’in atladığı yer de burası işte. Sanıyorum eksik yaşamış aslında.” Gökyüzünün batı tarafı artık kapanmaya başlamıştı. Güneş belirsizleşip gözden yitmişti. Öğleden sonra ikiydi ve hayaletimsi bir alacakaranlık morumsu ışıkların arasından bir görünüp bir yiterek üstümüze çöküyordu. Bu morumsu ışıkta Wolf Larsen’in yüzü parlıyor da parlıyordu ve benim heyecanlı hayal gücüm sayesinde sanki bir haleyle çevrilmiş gibi görünüyordu. Bütün çevremiz yaklaşan sesin ve hareketin belirtileri ve kehanetleriyle sarılmışken, tekinsiz bir sessizliğin ortasında duruyorduk. Boğucu sıcak katlanılmaz hale gelmişti. Alnım ter içindeydi ve burnuma doğru damladığını hissediyordum. Bayılacak gibi oldum ve destek almak için korkuluğa uzandım.</p>

  <p>Ve o anda, tam o anda cılız bir hava esintisi yalayıp geçti. Doğudan geliyordu ve bir fısıltı gibi geçip gitti. Sarkık yelkenler kıpırdamamış, ama havayı yüzümde hissedip serinlemiştim.</p>

  <p>“Aşçıbaşı,” diye seslendi Wolf Larsen alçak sesle. Thomas Mugridge acınası, korkmuş bir yüzle döndü. “Gidip şu ön bumbanın palangasını kurtar ve karşıya geçir, ıskota serbest kaldığında palangayla birlikte buraya dön. İşi eline yüzüne bulaştırırsan bu senin sonun olur. Anlaşıldı mı?” “Bay Van Weyden, ön yelkenleri diğer tarafa geçirmek için beklemede kal. Sonra da gabya yelkenlerine atla ve Tanrı izin verdiği ölçüde hızlı yay onları; ne kadar hızlı yaparsan işin o kadar kolaylaşır. Aşçıbaşına gelince, elini çabuk tutmazsa alnının tam ortasından vur onu.”</p>

  <p>İltifatı fark etmiş ve memnun olmuştum; bunda, aldığım buyruklara eşlik eden hiçbir tehdit yoktu. Konumumuz kuzeybatı yönündeydi ve kaptanın niyeti ilk esintiyle birlikte yelkenleri savurmaktı.</p>

  <p>“Rüzgârı kıç omuzluğundan alacağız,” diye açıkladı bana. “En son duyulan silah seslerine bakılırsa sandallar hafifçe güneye doğru gidiyorlardı.”</p>

  <p>Dönüp ön tarafa, dümene doğru yürüdü. Ben de gidip yelkenlerin başında yerimi aldım. Bir başka rüzgâr esintisi, derken bir başkası yüzümü yalayıp geçti. Yelkenler tembelce çırpındılar.</p>

  <p>“Şükürler olsun ki birden esivermiyor, Bay Van Weyden,” diye coşkulu biçimde içinden geçeni dile getirdi Doğu Londralı.</p>

  <p>Aslında ben de şükrediyordum, çünkü artık bu zamana değin bütün yelkenlerimizin açık olması halinde bizi nasıl bir felaketin beklediğini bilecek kadar işi öğrenmiştim. Rüzgârın fısıltıları çoğaldı, yelkenler doldu ve <i>Hayalet</i> hareket etti. Wolf Larsen dümeni hızla iskele tarafına doğru çevirdi ve rüzgâraltına düştük. Rüzgâr şimdi homurdanıp kabararak tam kıç tarafından esiyor ve ön yelkenlerim şiddetle havayı dövüyordu. Rüzgârın baskısının ön ve ana yelkenleriyle uyumunu değiştirirken uskunanın ani çalkalanma ve yana yatışlarını hissetsem de öteki taraflarda neler olup bittiğini görmüyordum. Ellerim uçan flok, flok ve velena yelkenleriyle meşguldü ve işimin bu bölümünü tamamladığımda <i>Hayalet</i> ıskotaları sancak tarafında, rüzgârı geriden alarak güneybatıya doğru bata çıka ilerliyordu. Giriştiğim zahmetli işler yüzünden yüreğim ağır bir çekiç gibi inip kalksa da, soluklanmak için bile ara vermeksizin gabya yelkenine doğru sıçradım ve rüzgâr iyice şiddetlenmeden uygun biçimde açıp roda ettik. Ardından da ne yapmam gerektiğini öğrenmek üzere ön tarafa gittim.</p>

  <p>Wolf Larsen yaptıklarımı başıyla onayladı ve dümeni bana bıraktı. Rüzgâr giderek şiddetleniyor ve deniz yükseliyordu. Her anı giderek zorlaşan bir saat boyunca dümende kaldım. Fırtınada rüzgârı ardımıza alıp giderken dümen kullanma deneyimim yoktu.</p>

  <p>“Şimdi dürbünü alıp yukarı çıkın ve sandalları görmeye çalışın. En azından on deniz mili yol aldık ve şu an on iki ya da on üç mil hızla gidiyoruz. İhtiyar kız nasıl yürüyeceğini biliyor.”</p>

  <p>Güverteden aşağı yukarı yirmi metre yüksekteki ön gurcataya çıkarak kendimi aştım. Önümde bomboş uzanan suyu araştırırken adamlarımızdan herhangi birini kurtarmak istiyorsak acele etmemiz gerektiğini adamakıllı kavradım. Sonuçta üzerinde yol aldığımız çetin denize bakınırken herhangi bir sandal görebileceğimden kuşkuya düşmüştüm. O kadar dayanıksız bir aracın böylesine zorlu bir fırtına ve suya dayanabilmesi mümkün gözükmüyordu.</p>

  <p>Fırtınayla aynı yönde yol aldığımız için rüzgârın tüm gücünü hissedemiyordum; ama benim yüksek tüneğimden aşağıya, sanki <i>Hayalet</i> in dışında apayrı bir yerdeymişim gibi bakıyor ve canını dişine takarak ilerlerken onun köpüren denizde aldığı biçimi görüyordum. Kimi kez iskele tarafındaki küpeşteyi sulara gömen ve güverteyi ambar ağzına kadar kaynaşan okyanusla kaplayan kocaman bir dalga kaldırıyordu.</p>

  <p>Ama denizin ortasında kalmış adamların düşüncesi beni kendime getirdi ve onları ararken kendimi unuttum. Bir saat boyunca, çıplak ve ıssız denizden başka bir şey görmedim. Ve sonra, başıboş, incecik bir güneş ışığı huzmesinin okyanusa düştüğü ve suyun yüzeyini gazap dolu bir gümüş rengine çevirdiği yerde bir an için ufak kara bir noktanın gökyüzüne doğru atılıp battığını gördüm. Sabırla bekledim. Küçük kara nokta pruvamızın iskele tarafında, iki derece ötesinde hiddetli parıltının içinden kendisini yeniden gösterdi. Haykırmaya kalkışmadan haberi Wolf Larsen’e kolumu sallayarak ilettim. Seyrini değiştirdi ve nokta dosdoğru önümüzde belirdiğinde doğrulayıcı biçimde işaret verdim.</p>

  <p>Nokta giderek büyüdü ve bu öyle çabuk oldu ki ilk kez gidişimizin hızını tümüyle takdir ettim. Wolf Larsen bana aşağı gelmem için el etti ve dümenin başında yanında durduğumda bana belli bir rotada gitmem için gereken talimatları verdi.</p>

  <p>“Ortalığın cehenneme döneceğinden kuşkunuz olmasın,” diyerek uyardı beni, “ama canınızı sıkmayın. Sizin üstünüze düşen kendi işinizi yapmak ve Aşçıbaşı’nı ön trinketin yanından ayırmamak.”</p>

  <p>Ön tarafa kadar gitmeyi becerdim, ama tıpkı rüzgâraltı gibi küpeşte de sıklıkla sular altında kaldığı için yanlarda hiç şansım yoktu. Thomas Mugridge’e yapması gerekenleri buyurup, güçbela ön halat donanımının üstüne tırmandım. Sandal şimdi çok yakınımızdaydı ve denize düşüp demir vazifesi gören direğiyle yelkenini sürükleyerek rüzgâr ve deniz yönünde sallanıyordu. Üç adam içeri dolan suları boşaltıyordu. Yuvarlanan her bir su dağı onları suyun içinde görünmez kılıyor ve ben de bir daha asla su üstüne çıkamayacakları korkusuyla midemi altüst eden bir huzursuzluk içinde bekliyordum. Derken ve kapkara bir çabukluk içinde, sandal, pruvası gökyüzüne dikilmiş ve ıslak, siyah dibi boylu boyunca görülebilecek biçimde köpüklü tepenin üstüne fırladı. Pruvası aşağıda, neredeyse pruvanın üstüne çıkmış dümenine kadar boylu boyunca gözler önüne serilerek tökezleyip ağzını açıp esneyen vadinin içine düşerken çılgınca bir telaşla su boşaltan üç adam kısacık bir an gözüktü. Suyun üstüne her çıkışı bir mucizeydi.</p>

  <p><i>Hayalet</i> aniden uzaklaşmaya başlayarak rota değiştirdi ve Wolf Larsen’in olanaksız olduğuna hükmedip kurtarma işinden caydığı düşüncesiyle şoka uğradım. Sonra rüzgârı başa alıp durmaya ve güverteyi alçaltmaya hazırlandığını fark ettim. Şimdi rüzgârı ardımıza almış kımıltısız duruyorduk ve sandal da uzakta, önümüzdeydi. Uskunada, o an için tüm gerilim ve baskıyı boşlayan, hızın çarçabuk artışıyla katlanmış bir gevşeme hissettim. Topuğunun üstünde dönüp fırtınanın içine doğru şahlanıyordu.</p>

  <p>Uşkuna, doğru açıdan denize atıldığında, o ana dek önünde seyrettiğimiz fırtınanın tüm şiddeti bizi yakaladı. Ne yazık ki cahilce fırtına yönünde duruyordum. Ciğerlerimi dışarı atamadığım havayla doldurarak önümde bir duvar gibi dikildi. Ben öksürüklere boğulup soluğum kesilirken ve <i>Hayalet</i> de bordası ileriye doğru fırtınanın içinde dönüp bir anlığına yuvarlanırken engin bir denizin tepeme yükseldiğini fark ettim. Yan tarafa döndüm, soluğumu tuttum ve yeniden baktım. Dalga <i>Hayalet</i>’in üstünden aştı ve eğilip ta içine gözümü diktim. Bir tutam güneş ışını dalganın kırıldığı yere vurmuştu ve bir an için sütümsü bir köpük bulutunun izlediği yarı saydam bir yeşillik gözüme çarptı:</p>

  <p>Arkasından dalga üstümüze indi, kıyametler koptu, her şey bir anda olup bitti. Özellikle bir yerden değil de, her taraftan gelen ezici, sersemletici bir darbe aldım. Ellerim gevşemişti, suyun altındaydım ve bunun, en berbat şey olduğunu duyduğum, denizin içine sürüklenmek anlamına geldiği düşüncesi geçti aklımdan. Bedenim umarsızca savrulup suyun içinde dönüp dururken oraya buraya çarpıyordu ve artık soluğumu daha fazla tutamaz olunca iğneleyici tuzlu suyu ciğerlerime çektim. Ama bütün bunlar olup biterken de tek bir düşüncem vardı: <i>Flok yelkenim rüzgârüstüne çevirmeliydim</i>. Ölüm korkusu yoktu içimde. Bir biçimde üstesinden geleceğimden kuşkum yoktu. Ve Wolf Larsen’in buyruğunu yerine getirme düşüncesi sersemlemiş bilincimde baskı yaparken onun, kendi iradesini rüzgârınkinin karşısına koyup onu alt etme düşüncesiyle vahşi patırtının içinde dümende oturuşunu görüyor gibiydim.</p>

  <p>Korkuluk olduğunu sandığım bir şeyi yakaladım ve taze havayı tekrar tekrar içime çektim. Doğrulmaya çalıştım, ama kafamı çarptım ve gerisin geri ellerimle dizlerimin üstüne düştüm. Suların bir taşkınlığıyla baş kasaranın altına sürüklenmiştim. Dört ayağımın üstünde sendelerken inildeyen bir yığın halindeki Thomas Mugridge’in gövdesinin üzerinden atlayıp geçtim. Durup bakacak zaman yoktu. Yelkeni çevirmeliydim.</p>

  <p>Güverteye çıktığımda her şeyin sonu gelmiş gibi görünüyordu. Her yandan ahşabın, çeliğin ve yelken bezinin parçalanma ve kırılma sesleri geliyordu. <i>Hayalet</i> parçalara ayrılıyordu. Ağır bumba o korkuluktan bu korkuluğa çarpıp parçalanırken, manevra sonucunda rüzgârı boşaldığı ve ıskotasını zamanında çekecek kimse bulunmadığı için trinket ve gabya yelkeni gürültüyle şeritlere ayrılıyordu. Havada uçuşan parçanın haddi hesabı yoktu, yerinden kopmuş ipler ve destek halatları yılan gibi tıslayıp çözülerek aşağı savruluyor ve trinket gizini parçalıyorlardı.</p>

  <p>Beni birkaç santimle ıskalayan direk harekete geçmemi sağladı. Belki durum o kadar da ümitsiz değildi. Wolf Larsen’in uyarısını anımsadım. Ortalığın cehenneme döneceğini öngörmüştü ve dediği çıkmıştı işte. Peki ya o nerelerdeydi? Muazzam kaslarıyla ana yelken ıskotasını sarıp toplayan görüntüsünü yakaladım. Geminin kıçı havaya yükselmişti ve bedeni denizin beyaz dalgalarının oluşturduğu uçsuz bucaksız manzaraya karşı bir siluet oluşturuyordu. Bütün bunları ve daha fazlasını –bütünüyle kaos ve enkazdan oluşan bir dünyayı – belki de on beş saniye içinde görmüş, duymuş ve kavramıştım.</p>

  <p>Durup küçük sandalın başına ne geldiğini görmek yerine flok ıskotasına atıldım. Keskin patlamalarla kısmen dolup boşalan flok yelkeni kendi kendine çarpmaya başlıyordu; ama her çarpışında ıskotayı döndürüp bütün gücümle asılarak yavaş yavaş yerine getirdim. Bildiğim bir şey varsa, o da elimden gelenin en iyisini yaptığım. Tüm parmaklarımın uçları yara oluncaya kadar çektim ve ben çekerken flok ve velena yelkenleri açılıp boşluğun içinde dalgalandılar.</p>

  <p>“Bağlayın şunu!” diye bağırdı. “Sonra da benimle gelin!”</p>

  <p>Onu izlerken yıkım ve perişanlığa karşın kabaca bir düzen sağlandığına dikkat ettim. <i>Hayalet</i> yola devam edecekti. Hâlâ çalışır durumdaydı ve hâlâ çalışıyordu. Öteki yelkenlerini yitirmiş olsa da rüzgâra arkasını vermiş flok yelkeniyle dümdüz yere inmiş ana yelken sapasağlamdı ve pruvası da azgın denize boyun eğmişti.</p>

  <p>Gözlerim sandalı aradı ve Wolf Larsen sandal palangalarını çözerken onun engin denizin üstünde rüzgâraltı tarafında pek de uzağımızda bulunmadığım gördüm. Ve hesabını o kadar iyi yapmıştı ki yavaşça üzerine doğru kaydık, böylece de palangaları kancalarına geçirip onu gemiye çekmek dışında bir iş kalmadı geriye. Ama bu iş yazıldığı kadar kolay yapılamadı.</p>

  <p>Pruvadaki Kerfoot’tu, Oofty-Oofty kıçta, Kelly de ortadaydı. Biz yanaşırken sandal bir dalganın üstünde havalandı ve o sırada biz de aynı dalganın dibine gömüldük; öyle ki üç adamın neredeyse tam tepemde yandan boyunlarını uzatıp aşağı baktıklarını görebiliyordum. Ardından, bir sonraki anda onlar bizim altımıza gömülürken biz havalanıp yükseldik. Bir sonraki dalgalanmayla <i>Hayaletin</i> küçük yumurta kabuğunu altına alıp parçalara ayırmaması mucize gibi görünüyordu.</p>

  <p>Ama palangayı tam zamanında Kanaka’ya attım, Wolf Larsen de aynı anda Kerfoot’a attı. Her iki palanga da göz açıp kapayıncaya kadar bağlandı ve üç adam dalgaların zamanlamasını ustaca kollayıp aynı anda uskunanın güvertesine sıçradılar. <i>Hayalet</i>’in yan kısmı sudan çıkarken sandal da rahatça ona doğru kalktı ve yeni dalga gelmeden önce sandalı yukarı çektik ve dibi yukarı gelecek biçimde güverteye yatırdık. Kerfoot’un sol elinden kan aktığım fark ettim. Bir biçimde üçüncü parmağının eti parçalanmıştı. Ama hiçbir acı belirtisi göstermiyordu ve sağlam eliyle sandalı yerine bağlamamıza yardım etti.</p>

  <p>Sandalla işimiz daha yeni bitmişti ki, “Oofty, sen şu flok yelkenini salmak için orada bekle!” diye buyurdu Wolf Larsen. “Kelly, kıç tarafına gel ve ana yelkeni gevşet! Kerfoot, sen de ön tarafa git de Aşçıbaşına ne olmuş, bir bak! Bay Van Weyden, yeniden yukarı çıkın ve denk geldiğiniz boştaki tüm ipleri kesin gitsin!”</p>

  <p>Ve buyruklarını verdikten sonra kendine özgü kaplan adımlarıyla kıç tarafa gidip dümene geçti. Ben iplerle uğraşırken <i>Hayalet</i> de yavaşça yola koyuldu. Bu kez, dalgaların çukuruna girip ilerlerken bizi götüren hiçbir yelken yoktu. Ve gurcatanın ortasında, rüzgârın tüm şiddetiyle düşmemi olanaksız kılacak biçimde halat donanımının üstüne uzanıp yapışmış durumdayken, <i>Hayalet</i> neredeyse küpeştesi suda ve ana direkler suya paralel durumdayken, aşağıya değil de, hemen hemen sağa doğru bakınca <i>Hayalet</i>’in güvertesini görüyordum. Ama gördüğüm güverte değildi, güvertenin bulunması gereken yer azgın bir su dağının altına gömülmüştü. Bu sudan dışarıya yalnızca iki direğin halatlarının çıktığını görebiliyordum ve hepsi bu kadardı. <i>Hayalet</i> o an için denizin altına gömülmüştü. Yan taraftaki baskıdan kurtulup vaziyet aldıkça düzeliyor ve güvertesini bir balinanın sırtı gibi okyanus yüzeyine çıkartıyordu.</p>

  <p>Ardından hızla ve gözü dünmüşçesine, azgın denizde yola koyulduk, bu sırada ben de bir sinek gibi gurcatadan sarkıyor ve öteki sandalları arıyordum. Yarım saatin içinde, ters dönüp batmış, Jock Horner’ın, şişko Louis’in ve Johnson’ın umutsuzca tutundukları ikinci sandalı gördüm. Bu kez ben yukarıda kaldım ve Wolf Larsen de sürüklenmeden faça edip durmayı başardı. Önceki gibi akıntının önünde sandala doğru süzüldük. Palanga sıkılaştırıldı ve maymunlar gibi gemiye sıçrayan adamlara halat atıldı. Sandal içeriye alınırken uskunanın yan tarafına çarpıp parçalara ayrıldı; ama enkaz sağlam biçimde bağlandı; çünkü sonradan yamanıp yeniden birleştirilebilirdi.</p>

  <p><i>Hayalet</i> bir kez daha fırtınanın önünde yol almaya başladı, bu kez suyun içine öyle bir dalıyordu ki bir süre bir daha suyun üstüne hiç çıkmayacağını sandım. Bel seviyesinden epeyce yüksek olmasına karşın dümen bile suya gömülüyor, sürüklenip duruyordu. Böylesi anlarda kendimi Tanrı’yla baş başaymışız, onunla birlikte gazabının yarattığı karmaşayı izliyormuşuz gibi hissediyordum. Ve ardından dümen ve Wolf Larsen’in geniş omuzları yeniden beliriyor, elleri dümenin kollarını kavramış olarak uskunayı kendi iradesinin rotasında tutuyordu; fırtınaya hükmeden, üstüne inen sularını savuran ve onu kendi amacına yönelten bir yeryüzü tanrısıydı sanki. Ve ah, bu mucize! Bu mucize!Bu ufacık adamlar yaşamalı, soluk almalı, çalışmalı ve ahşapla bezden yapılma böylesi kırılgan bir düzeneği böylesi doğal, bir o kadar da mahşeri bir kavganın içine sürmeliydiler.</p>

  <p>Önceki gibi, <i>Hayalet</i> güvertesini yeniden denizin üstüne çıkararak dalga çukurundan dışarıya salınmış ve uğuldayan şiddetli rüzgârın önüne atılmıştı. O sırada saat beş buçuk olmuştu ve bir yarım saat sonra günün son ışığı solgun ve öfkeli bir alacakaranlık içinde yiterken üçüncü bir sandal gözüme ilişti. Ters dönmüştü ve mürettebatından hiçbir iz yoktu. Wolf Larsen gemiyi kaldırıp ardından rüzgâr yönünde kavis çizerek ve sandalın üstüne giderek manevrasını yineledi. Ancak bu kez sandal geriye giderken ıskalayıp on iki metre kadar açığında kaldı.</p>

  <p>Sandal bir anlığına köpüklerin içinden doğrulup yeniden batarken keskin gözleriyle numarasını okuyan Oofty-Oofty, “Dört numaralı sandal,” diye haykırdı.</p>

  <p>Henderson’ın sandalıydı bu ve onunla birlikte Holyoak ve Williams da kayıptılar; ikisi de derin deniz tayfalarındandı. Kayıp olduklarına hiç kuşku yoktu, ama sandal duruyordu ve Wolf Larsen onu kurtarmak için gözü kara bir hamle daha yaptı. Güverteye inmiştim ve Horner’la Kerfoot’un boş yere bu çabaya karşı çıktıklarını gördüm.</p>

  <p>“Tanrı tanığımdır, cehennemden bile esse hiçbir fırtınaya yedirmeyeceğim sandalımı!” diye bağırdı ve dördümüz işitebilecek ölçüde kafa kafaya durmamıza karşın sesi sanki bizden fersahlarca öteye götürülmüşçesine zayıf ve uzaktı.</p>

  <p>“Bay Van Weyden!” diye bağırdı ve sesi, hengâmenin ortasında zar zor bir fısıltı duyuyormuşum gibi geldi kulağıma. “Johnson ve Oofty ile birlikte o flok yelkeninin yanında durun! Geri kalanlar da kıç tarafına ıskotanın başına yollansınlar! Canlanın haydi! Yoksa hepinizi öteki dünyaya postalarım! Anlaşıldı mı?”</p>

  <p>Dümeni sıkıca kavradığında ve <i>Hayalet</i> in pruvası savrulduğunda avcıların boyun eğmekten ve tehlikeyi göze alıp ellerinden geleni yapmaktan başka çareleri kalmamıştı.Bir kez daha azgın suların altında kalıp can havliyle pruva direğinin dibindeki armadoraya tutunurken tehlikenin büyüklüğünü fark ettim. Parmaklarım gevşedi ve küpeşteye doğru sürüklenip oradan da denize düştüm. Yüzme bilmiyordum, ama daha suyun dibini boylayamadan gerisin geri sürüklendim. Güçlü bir el beni yakaladı ve <i>Hayalet</i> sonunda suların içinden doğrulduğunda yaşamımı Johnson’a borçlu bulunduğumu anladım. Onu endişeyle çevresine bakınırken gördüm ve son anda ön tarafa gelmiş olan Kelly’nin ortalarda gözükmediğinin farkına vardım.</p>

  <p>Bu kez, sandalı ıskalayıp daha öncekilerdeki gibi pozisyon da alamayınca Wolf Larsen farklı bir manevraya başvurmak zorunda kaldı. Sancak tarafındaki rüzgârdan kaçarak iskele yönüne tramola attı.</p>

  <p>O anki su taşkınının üstesinden başarıyla geldiğimizde, Johnson kulağıma, “Muhteşem!” diye haykırdı ve Wolf Larsen’in denizciliğinden çok <i>Hayaletin</i> performansına gönderme yaptığının bilincindeydim.</p>

  <p>Artık ortalık öylesine kararmıştı ki sandaldan hiçbir iz seçilmiyordu; ama Wolf Larsen sanki şaşmaz bir içgüdüyle yönlendiriliyormuşçasına korkunç hengâmenin içinde tedbiri elden bırakmıyordu. Bu kez hiç durmadan yarıya kadar suya gömülmemize karşın içine çekileceğimiz bir su çukuru yoktu ve doğruca, gemiye çıkartılırken kötü biçimde çarpıp ezdiğimiz ters dönmüş sandalın üstüne sürüklendik.</p>

  <p>Bunu, hepimizin –iki avcı, üç tayfa, Wolf Larsen ve ben – sırasıyla önce flok yelkenine, sonra ana yelkene camadan vurduğumuz iki saatlik hummalı çalışmamız izledi. <i>Hayalet</i> tümsekli dalgaların içine bir mantar gibi dalıp çıkarken bu kısa yelkenin altında güvertelerimiz tümüyle sudan kurtulmuştu.</p>

  <p>Parmak uçlarım daha işin başındayken açılmış, camadan bağlama işi sırasında duyduğum acıdan yanaklarıma süzülen gözyaşlarıyla çalışmıştım. Ve her şey yapılıp bittiğinde bir kadın gibi kendimi koyuverip tükenmişlik acısıyla kıvranarak güverteye yuvarlandım.</p>

  <p>Bu sırada da Thomas Mugridge, korkakça gizlendiği baş kasaranın altından boğulmuş bir fare gibi sürüklenerek çıkartıldı. Onu kamaraya götürülürken gördüm ve ani bir şaşkınlıkla mutfağın yerinde yeller estiğini fark ettim. Eskiden mutfağın bulunduğu yer güvertenin bomboş bir parçasıydı artık.</p>

  <p>Kamarada tayfalar dahil herkesi toplanmış buldum ve küçük ocağın üstünde kahve pişirilirken viski içip peksimet yedik. Ömrümde hiçbir yiyeceği bu denli minnetle karşılamamıştım. Ve hiçbir kahve de bunun gibi lezzetli değildi. <i>Hayalet</i> öyle baş kıç vuruyor, sallanıyor ve düşüyordu ki tayfalar için bile bir yerlere tutunmadan kımıldamak olanaksızdı ve birkaç kez “İşte şimdi sallanıyor!” haykırışlarının ardından sanki güvertedeymişçesine iskele tarafındaki kamaraların duvarı dibine yığıldık.</p>

  <p>Kumanyalarımızı yiyip içerken Wolf Larsen’in, “Nöbetin canı cehenneme!” dediğini işittim. “Güvertede yapılabilecek hiçbir şey yok. Eğer üstümüze herhangi bir şey gelirse zaten önünden kaçamayız. Herkes yatıp biraz uyusun.”</p>

  <p>Tayfalar, geçerken yan lambalarını yakarak ön tarafa gittiler; bu sırada iki avcı uyumak için kamarada kaldı; çünkü kasara altına giden kapıyı açmak akıl kârı bir iş gibi görünmüyordu. Wolf Larsen’le ikimiz Kerfoot’un ezilmiş parmağını kesip yarasını diktik. Bütün bu süre zarfında yemek pişirmek, kahve servisi yapmak ve ateşi canlı tutmak zorunda kalmış Mugridge, ağrı çektiğinden yakınmıştı; şimdi de bir iki kaburgasının kırıldığına yemin ediyordu. Muayene edince üç kırık bulduk. Ama onun tedavisi, esas itibariyle benim kırık kaburgalar hakkında hiçbir şey bilmeyişim ve önce bu konuda bir şeyler okumam gerekliliği nedeniyle ertesi güne ertelendi.</p>

  <p>“Buna değdiğini hiç sanmıyorum,” dedim Wolf Larsen’e, “Kelly’nin yaşamı karşılığında parçalanmış bir sandal.”</p>

  <p>“Ama Kelly de beş para etmezdi,” oldu yanıtı. “İyi geceler.”</p>

  <p>Bütün bunlar geçip gittikten sonra, parmak uçlarımdaki dayanılmaz sızının acısıyla ve üç kayıp sandalla birlikte, <i>Hayaletin</i> şiddetle hoplayıp sıçrayışlarının sözünü bile etmiyorum, uyumanın olanaksız olduğunu sanırdım. Ama daha başım yastığa değdiği anda gözlerim kapanmış olmalıydı, yalnız ve başına buyruk kalmış <i>Hayalet</i> fırtınanın içinde yol almaya çabalarken tam bir tükenmişlikle bütün gece uyudum.</p>

</body>

</html>