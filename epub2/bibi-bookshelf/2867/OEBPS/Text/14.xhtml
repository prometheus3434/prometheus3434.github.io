<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Dördüncü Bölüm</h1>

  <p>Dişi cins üzerinde hiçbir zaman doğru düzgün bir değerlendirmemin bulunmadığı dank etti kafama. Bu meseleye ilişkin, her ne kadar kayda değer bir tutkunun farkına varmamışsam da şimdiye değin hep kadınlı ortamlarda yer almıştım. Annem ve kız kardeşlerim hep etrafımdaydılar ve ben de hep onlardan kaçmaya çalışıyordum; çünkü sağlığımla ilgili kuruntuları ve deliğime düzenledikleri periyodik baskınlarıyla aklımı karıştırmalarından kaygılanıyordum; hep övündüğüm düzenli dağınıklığım, bu baskınların sonunda her şey yerli yerinde gözükse de kargaşaya ve düzensizliğe dönüşüyordu çünkü. Evden ayrıldıklarında, aradığım hiçbir şeyi bulamazdım. Oysa şimdi varlıklarını hissetsem, eteklerinin o kadar derinden gıcık kaptığım o hışırtılarını duymak nasıl da hoş olurdu! Bir gün eve varabilirsem, onlardan yine rahatsızlık duymayacağımdan kuşkum yok. Sabah, öğlen, akşam bana ilaç verip hastabakıcılık yapabilir ve günün her dakikasında deliğimin tozunu alıp, süpürüp düzene sokabilirler ve benim tek yapacağım arkama yaslanıp gözlemek ve bir anneyle birkaç kız kardeşe sahip bulunduğum için şükretmek olur.</p>

  <p>Bu tür şeyler beni meraka sokuyor. <i>Hayalet</i>’teki bu yirmi küsur adamın anaları nerededirler? Erkeklerin kadınlardan tümüyle ayrılıp bir araya tıkılmaları bana doğadışı ve sağlıksız gelir. Kabalık ve vahşilik bunun kaçınılmaz sonucudur. Çevremdeki bu adamların karıları, kız kardeşleri ve kızları olmalıydı; o durumda yumuşaklıktan, nezaketten ve sevecenlikten de paylarını alırlardı. Bir teki bile evli değil ama. Yıllar ve yıllar boyunca bir tekinin bile iyi bir kadınla teması ya da uzak yakın bir ilgisi ya da böyle bir yaratıktan kaçınılmaz biçimde yansıyan iyilikle işi olmamış. Yaşamlarında hiçbir denge yok. Kendi içinde zalimlik barındıran erkeklikleri aşırı gelişmiş. Doğalarının öteki ve ruhsal yanı cüceleşmiş; dumura uğramış demek daha doğru.</p>

  <p>Bunlar, birbirini öğütüp duran ve bu öğütme sonucunda da gün geçtikçe yürekleri daha da bir nasır bağlayan bir abazan güruhu. Kimi kez, bir zamanlar birer analarının bulunduğu bile gözüme olanaksız görünüyor. Sanki yarı vahşi, yarı insan türünden, cinsellik diye bir şeyin bulunmadığı ayrı bir ırkmışlar gibi görünüyor; sanki güneşin sıcağıyla kaplumbağa yumurtasından çıkmış ya da benzer ve aşağılık bir yolla hayat bulmuş gibiler; sanki bütün yaşamları boyunca mikrop kapar gibi zulüm ve kötülük kapmışlar ve yaşarken sevilmedikleri gibi sonunda da sevgisiz ölüyorlar.</p>

  <p>Düşüncelerimin bu yeni yönelimiyle merakım artmış biçimde geçen gece Johansen’le konuştum; yolculuğun başından beri tenezzül edip de bana lütfettiği ilk laf kalabalığı. On sekizine bastığında İsveç’ten ayrılmış, şimdi otuz sekizinde ve geçen tüm bu zaman zarfında bir kez bile evine gitmemiş. İki yıl önce Şili’de bir denizci hanında bir hemşerisiyle karşılaşmış da bu sayede annesinin hâlâ sağ olduğunu öğrenmiş.</p>

  <p>Dalgın dalgın pusula dolabına bakar ve ardından da rotadan bir kerte sapan Harrison’a keskin bir bakış fırlatırken, “Bir hayli yaşlanmıştır artık,” dedi.</p>

  <p>“Ona en son ne zaman mektup yazdın?”</p>

  <p>İç hesabını yüksek sesle yaptı. “Seksen bir; seksen iki miydi yoksa? Yok, seksen üç mü? Evet, seksen üç. On yıl önce. Madagaskar’daki küçük limanların birinden. Alışveriş yapıyordum.”</p>

  <p>“Görüyorsun,” diye sürdürdü, dünyanın öbür ucundaki ihmal edilmiş anasına söylüyormuşçasına, “her yıl eve dönüyordum. Bu yüzden yazmanın ne anlamı vardı ki? Yalnızca bir yıl vardı. Ve her yıl bir şey çıktı, ben gidemedim. Ama artık ikinci kaptanım ve ’Frisco’da paramı alınca, belki beş yüz dolarla, körfezden Liverpool’a giden bir yelkenliye bineceğim ki bu da bana fazladan para kazandırır, ondan sonra da eve dönüş biletimi alacağım. Anamın artık çalışması gerekmeyecek.”</p>

  <p>“Çalışıyor mu peki? Hâlâ mı? Kaç yaşında ki?”</p>

  <p>“Yetmiş vardır,” diye yanıtladı. Ardından, böbürlenerek, “Bizim oralarda, doğduğumuz günden öldüğümüz güne değin çalışırız biz. Bu yüzden uzun yaşıyoruz. Yüz yaşıma kadar yaşayacağım ben,” dedi.</p>

  <p>Bu konuşmayı asla unutmayacağım. Bu sözler ağzından çıktığını duyduğum son sözlerdi. Belki de onun da söylediği son sözleriydi. Çünkü yatağıma gitmek üzere kamaraya inerken aşağının uyunmayacak denli havasız olduğuna karar vermiştim. Sakin bir geceydi. Alizeleri geride bırakmıştık ve <i>Hayalet</i> saatte ancak bir fersah yol alıyordu. Bu yüzden koltuğumun altına bir battaniyeyle yastık sıkıştırıp güverteye çıktım.</p>

  <p>Harrison’la kamaranın tam üstüne yapılmış pusula dolabının arasından geçerken bu kez de tam üç kerte sapmış olduğunu fark ettim. Uyuyakaldığını düşünüp onu fırça yemekten ya da daha beteriyle karşılaşmaktan kurtarmak için laf attım. Ama uyuyakalmamıştı. Gözleri açılmış dik dik bakıyordu. Bana yanıt veremeyecek kadar tedirgin görünüyordu.</p>

  <p>“Ne oldu?” diye sordum. “Hasta mısın?”</p>

  <p>Kafasını olumsuz anlamda salladı ve uyanmanın derin bir belirtisi olarak soluğunu tuttu.</p>

  <p>“O halde yolundan gitsen iyi olur,” diye çıkıştım.</p>

  <p>Birkaç kolu yukarı kaldırdı ve pusula kartının yavaşça Kuzey Kuzeybatıya kaymasını ve birkaç hafif titreşimle yerini bulmasını izledim.</p>

  <p>Gözüme bir hareket ilişip kıç tarafındaki küpeşteye baktığım sırada, yatma malzemelerimi yeniden kavrayıp gitmeye hazırlanıyordum. Üstünden sular damlayan güçlü bir el küpeşteyi kavrıyordu. Karanlıkta yanında ikinci bir el belirdi, inanmaz gözlerle bakakaldım. Hüznün derinliklerinden iyi saatte olsunlar ziyaretime mi geliyordu? Artık her ne idiyse paraketeden gemiye tırmandığını biliyordum. Saçları ıslak ve dikleşmiş bir kafanın ve ardından da Wolf Larsen’in olduğu kuşku götürmez gözleriyle yüzünün belirdiğini gördüm. Sağ yanağı, kafasındaki bir yaradan akan kandan kıpkırmızıydı.</p>

  <p>Ani bir hareketle kendini içeri aldı ve ayağının üstüne doğruldu, bunu yaparken de hızla çevresine, dümendeki adama, sanki kim olduğunu ve kendisinden korkmasına gerek bulunmadığını göstermek istercesine göz gezdirdi. Deniz suyu akıyordu üzerinden. Dikkatimi dağıtacak ölçüde işitilebilen şıkırtı sesleri geliyordu. Bana doğru adım atarken içgüdüsel biçimde geriledim, çünkü ölüm yazılı gözlerini görmüştüm.</p>

  <p>“Bir şey yok, Hump,” dedi alçak sesle. “İkinci kaptan nerede?”</p>

  <p>Başımı salladım.</p>

  <p>“Johansen!” diye seslendi yavaşça. “Johansen!”</p>

  <p>“Nerede o?” diye Harrison’a sordu.</p>

  <p>Genç delikanlı elini yüzünü toparlamışa benziyordu, çünkü yeterince düzgün yanıtladı, “Bilmiyorum, efendim. Kısa bir süre önce onu ön tarafa giderken gördüm.”</p>

  <p>“Ben de ön tarafa gitmiştim. Ama gittiğim yoldan dönmediğimi gördün. Sence bu ne anlama geliyor?”</p>

  <p>“Denize düşmüş olmalısınız, efendim.”</p>

  <p>“Kasaraya bakayım mı, efendim?” diye sordum.</p>

  <p>Wolf Larsen kafasını salladı. “Onu bulamazsın, Hump. Ama işe yarayacaksın. Haydi. Yatak yorgana da boş ver. Olduğu yerde bırak.”</p>

  <p>Peşinden gittim. Geminin ortasında yaprak kımıldamıyordu.</p>

  <p>“Şu lanet olasıca avcılar,” oldu yorumu. “Dört saatlik bir nöbette uyanık kalamayacak kadar şişko ve tembeller.”</p>

  <p>Ama baş kasarada üç tayfayı uyurlarken bulduk. Onları döndürüp yüzlerine baktı. Güverte nöbetini tutuyorlardı ve iyi havalarda zabitin, dümencinin ve gözcünün dışında kalan nöbetçilerin uyumaları gemide gelenek halini almıştı.</p>

  <p>“Gözcü hanginiz?” diye sordu.</p>

  <p>Derin deniz tayfalarından birisi, Holyoak, sesinde hafif titremeyle, “Benim, efendim,” diye yanıtladı. “Gözümü tam da şu anda yummuştum, efendim. Üzgünüm, efendim. Bir daha olmayacak.”</p>

  <p>“Güvertede bir şey duyup gördün mü?</p>

  <p>“Hayır, efendim, ben…”</p>

  <p>Ama Wolf Larsen, denizciyi bu kadar ucuz kurtulmasının şaşkınlığıyla gözlerini ovuşturmaya bırakıp tiksintiyle burnundan soluyarak döndü gitti.</p>

  <p>Ambar kapağından içeri eğilip aşağıya inmeye hazırlanırken, “Şimdi, sessiz olalım,” diye fısıltıyla uyardı beni Wolf Larsen.</p>

  <p>Yüreğim titreyerek peşinden gittim. Ne olacağına ilişkin, ne olup bittiğinden daha fazla bilgim yoktu. Ama kan dökülmüştü, Wolf Larsen’in kafatasının yarılıp küpeşteden aşağı düşmesi kendi keyfinden olmamıştı. Ayrıca Johansen de kayıptı.</p>

  <p>Bu benim baş kasaraya ilk inişimdi ve merdivenin dibinde ayaklarımın üstüne dikildiğimde üstümde bıraktığı etkiyi kolay unutacağa benzemem. Doğruca uskunanın gözlerinde inşa edilmiş, üç tarafına da ikişerden altı adet ikili ranza dizilmiş üçgen biçimli bir yerdi burası. Grub Sokağındaki bir öğrenci yurdunun yatak odasından daha büyük olmamasına karşın yemek yesinler, uyusunlar ve tüm yaşamsal işlevlerini yerine getirsinler diye on iki kişinin içine tıkıldığı bir yerdi. Evdeki yatak odam o kadar geniş değildiyse bile içine buna benzer bir düzine ve hele tavan yüksekliği de dikkate alınırsa en az yirmi tane baş kasara sığabilirdi.</p>

  <p>Havada ekşi ve küflü bir koku vardı ve sallanan deniz lambasının ışığında deniz çizmeleri, muşambalar ve temiz ya da kirli her türden eşyanın asıldığı duvar boşluklarının her tarafını gördüm. Bunlar, geminin her sallantısıyla bir çatıya ya da duvara sürtünen ağaçlardan gelen türden bir ses çıkartarak ileri geri savruluyorlardı. Bir yerlerde bir çizme gürültüyle ve belirli aralıklarla duvara çarpıyordu ve denizde ılımlı bir gece olmasına karşın döşemenin altından kerestelerle bölmelerin gacırtısıyla berbat sesler geliyordu.</p>

  <p>Uykudakiler bu seslere aldırış etmiyorlardı. Sekiz kişiydiler –ikisi aşağıda nöbetteydi – ve hava soluklarının sıcaklığıyla ağırlaşmıştı, hayvan-insanın dinlenmesine özgü belirtiler olan horultularının, iç çekişlerinin ve iniltili seslerinin gürültüsü kulakları dolduruyordu. Ama uyuyorlar mıydı? Hepsi mi? Ya da önceden de uykuda mıydılar? Belli ki Wolf Larsen’in yanıtını aradığı sorular bunlardı; uyur gözüken ya da uyanık olan ya da az önce uyumamış olan adamları bulmak. Ve bana Boccaccio’nun bir öyküsünü anımsatan bir yola başvurdu.</p>

  <p>Deniz lambasını sallanıp duran kaidesinden alıp elime tutuşturdu. Sancak tarafındaki ilk yataklardan başladı. Birinin üstünde mükemmel bir denizci olan Kanaka,<a class="footnoteref" href="../Text/notlar.xhtml#n17" id="ref17">17</a> arkadaşlarının seslendiği adıyla Oofty-Oofty yatıyordu. Sırtüstü uyuyor ve bir kadın gibi halim selim biçimde nefes alıyordu. Bir kolu başının altındaydı, ötekini ise battaniyenin üstüne uzatmıştı. Wolf Larsen başparmağıyla işaretparmağını bileğine koydu ve nabzını saydı. Bu işin tam ortasındayken Kanaka doğruldu. Uyuduğu gibi aheste biçimde uyandı. Bedeninde en ufacık bir hareket yoktu. Yalnızca gözler kımıldadı. İri ve kara, kocaman açılıp hiç kırpılmadan yüzümüze dikildi. Wolf Larsen sessizlik anlamında parmağını dudaklarına götürdü ve gözler yeniden kapandı.</p>

  <p>Alt ranzada Louis yatıyordu, fena halde şişko, sıcak ve terli, tüm içtenliğiyle, zahmetli bir uyku uyuyordu. Wolf Larsen bileğini tuttuğunda rahatsız biçimde kımıldadı, bedenini yay gibi öyle bir büktü ki bir an için omuzlarının ve topuklarının üstünde kaldı. Dudakları kıpırdadı ve şu gizemli ifadeyi seslendirdi:</p>

  <p>“Bir şilin bir çeyrek eder; ama iştahını üç penilik parçalara sakla, yoksa meyhaneci altı peniye kakalar onu sana.”</p>

  <p>Sonra ağır, ağlamaklı bir iç çekişle:</p>

  <p>“Altı peni altı kuruştur ve bir şilin de bir lira; ama yirmi beş pound nedir, onu bilmem,” diyerek öbür yanına döndü.</p>

  <p>Onun ve Kanaka’nın uykusunun sahiciliğine ikna olan Wolf Larsen, sancak tarafındaki iki ranzaya geçti; deniz lambasının ışığında gördüğümüz kadarıyla bu ranzanın üstünü Leach, altını ise Johnson işgal ediyordu.</p>

  <p>Wolf Larsen Johnson’ın nabzını saymak için alt ranzaya eğilirken dik durup lambayı tutan ben de ne olduğunu görmek için ranzasının kenarından çaktırmadan bakan Leach’in kafasının sinsice kalktığını gördüm. Wolf Larsen’in numarasını ve yakalanmalarının kaçınılmazlığını sezmiş olmalıydı, çünkü ışık elimden bir anda savruldu ve baş kasara karanlığa gömüldü. Aynı anda da dosdoğru Wolf Larsen’in üstüne atlamış olsa gerekti.</p>

  <p>İlk sesler bir boğayla bir kurdun boğuşması gibi çıktı. Wolf Larsen’den bir öfke böğürmesinin ve Leach’den de ümitsiz ve canhıraş bir hırıltının yükseldiğini işittim. Johnson da anında ona katılmış olmalıydı; demek ki geçen birkaç gün boyunca güvertede sergilediği rezil ve aşağılık davranış, planlı bir kandırmacadan başka bir şey değildi.</p>

  <p>Karanlıktaki bu kavgayla öyle bir dehşete kapılmıştım ki yukarı çıkmaktan aciz biçimde, titreyerek merdivene yaslanıp kaldım. Ve her zaman fiziksel şiddet görüntüsü karşısında depreşen o eski mide bulantım yeniden başladı. Bu kez görememiştim, ancak yumrukların sesini işitebiliyordum; etin şiddetle ete çarptığı an çıkan o yumuşak ezilme sesi. Ardından birbirine dolanmış bedenlerden, güçlükle alman nefeslerden ve ani acının yol açtığı kesik kesik solumalardan çıkan sesler geldi.</p>

  <p>Kaptan ve ikinci kaptanı öldürmek için kurulan komploda başkaları da olmalıydı, çünkü çıkan seslerden Leach ve Johnson’ın çabucak bazı yoldaşları tarafından takviye edildiklerini anladım.</p>

  <p>“Birisi bana bir bıçak getirsin,” diye bağırıyordu Leach.</p>

  <p>“Kafasına vur! Beynini patlat!” diye haykırıyordu Johnson da.</p>

  <p>Ama ilk böğürtüsünden sonra Wolf Larsen’in hiç sesi çıkmamıştı. Amansızca ve sessizce yaşamı için dövüşüyordu. Fena kıstırılmıştı. En başından alta düştüğü için ayağa kalkmayı başaramamıştı ve bütün o muazzam gücüne karşın onun için hiçbir umut kalmadığını hissettim.</p>

  <p>Kıyasıya mücadele ederken sergiledikleri güç benim üstümde de canlı biçimde sınandı; çünkü dalgalanan bedenleriyle birlikte ben de yere devrildim ve her yanım morardı. Ama o kargaşanın içinde arbedenin dışında kalan bir alt ranzaya kadar emeklemeyi becerdim.</p>

  <p>Leach’in, “Ha gayret! Yakaladık onu! Yakaladık onu!” diye haykırdığını işitebiliyordum.</p>

  <p>Gerçekten de uyuyanlarla ne için uyandıklarını anlayamayanlar, “Kimi?” diye sordular.</p>

  <p>Leach’in soluk soluğa verdiği hilekârca yanıt, “Kahrolası ikinci kaptan!” oldu.</p>

  <p>Bu sözler sevinç naralarıyla karşılandı ve o andan sonra Wolf Larsen’in üstünde yedi güçlü kuvvetli adam vardı artık ve sanıyorum Louis bunda yer almadı. Baş kasara bir yağmacının kışkırttığı bir arı kovanı gibiydi.</p>

  <p>“Hey, ne oluyor aşağıda?” Karanlıkta altında kükreyen hırs cehenneminin içine inmeyecek denli sakınımlı Latimer’in, kapağın başından aşağı seslendiğini duydum.</p>

  <p>“Kimse bıçak getirmeyecek mi? Ah, kimse bıçak getirmeyecek mi?” Leach, ilk göreli sessizlik arasında yalvardı.</p>

  <p>Saldırganların sayısı karışıklığa yol açıyordu. Onlar kendi kendilerinin önünü tıkarken Wolf Larsen aklına koyduğu tek şeyi gerçekleştiriyordu. Bu da, dövüşerek döşemeden merdivene kadar kendisine yol açmaktı. Zifiri karanlık olmasına karşın sesinden ilerleyişini izleyebiliyordum. Bir kere merdivenin başına vardı mıydı, onun yaptığını bir devden başkası yapamazdı. Adım adım, kollarının olanca gücüyle, kendisini aşağıya geri çekmeye çabalayan adamlar güruhuyla bedenini dik duruncaya değin yerden kaldırdı. Ve ardından adım adım, elleri ve ayaklarıyla, yavaşça merdivenden yukarı çıkmaya uğraştı.</p>

  <p>Hepsinin içinden bu sonuncusunu gördüm. Çünkü Latimer sonunda bir fener getirmeye gitmiş, ışığı kapaktan aşağı vuracak biçimde tutuyordu. Ben onu göremesem de Wolf Larsen neredeyse yukarıya varmıştı. Görünür tek şey üstüne çullanmış adam kalabalığıydı. Bu kütle, çok bacaklı iri bir örümcek gibi oraya buraya kıvrılıp bükülüyor, geminin düzenli hareketiyle öne arkaya sallanıyordu. Yine de arasından uzun aralıklar geçen adımlarla kütle yukarı çıktı. Bir defasında sendeleyip düşecek gibi oldu, ama yeniden toparlanıp yukarı çıkmayı sürdürdü.</p>

  <p>“Kim o?” diye haykırdı Latimer.</p>

  <p>Fenerin ışığında afallamış yüzünün aşağı baktığını görebildim.</p>

  <p>Kütlenin içinden bir yerlerden, “Larsen,” diye boğuk bir ses duydum.</p>

  <p>Latimer boştaki elini aşağıya uzattı. Bir elin onunkini yakalamak için fırladığını gördüm. Latimer asıldı ve sonraki iki adım alelacele atıldı. Derken Wolf Larsen’in öteki eli de uzandı ve kapağın kenarına yapıştı. Adamlar hâlâ kaçan düşmanlarına asılıyken kütle merdivenden savruldu. Kapağın keskin kenarına sürtünerek, artık güçlü tekmeler atan bacaklar tarafından devrilerek birer birer düşmeye başladılar. Leach en sona kalıp kapağın tam tepesinden gerisin geri düşerek aşağıya serilmiş yardakçılarının kafasına ve omuzlarına çarptı. Wolf Larsen’le fener gözden kayboldu ve karanlığın içinde kaldık.</p>

</body>

</html>