<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Üçüncü Bölüm</h1>

  <p>Üç gün boyunca hem kendi işimi hem de Thomas Mugridge’inkini yaptım ve onun işini iyi becerdiğim için de kendi kendime böbürlendim. Benim düzenimin devam ettiği süre boyunca tayfalar bayram ederken Wolf Larsen’in takdirini kazandığımı da biliyorum.</p>

  <p>Baş kasaradan tencereleri ve tavaları geri getirdiğinde, “Gemiye bindim bineli ilk temiz lokmam,” dedi Harrison bana mutfak kapısında. “Her nasılsa, Tommy’nin yemekleri hep yağ kokuyor, ağırlaşmış yağ ve gömleğini ’Frisco’dan çıktık çıkalı değiştirmedi sanıyorum.”</p>

  <p>“Değiştirmedi, ben biliyorum,” diye yanıt verdim.</p>

  <p>“Ve bahse girerim ki onunla yatıyordur,” diye ekledi Harrison.</p>

  <p>“Ve de bahsi kaybetmezsin,” diyerek hemfikir oldum. “Aynı gömlek ve bunca zamandır onu bir kez bile sırtından çıkartmadı.”</p>

  <p>Ama dövülmesi sonucu iyileşmesi için Wolf Larsen’in ona tanıdığı süre üç gündü. Dördüncü gün, topal ve yaralı, gözleri öyle kapanmış ki zar zor görebilir durumdayken ensesinden tutularak hamağından kaldırıldı ve işinin başına konuldu. Burnunu çeke çeke feryat etmesine karşın Wolf Larsen’in acıması yoktu.</p>

  <p>“Ve bir daha da önümüze hayvan yemi koymamaya dikkat et,” oldu veda uyarısı. “Artık yağa kire son, ayağını denk al, ara sıra da temiz gömlek giy, yoksa güverteden denizi boylarsın. Anlaşıldı mı?”</p>

  <p>Thomas Mugridge bitkin biçimde mutfak döşemesi üzerinde emekledi ve <i>Hayalet</i>’in bir yalpalaması dengesini kaybettirdi. Doğrulabilmek için sobayı çevreleyen demir korkuluğa ulaştı ve tencerelerin kaymasını önledi; ama korkuluğu ıskaladı ve bütün ağırlığını verdiği eli doğruca kızgın yüzeye yapıştı. Bir cızırtı ve yanık et kokusuyla birlikte keskin bir acı çığlığı geldi.</p>

  <p>Kömür kutusunun üstüne çöküp öne arkaya sallanarak, yeni yarasıyla ilgilenerek, “Ah, Tanrım, Tanrım, ne yaptım ki ben?” diye sızlandı. “Niye bütün bunlar benim başıma geliyor? Bu beni hasta ediyor, hasta, oysa zararsız biçimde yaşamak ve kimseyi incitmemek için ne kadar da çabalıyorum ben.”</p>

  <p>Yaşlar, şişip rengi solmuş yanaklarından aşağı iniyordu ve yüzü acıdan kasılmıştı. Yüzünden hızla yabanıl bir ifade geçti.</p>

  <p>“Ah, ne kadar nefret ediyorum ondan! Ne kadar da nefret ediyorum!” diye gıcırdattı dişlerini.</p>

  <p>“Kimden?” diye sordum; ama zavallı sefil yeniden talihsizliklerine ağlamaya başlamıştı. Kimden nefret ettiğini tahmin etmek kimden etmediğini tahmin etmekten daha kolaydı. Çünkü içinde onu bütün dünyadan nefret etmeye yönelten habis bir şeytan görmeye başlamıştım. Kimi kez kendisinden bile nefret ettiğini düşünüyordum, yaşam ona böylesine anlamsız ve canavarca davranmıştı. Böyle anlarda içimde büyük bir acıma birikiyordu ve onun bozgunundan ve acısından keyiflendiğim için utanç duyuyordum. Yaşam ona karşı adaletsiz olmuştu. Onu şu an olduğu gibi biçimlendirerek ona pis bir kazık atmıştı ve o günden beri de pis kazıklar atmayı sürdürmüştü. Olduğundan başka bir şey olması için ne gibi bir şansı vardı ki? Ve sanki benim dile getirilmemiş sorumu yanıtlıyormuşçasına sızlandı:</p>

  <p>“Benim hiçbir zaman şansım olmadı, bir nebze bile! Beni okula yollayacak kimse mi vardı ya da aç karnıma iki lokma ekmek koyacak birisi mi ya da küçükken kanlı burnumu benim için silecek birisi? Kim benim için herhangi bir şey yaptı, hı? Kim, sorarım, kim?”</p>

  <p>Elimi, onu yatıştırmak için omzuna koyup, “Takma kafana, Tommy,” dedim. “Neşelen. Sonunda her şey yoluna girer. Önünde uzun yılların var ve hoşuna gidecek her türlü şeyi yapabilirsin.”</p>

  <p>Elini savurarak, “Yalan bu! Lanet olası bir yalan!” diye haykırdı yüzüme. “Yalan bu ve sen de biliyorsun. Çoktan işim bitmiş benim, artıklar ve kırıntılar düşmüş payıma. Senin tuzun kuru, ’Ump. Sen bir beyefendi olarak doğmuşsun. Aç yatmanın, aç karnını sanki içinde bir fare varmış da kemirip duruyormuş gibi hissedip uykunda ağlamanın ne olduğunu asla bilemezsin. Hiçbir şey yoluna giremez. Yarın Birleşik Devletler’in başkanı olsaydım bu benim küçükken boş olan midemi nasıl doldururdu ki?</p>

  <p>Nasıl, sorarım? Çile çekmek için doğmuşum ben. Herhangi on kişiden daha fazla çile çekmişimdir. Lanet yaşamımın yarısını hastanelerde geçirdim. Aspinwall’da, ‘Avana’da, New Orleans’da hummaya yakalandım. İskorbütten neredeyse ölüyordum ve Barbados’da altı ayımı bu uğurda çürüttüm. ‘Onolulu’da çiçek, Şanghay’da iki kırık bacak, Unalaska’da zatürre, ’Frisco’da üç kırık kaburga; içim dışıma çıktı. Şimdi de bu haldeyim işte. Halime bak! Halime bak! Sırtımdaki kaburgalar yine tekmelenip kırıldı. Saat sekiz çanından önce kan tükürürüm. Her şey nasıl yoluna girermiş benim için, sorarım? Kim yapacak bunu? Tanrı mı? Onun bu lanet olası dünyasında beni deniz yolculuğuna çıkartırken kim bilir Tanrı benden nasıl nefret ediyordu!”</p>

  <p>Yazgıya bu şekilde verip veriştirmesi bir saatten fazla sürdü ve sonra topallayıp inleyerek, gözleri tüm canlılara karşı büyük bir nefretle dolu, işine verdi kendini. Bununla birlikte tanısı doğruydu, çünkü kan kustuğu ve büyük acılar çektiği hastalıklara yakalanmıştı. Ve dediği gibi de Tanrı kendisinden ölmesine izin vermeyecek ölçüde nefret ediyor gibiydi, çünkü sonuçta giderek iyileşti ve kötücüllüğü cilalanıp her zamankini geçti.</p>

  <p>Johnson’ın sürünerek güverteye çıkıp, gönülsüzce işine devam etmesi birkaç gün daha aldı. Hâlâ hastaydı ve onun acı içinde bir yelkenin tepesine süründüğünü ya da dümenin başında otururken bitkin biçimde kaykıldığını birden çok kez gözlemledim. Ama daha da kötüsü, süngüsü düşmüş gibi görünmesiydi. Wolf Larsen’in önünde perişan haldeydi ve Johansen’in ise neredeyse ayaklarına kapanıyordu. Leach’in tutumu ise hiç de böyle değildi. Wolf Larsen ve Johansen’e kinini açıkça belli ederek güvertede bir kaplan yavrusu gibi geziyordu.</p>

  <p>Bir gece güvertede Johansen’e, “Seninle daha işimiz bitmedi, seni gidi düztaban İsveçli,” dediğini işittim.</p>

  <p>İkinci kaptan karanlıkta ona sövdü ve bir an sonra mutfağa keskin bir tıkırtıyla bir şey çarptı. Daha çok küfür ve alaycı bir kahkaha duyuldu; yeniden sessizlik çöktüğünde dışarı süzüldüm ve sert tahtanın üç santim kadar üzerine saplanmış kocaman bir bıçak buldum. Birkaç dakika sonra ikinci kaptan el yordamıyla aramaya geldi, ama ben onu ertesi gün gizlice Leach’e geri verdim. Bıçağı uzattığımda sırıttı, ama bu kendi sınıfımdan insanlar arasında gelenekselleşmiş yığınla laf kalabalığından çok daha içten teşekkür barındıran bir sırıtıştı.</p>

  <p>Gemi halkının herhangi birinden farklı olarak, artık kimseyle kavgalı olmayan ve herkesle iyi geçinen birisine dönüşmüştüm. Avcılar bana karşı eskisinden daha hoşgörülü değildiyseler bile hiçbirisi benden nefret de etmiyordu; Duman ve Henderson, bir güverte tentesi altında iyileşme yolunda ve gece gündüz hamaklarında sallanırlarken benim herhangi bir hastane hastabakıcısından daha iyi olduğuma ve yolculuğun sonunda paraları ödendiği zaman beni unutmayacaklarına dair güvence verdiler. (Sanki ben onların parasına muhtaçmışım gibi! Ben ki bütün eşyalarıyla birlikte onları ve uskunayla tüm donanımını yirmi kez satın alabilirdim!) Ama yaralarına bakma ve iyileştirme görevi benim üstüme kaldığından elimden gelenin en iyisini yapıyordum.</p>

  <p>Wolf Larsen iki gün süren başka bir baş ağrısı nöbetine tutuldu. Çok acı çekiyor olmalıydı, çünkü beni yanına çağırdı ve buyruklarıma hasta bir çocuk gibi boyun eğdi. Ama ne yaptıysam da hiçbiri onu rahatlatmış görünmüyordu. Ancak, önerim üzerine tütün ve içki içmeyi bıraktı; gerçi böyle muhteşem bir hayvanın nasıl olup da baş ağrısı çektiği beni şaşırtıyor.</p>

  <p>“Tanrı’nın sopası yok, diyorum sana.” Louis bunu böyle görüyor. “Kötülüklerinin cezası bu ve daha gerisi gelir, yoksa…”</p>

  <p>“Yoksa,” diyerek kışkırttım.</p>

  <p>“Tanrı göz yumuyor ve üstüne düşeni yapmıyor demektir, bunu söylemek bana düşmez gerçi.”</p>

  <p>Herkesle iyi geçindiğimi söylerken yanılmışım. Thomas Mugridge bana kin gütmeyi sürdürmekle kalmıyor; benden nefret etmek için yeni bir neden de bulmuş durumda. Bunu çözmek epeyce zamanımı aldı; ama sonunda bunun, benim ondan çok daha şanslı doğmamdan, onun deyimiyle “beyefendi doğduğumdan” kaynaklandığını anladım.</p>

  <p>Duman’la Henderson dostça sohbet ederek güvertede yan yana ilk egzersizlerini yaptıklarında “Hâlâ kimse ölmedi,” diyerek takıldım Louis’e.</p>

  <p>Louis, cin gibi kurşuni gözleriyle sorgularcasına bana baktı ve uğursuz biçimde kafasını salladı. “Fırtına yolda, diyorum sana ve ulumaya başladığında her şeyi önüne katıp karıştıracak. Bunu uzun süredir seziyorum, karanlık bir gecede halat donanımını hisseder gibi açıkça hissediyorum. Yaklaşıyor, yaklaşıyor.”</p>

  <p>“İlk kim gider?” diye sordum.</p>

  <p>“Emin ol, şişko ihtiyar Louis değil,” diye güldü. “Önümüzdeki yıl bu zamanlarda, denize verdiği beş oğlunun yolunu gözlerken denize bakmaktan yorulmuş yaşlı annemin gözlerine bakıyor olacağımı adım gibi biliyorum.”</p>

  <p>“Ne diyordu o sana?” diye sordu Thomas Mugridge bir an sonra.</p>

  <p>“Bir gün eve annesini görmeye gideceğini,” diye yanıtladım ustaca.</p>

  <p>Donuk, ümitsiz gözlerini benimkilere dikip “Hiçbir zaman annem olmadı benim,” diye karşılık verdi Doğu Londralı.</p>

</body>

</html>