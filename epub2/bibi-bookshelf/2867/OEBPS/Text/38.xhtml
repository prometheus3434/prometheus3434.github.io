<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Otuz Sekizinci Bölüm</h1>

  <p>Gemiyi yakma girişiminde bulunduğu günü izleyen sabah, “Sanırım sol tarafım da gidiyor,” diye yazdı Wolf Larsen. “Uyuşukluk artıyor. Elimi güçlükle oynatabiliyorum. Yüksek sesle konuşmanız gerekecek. Son cümleleri kaçırıyorum.”</p>

  <p>“Ağrın var mı?” diye sordum.</p>

  <p>Yanıt vermeden önce, sorumu yüksek sesle yinelemek zorunda kaldım.</p>

  <p>“Her zaman değil.”</p>

  <p>Sol el kâğıdın üstünde acıyla yalpaladı ve karalamasını aşırı bir güçlükle çözdük. Bir dolar karşılığında yapılan ruh çağırma seanslarındaki “ruhun mesajı” gibiydi.</p>

  <p>“Ama hâlâ buradayım, bütün varlığımla,” diye karaladı el, daha yavaş ve daha büyük bir acıyla.</p>

  <p>Kalem düştü ve yeniden eline vermek zorunda kaldık.</p>

  <p>“Ağrı yokken kusursuz bir huzur ve sessizliğe kavuşuyorum. Düşüncelerim hiç bu kadar açık olmamıştı. Bir Hindu bilge gibi yaşam ve ölüm üzerine kafa yorabiliyorum.”</p>

  <p>Maud kulağının dibinde yüksek sesle bağırıp, “Ya ölümsüzlük?” diye sorguladı.</p>

  <p>El üç kez yazmaya davranıp umutsuzca yalpaladı. Kalem düştü. Yeniden eline vermek için boşuna çabaladık. Parmakları kalemi kavrayamıyordu. Ardından Maud kalemi eline tutuşturup kendi parmaklarıyla bastırdı ve el büyük harflerle, her bir harfin dakikalar alacağı denli yavaş biçimde yazdı:</p>

  <p>“Z-I-R-V-A.”</p>

  <p>Bu Wolf Larsen’in son sözüydü, “zırva”; son ana kadar kuşkucu ve dediğim dedikti. Kol ve el gevşedi. Bedeni yavaşça kıpırdadı. Sonra hiçbir hareket gelmedi. Maud elini bıraktı. Parmaklar kendi ağırlıkları yüzünden hafifçe aralandı ve kalem bir yana yuvarlandı.</p>

  <p>Parmaklarını tutup “evet” anlamına gelecek tek bastırışı bekleyerek, “Hâlâ işitebiliyor musun?” diye bağırdım. Hiçbir karşılık yoktu. El ölmüştü.</p>

  <p>“Dudaklarının hafifçe oynadığını fark ettim,” dedi Maud.</p>

  <p>Sorumu yineledim. Dudaklar oynadı. Maud parmak uçlarını dudaklarına koydu. Ben soruyu yeniden sordum. “Evet,” diye bildirdi Maud. Beklentiyle birbirimize baktık.</p>

  <p>“Ne faydası var?” diye sordum. “Şimdi ne diyebiliriz ki?”</p>

  <p>“Ah, sorun ona…”</p>

  <p>Maud duraksadı.</p>

  <p>“Hayır diyeceği bir soru sorun ona,” diye yol gösterdim. “O zaman kesin olarak anlayabilirsiniz.”</p>

  <p>“Aç mısın?” diye bağırdı. –Parmaklarının altındaki dudaklar kımıldadı ve Maud yanıtladı, “Evet.”</p>

  <p>“Biraz sığır eti ister misin?” diye sordu sonra.</p>

  <p>“Hayır,” diye bildirdi.</p>

  <p>“Et suyu?”</p>

  <p>“Evet, et suyu istiyor,” dedi sessizce, bana bakarak. “Kulağı duymaz olana dek onunla iletişim kurabileceğiz. Ve ondan sonra…”</p>

  <p>Sorgulayarak yüzüme baktı. Dudaklarının titrediğini ve gözlerine yaşların hücum ettiğini gördüm. Bana doğru sendeledi ve onu yakalayıp kollarıma aldım.</p>

  <p>“Ah, Humphrey,” diye hıçkırdı, “bu ne zaman sona erecek? Çok yoruldum, çok yoruldum.”</p>

  <p>Çelimsiz bedeni bir hıçkırık fırtınasına tutulup sarsılırken başım omzuma gömdü. Kollarımın arasında bir tüy gibiydi, öylesine ince, öylesine uçucuydu. “Sonunda kendini koyuverdi,” diye düşündüm. “Onun yardımı olmaksızın ben ne yaparım?”</p>

  <p>Ancak kendini yiğitçe toplayıncaya ve fiziksel açıdan âdet edindiği gibi ruhsal açıdan da çarçabuk iyileşinceye dek onu yatıştırıp rahatlattım.</p>

  <p>“Kendimden utanmam gerek,” dedi. Sonra, hoşuma giden o değişken gülümsemesiyle ekledi, “Ama ben yalnızca küçücük bir kadınım.”</p>

  <p>O “küçücük bir kadın” ifadesi sanki elektrik şokuna uğramışçasına irkiltti beni. Bu benim kendi deyimimdi, benim sevimli gizli deyimim, onun için kullandığım aşk sözcüklerimdi.</p>

  <p>“Nereden geldi aklınıza o deyim?” diye, bu kez de onu irkilten bir diklenmeyle sordum.</p>

  <p>“Hangi deyim?” diye sordu.</p>

  <p>“Küçücük bir kadın.”</p>

  <p>“Size mi aitti?” diye sordu.</p>

  <p>“Evet,” diye yanıtladım. “Benim. Ben uydurdum.”</p>

  <p>“O halde uykunuzda sayıklamış olmalısınız,” diyerek gülümsedi.</p>

  <p>Dans eden, ani ışık yine gözlerindeydi. Benim gözlerim ise, biliyordum ki istencimin dışında konuşuyorlardı. Ona doğru eğildim. İstem dışı, rüzgârda sallanan bir ağaç gibi ona doğru eğildim. Ah, o anda birbirimize oldukça yakındık. Ama uykudan ya da düşten sıyrılan birisi gibi başını sallayıp:</p>

  <p>“Ömrümce bildiğim bir şeydi bu. Babam anneme seslenirken kullanırdı,” dedi.</p>

  <p>“Benim de deyimim bu,” dedim ayak direyerek.</p>

  <p>“Anneniz için mi?”</p>

  <p>“Hayır,” diye yanıt verdim ve daha fazla üstüme gelmedi; ancak gözlerinin eğlenen, takılan bir ifadeyi bir zaman sürdürdüğüne yemin edebilirdim.</p>

  <p>Pruva direğini yerine yerleştirdikten sonra iş artık ivme kazanmıştı. Daha ne olduğunu bile anlayamadan, tek bir aksaklık çıkmadan ana direği de yerine oturtmuştum. Pruva direğine bağlı bir dikme bomu sayesinde gerçekleşmişti bu ve birkaç gün daha çalışınca bütün istralyalar ve çarmıklar yerlerini bulup tümü de gerildi. İki kişilik bir mürettebat için gabya yelkenleri tehlikeli birer baş belasıydılar; bu yüzden gabyaları güvertenin üstüne kaldırıp sımsıkı bağladım.</p>

  <p>Sonraki birkaç günümüz de yelkenleri bitirip yerlerine takmakla geçti. Yalnızca üçü kalmıştı artık; flok yelkeni, ön yelken ve ana yelken; yamanmış, kısalmış ve çarpılmış biçimleriyle <i>Hayalet</i> gibi son derece düzgün bir gemiye hiç mi hiç yakışmıyorlardı.</p>

  <p>Maud, “Ama işe yarayacaklar!” diye haykırdı sevinçten uçarak. “Biz onları çalıştırıp canımızı da onlara emanet edeceğiz!”</p>

  <p>Yeni kazanılmış bir yığın becerimin içinde kesinlikle en az parlayanı yelken yapımcılığıydı. Onları yapmaktansa denize açmakta daha iyiydim ve uskunayı Japonya’nın kuzey limanlarından birine götürebileceğimden hiç kuşkum yoktu. Aslında, gemideki kitaplardan navigasyon bilgisiyle tıka basa doldurmuştum kendimi ve ayrıca da elimin altında bir çocuğun bile kullanabileceği bir aygıt, Wolf Larsen’in yıldız ölçeği vardı.</p>

  <p>Bunun mucidine gelince, artan bir sağırlığın ve giderek zayıflayan dudak kıpırtılarının dışında, bir haftadır durumunda pek az değişiklik olmuştu. Ama uskunanın yelkenlerini takmayı bitirdiğimiz gün, ona, “Hâlâ burada mısın?” diye sorup dudaklar “Evet,” diye yanıtladıktan sonra bu onun dudaklarının son kıpırtısı oldu.</p>

  <p>Son bağlantı da kopmuştu. O etten kabrin içinde bir yerlerde, adamın ruhu yaşamayı sürdürüyordu. Yaşayan bir çamurdan örülü duvarların arasında, tanıdığımız o keskin zekâ yanıp tutuşuyordu; ama sessizlik ve karanlık içinde yanmayı sürdürüyordu. Bedeninden de ayrılmıştı artık. O zekâ için, nesnel bir beden bilgisi olanaklı değildi. Beden filan tanımıyordu. Bu dünya yoktu. Yalnızca kendini ve sessizlikle karanlığın enginliğini ve sağlamlığını biliyordu.</p>

</body>

</html>