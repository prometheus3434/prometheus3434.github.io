<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Sekizinci Bölüm</h1>

  <p>Ertesi gün, fırtına dinerken Wolf Larsen’le ikimiz baş başa verip anatomiyle cerrahiye gömüldük ve Mugridge’in kaburgalarını sardık. Ardından, fırtına patlayınca Wolf Larsen bir ileri bir geri seyrederek okyanusun önceki gün tehlikeyle burun buruna geldiğimiz bölümüne ve biraz daha batısına doğru ilerledi; bu sırada da sandallar onarılıp yeni yelkenler yapıldı ve katlandı. Uşkuna üstüne uskunaya rastlayıp geride bıraktık; çoğu kayıp sandallarını ve mürettebatını arıyor ve çoğu da denizden topladıkları, kendilerine ait olmayan sandallarla mürettebat taşıyorlardı. Filonun çoğunluğu bizim daha batımızda bulunduğundan ve sandallar da geniş bir alana ve uzaklara yayıldıklarından en yakın sığınağa doğru kaçışmışlardı.</p>

  <p>İki sandalımızı adamlarıyla birlikte sağ salim <i>Cisco</i>’dan aldık ve Wolf Larsen’i sevindirip beni yasa boğan Duman’ı, Nilson ve Leach’le birlikte <i>San Diego</i>’dan topladık. Böylece beşinci günün sonunda dört adamımızı daha –Henderson, Holyoak, Williams ve Kelly – bulmuş, bu kez yeniden sürünün peşinde avlanıyorduk.</p>

  <p>Sürüyü kuzeye doğru izlerken göz korkutan deniz sisleriyle karşılaşmaya başladık. Günbegün sandallar indiriliyor ve daha suya değmelerinin üstünden çok geçmeden sis tarafından yutuluyorlardı; biz de düzenli aralıklarla düdük çalıyor ve her on beş dakikada bir işaret tüfeğini ateşliyorduk. Sandallar sürekli kayboluyor ve bulunuyordu; bir sandalın, hangi uşkuna tarafından bulunursa bulunsun kendi uskunasına rastlayıncaya dek avlanması gelenektendi. Ama kendisinden bekleneceği gibi Wolf Larsen, eksilen sandalının yerine başıboş gezen ilk sandala el koymuş ve kendi uskunalarına rastladığımızda geri dönmelerine izin vermeyip içindekileri <i>Hayalet</i>’le birlikte avlanmaya mecbur etmişti. Kaptanları burnumuzun dibinden geçip bizden onlar hakkında bilgi istediğinde, avcıyla iki adamını yere yatırıp göğüslerine bir silah dayayarak nasıl zorladığını anımsıyorum.</p>

  <p>Şaşılası bir azimle yaşama tutunan Thomas Mugridge bir süre sonra yeniden ortalıkta topallıyor ve hem aşçı hem de kamarot olarak iki katına çıkan görevlerini yerine getiriyordu. Mürettebatın geri kalanı köpek gibi yaşayıp acımasız efendileri tarafından köpek gibi çalıştırılırken Johnson ve Leach de her zamanki gibi aşağılanıp dayak yiyorlar ve av mevsiminin sonunda yaşamlarının sona ermesini bekliyorlardı. Wolf Larsen’le bana gelince, kendimi, bir punduna getirip onu öldürme düşüncesinden tümüyle kurtaramasam da biz gayet iyi geçiniyorduk. Ölçüsüz biçimde beni cezp ediyordu ve ölçüsüz biçimde ondan korkuyordum. Ve yine de onu yüzükoyun, ölmüş durumda yatarken hayal edemiyordum. Bu resmi geçersiz kılan bir dayanıklılık, ebedi bir gençlik vardı onda. Onu resimde yalnızca, hep yaşarken, hep hükmederken, kendisi hayatta kalıp savaşırken ve yok ederken görebiliyordum.</p>

  <p>Bir eğlencesi de, sürünün tam ortasındayken ve deniz sandalları indiremeyecek denli azgınken iki kürekçiyle bir dümenciyi alıp avlanmaya gitmesi oldu. O da iyi nişancıydı ve avcıların avlanmayı olanaksız diye nitelendirdikleri koşullar altında gemiye bir yığın post getirdi. Öyle görünüyordu ki soluk alıp vermesini sağlayan şey, kendi yaşamının yazgısını kendi ellerinde tutuşu ve büyük anlaşmazlıklarda onu korumak için mücadele edişiydi.</p>

  <p>Denizciliği gün geçtikçe daha iyi öğreniyordum ve güneşli bir günde –artık ender olarak karşılaştığımız bir şey – <i>Hayalet</i>’i kendi başıma yönetip yönlendirmenin ve sandalları tek başıma toplamanın doyumunu yaşadım. Wolf Larsen baş ağrılarından birine tutulmuştu ve ondan hiçbir buyruk ya da öneri almaksızın, son sandalın peşinden gidip onu ve öteki beşini denizden toplayarak sabahtan akşama değin dümende durup okyanusta yol almıştım.</p>

  <p>Soğuk ve fırtınalı bir bölge olduğu için ara sıra sert rüzgârlarla karşılaşıyorduk ve haziran ortasındaki bir tayfun benim için en anımsanmaya değer ve geleceğime damga vuracak değişiklikler açısından da en önemli olaydı. Bu fırtınanın aşağı yukarı merkezinde yakalanmış olmalıydık ve Wolf Larsen buradan kaçıp önce çifte camadan vurulmuş bir flok yelkeniyle, sonra da tamamen çıplak direklerle güneye doğru yol aldı. Böyle kabaran bir denizi hayal bile edemezdim. Daha önce karşılaştıklarımız bunların yanında dalgacık gibi kalıyordu; bir dalganın tepesinden diğerine yarım mil akıyor ve hiç kuşkum yok, direğimizin tepesinden aşıyordu. Öylesine büyüktü ki epeyce güneye ve sürüden uzağa sürüklenmemize karşın Wolf Larsen’in bile durmayı gözü yemedi.</p>

  <p>Tayfun hızını kestiğinde Pasifik buharlı gemilerinin yolu üstüne çıkmış olmalıydık ve burada da, avcıların şaşkınlıklarına karşın kendimizi bir fok sürüsünün içinde bulduk; ikinci bir sürü, daha doğrusu dediklerine göre artçı bir sürü ve bu da alışılmadık bir şeydi. Ama “Sandalları indirin!” komutuyla birlikte bütün gün silah sesleriyle acınası kıyım sürdü.</p>

  <p>Leach’in bana yaklaşması bu sıradaydı. Karanlıkta yanıma gelip, alçak sesle:</p>

  <p>“Sahilden ne kadar uzakta bulunduğumuzu ve Yokohama’nın hangi yönde olduğunu söyleyebilir misiniz bana, Bay Yan Weyden?” dediğinde son sandalın postlarının sayımını yeni bitirmiştim.</p>

  <p>Aklından geçeni bildiğim için yüreğim hoşnutlukla çarptı ve ona yönleri –batı-kuzeybatı – ve beş yüz mil uzakta olduğumuzu söyledim.</p>

  <p>Yeniden karanlığın içine kayarken bütün söylediği, “Teşekkür ederim, efendim,” oldu.</p>

  <p>Ertesi sabah 3 numaralı sandalla Leach ve Johnson kayıptı. Kalan tüm sandalların su fıçılarıyla yiyecek sandıklarının yanı sıra, iki adamın yataklarının ve eşyalarının yerinde de aynı biçimde yeller esiyordu. Wolf Larsen öfkeden deliye dönmüştü. İki avcı sürekli direklerin tepesinden dürbünlerle denizi tarar, kendisi de kızgın bir aslan gibi güverteyi arşınlarken yelkenleri açıp batı-kuzeybatı yönüne seyretti. İki kaçağa duyduğum yakınlığın, beni yukarıya gözcü dikmeyecek denli farkındaydı.</p>

  <p>Rüzgâr güçlü, ama uygundu ve mavi yoğunluğun içinde o ufak sandalı seçmek saman çuvalında iğne aramak gibi bir şeydi. Ama kaçaklarla karanın arasına girmek için <i>Hayalet</i>’i en yüksek hızına çıkartmıştı. Bu da gerçekleşti, onların rotası olarak düşündüğü hatta ileri geri seyretti.</p>

  <p>Üçüncü günün sabahında, saat sekiz kampanasından kısa bir süre sonra direğin tepesindeki Duman’dan, sandalın görüldüğü haykırışı duyuldu. Herkes küpeşteye yığıldı. Batıdan doğru, ardındaki daha güçlü rüzgârı muştulayan canlı bir meltem esiyordu ve orada, rüzgâraltı yönünde, yükselen güneşin dertlere gebe griliğinde kara bir leke görünüp kayboluyordu.</p>

  <p>Yelkenleri açıp o tarafa yöneldik. Yüreğim kurşun gibiydi. Beklerken midemin bulandığını duyumsuyordum ve Wolf Larsen’in gözlerindeki zafer ışıltısına bakarken gövdesi görüş alanımı dolduruyor ve üstüne atılmak için neredeyse karşı konulmaz bir zorunluluk duyuyordum.Leach ve Johnson’a yönelik eli kulağındaki şiddetin düşüncesiyle sinirlerim nasıl bozulduysa sağduyum beni terk etmişti. İrkiltici bir bağırış duyduğumda, kendimden geçmişçesine kasara altına indiğimi ve elimde dolu bir çifteyle güverteye çıkmaya davrandığımı biliyorum.</p>

  <p>“O sandalda beş adam var!”</p>

  <p>Bu gözlem başkalarınca da doğrulanırken titreyerek, güçsüz biçimde ambar kapağına yaslandım. Derken dizlerimin bağı çözüldü ve çömeldim, kendime gelmiştim, ama neredeyse yapmak üzere olduğum şeyin bilinciyle uğradığım şaşkınlıktandı bu. Silahı bir kenara bırakıp yeniden güverteye kaydığımda şükran doluydum.</p>

  <p>Yokluğumu kimse fark etmemişti. Sandal, herhangi bir av sandalından büyük ve farklı biçimde inşa edildiği anlaşılacak ölçüde yakınımızdaydı. Biz yaklaşırken yelken içeri alınıp direk yerinden çıkartıldı. Kürekler çekildi ve içindekiler bizim durup onları gemiye almamızı beklediler.</p>

  <p>O sırada güverteye çıkmış, yanı başımda dikilen Duman anlamlı biçimde kıkırdamaya başladı. Merakla yüzüne baktım.</p>

  <p>“Hapı yuttuk!” diyerek güldü.</p>

  <p>“Ne oluyor?” diye sordum.</p>

  <p>Yeniden kıkırdadı. “Orada, dip taraftakini görmüyor musun? Eğer bu bir kadın değilse bana da bir daha fok vurmak nasip olmasın!”</p>

  <p>Daha yakından baktım, ama her yandan bağrışmalar gelene dek emin olamadım. Sandalın içinde dört erkek vardı ve beşincisi de kesinlikle bir kadındı. Gözü dönmüşlüğünün iki kurbanıyla birlikte kendi sandalı çıkmamasına canının sıkıldığı her halinden belli Wolf Larsen dışında, hepimizin heyecandan ayakları yerden kesilmişti.</p>

  <p>En dıştaki flok yelkenini indirdik, flok ıskotalarını rüzgâr yönüne çektik, ana ıskotayı gerdik ve rüzgâra çıktık. Kürekler suya daldı ve birkaç vuruşun ardından sandalla aynı hizadaydık. O anda kadına doğru dürüst ilk bakışımı attım. Sabah serinliği yüzünden uzun, bol bir paltoya sarınmıştı ve yüzüyle başındaki denizci başlığının altından çıkan açık kumral saç tutamından başka bir şey göremiyordum. Gözleri iri, kahverengi ve parlaktı, ağzı tatlı ve duyarlıydi; güneş ve tuzlu rüzgârda durmaktan kıpkırmızı yanmış olmasına karşın yüzü narin ve ovaldi.</p>

  <p>Başka bir dünyadan gelme bir varlıkmış gibi göründü gözüme. Aç bir adamın ekmeğe uzanışı gibi açlıkla baktığımın bilincindeydim. Ama uzun süredir hiç kadın görmemiştim ki. Büyük bir şaşkınlığın içinde kaybolduğumu, adeta kendimden geçtiğimi –demek bu bir kadındı? – bu yüzden de kendimi ve ikinci kaptan olarak ödevlerimi unuttuğumu ve yeni gelenlerin gemiye çıkartılmasında üstüme düşen hiçbir şeyi yapmadığımı biliyorum. Çünkü tayfalardan birisi onu Wolf Larsen’in aşağı uzattığı kollarına bıraktığında bizim meraklı yüzlerimize bakmış ve çok uzun zamandır hiç kimsenin gülümsemesini görmediğim için varlığını unuttuğum, ancak bir kadının gülümseyebileceği biçimde, eğlenir gibi tatlılıkla gülümsemişti.</p>

  <p>“Bay Van Weyden!”</p>

  <p>Wolf Larsen’in sesi beni derhal kendime getirdi.</p>

  <p>“Hanımefendiyi aşağı indirip rahat etmesini sağlar mısınız? O boş bağlantı kamarasını ayarlayın. Aşçıbaşını işe koşun. Siz de şu yüz için elinizden geleni yapın. Fena yanmış.”</p>

  <p>Kabaca bize arkasını döndü ve yeni gelen adamları sorgulamaya koyuldu. Sandalları akıntıya kapılıp sürüklenmişti, gerçi adamların biri, Yokohama bu denli yakındayken bunu bir “utanç” diye nitelendiriyordu.</p>

  <p>Aşağıya inmesine eşlik ettiğim bu kadından tuhaf biçimde ürktüğümü fark ettim. Aynı zamanda da elim ayağıma dolaşıyordu. Bana öyle geliyordu ki bir kadının ne denli narin, kırılgan bir varlık olduğunun ilk kez farkına varıyordum ve ambar merdivenlerinden inmesine yardım etmek için kolundan tutarken ufaklığı ve yumuşaklığı karşısında afalladım. Aslında o da tüm kadınlar gibi ince, narin bir kadındı, ama bana göre bir ruh gibi öylesine hafif ve kırılgandı ki ben tutarken kolunun ufalanmasına hazırlamıştım kendimi tümüyle. Tüm bunları, açıkyüreklilikle, genel olarak kadınları özel olarak da Maud Brewster’ı uzun zaman görmezden gelişimin ardından ilk izlenimimi göstermek için anlatıyorum.</p>

  <p>Onu, Wolf Larsen’in kamarasından apar topar çektiğim koltuğuna oturttuğumda, “Benim için fazla bir sıkıntıya girmenize gerek yok,” diye karşı çıktı. “Adamlar bu sabah her an karayı gözlüyorlardı ve gemi akşam olmadan yanaşmış olur; öyle düşünmüyor musunuz siz de?”</p>

  <p>Yakın geleceğe yönelik yalın inancı beni gerilere götürdü. Ona durumu, denize Yazgı gibi sinsice sokulan tuhaf adamı, öğrenmemin aylar aldığı her şeyi nasıl açıklayabilirdim? Ama dürüstçe yanıtladım:</p>

  <p>“Bizimki yerine herhangi başka bir kaptan olsaydı, size yarın Yokohama’da karaya çıkacağınızı söylerdim. Ama bizim kaptanımız tuhaf bir adam ve size her şeye hazırlıklı olmanız için yalvarıyorum –anladınız mı? – her şeye.”</p>

  <p>“Ben – anlamakta güçlük çektiğimi itiraf ediyorum,” diye ikirciklendi, gözlerinde kaygılı, ama korkusuz bir ifadeyle. “Kazazedelerden hiçbir yardımın esirgenmediği konusunda ben mi yanılıyorum yoksa? Bu devede kulak bir iş, biliyorsunuz. Karaya öyle yakınız ki.”</p>

  <p>“Açıkyüreklilikle söylersem, bilmiyorum,” diyerek ona güvence vermeye çalıştım. “Yalnızca sizi en kötüsüne hazırlamaktı dileğim, en kötüsü gerçekleşirse elbet. Bu adam, bu kaptan vahşinin, şeytanın önde gideni ve bir sonraki inanılmaz adımının ne olacağını hiç kimse kestiremez.”</p>

  <p>Giderek heyecanlanıyordum ki, “Ah, anlıyorum,” diyerek sözümü kesti; sesi bitkin çıkıyordu. Düşünmesinin bile çaba gerektirdiği besbelliydi. Bedensel çöküşün eşiğine geldiği apaçık ortadaydı.</p>

  <p>Başka soru sormadı, ben de kendimi, Wolf Larsen’in onun rahatını sağlama buyruğuna verip başka bir imadan esirgedim onu. Güneş yanığını rahatlatacak losyonlar sürüp Wolf Larsen’in dolabını, orada olduğunu bildiğim porto şarabını almak için yağmalayarak ve boş kamarayı hazırlasın diye Thomas Mugridge’i işe koşarak tam bir ev hanımı gibi ortalıkta koşuşturdum.</p>

  <p>Rüzgâr hızla şiddetleniyor, <i>Hayalet</i> yana yattıkça yatıyor ve boş kamara hazır olduğunda canlı bir kıpırtıyla suya dalıyordu. Açık ambar ağzından aşağıya birdenbire, “Hey, sandal” diye gök gürültüsü gibi bir ses geldiğinde Leach ve Johnson’ın varlığını hepten unutmuştum. Bu, Duman’ın ana direkten haykıran şaşmaz sesiydi. Kadına bir bakış attım, ama o gözleri kapalı, tarifi güç bir yorgunlukla koltukta geriye yaslanmıştı. İşittiğinden kuşkuluydum ve kaçakların ele geçirilmelerinin ardından gelecek vahşete tanık olmasını engellemeye karar verdim. Yorgundu. İyi bir şeydi bu. Uyuması gerekliydi.</p>

  <p>Güvertede çabuk çabuk komutlar veriliyor, ayaklar döşemeye vuruluyor ve <i>Hayalet</i> fırtınanın içine dalıp yönünü değiştirirken camadan halatları birbirine çarpıyordu. Yelkenlerini doldurup yan yatarken koltuk kamara döşemesinin üstünde kaymaya başladı ve kazazede kadını tam zamanında düşmekten kurtarmak üzere atıldım.</p>

  <p>Gözleri, yüzüme bakarken aklını karıştıran uykulu bir şaşkınlıktan öte geçemeyecek ölçüde ağırlaşmıştı ve onu kamarasına götürürken yarı tökezleyip yarı sendeliyordu. Mugridge, onu dışarı kovalayıp mutfağına dönmesini buyurduğumda üstü kapalı biçimde yüzüme sırıttı ve intikamını da benim, haksız çıkartmadığım ölçüde kusursuz bir hanımefendi hizmetçisi olduğuma ilişkin ateşli dedikodularını avcıların arasında yayarak aldı.</p>

  <p>Kadın bütün ağırlığıyla bana yaslandı ve inanıyorum ki koltukla boş kamaranın arasında yeniden uykuya daldı. Bunu uskunanın ani bir sallantısı sırasında yatağa neredeyse düşecek gibi oluşundan anladım. Doğrulup sarhoş gibi gülümseyerek yeniden uykuya daldı ve onu bir çift ağır denizci battaniyesinin altında, başı Wolf Larsen’in yatağından uydurduğum bir yastığa dayanmış uyurken bıraktım.</p>

</body>

</html>