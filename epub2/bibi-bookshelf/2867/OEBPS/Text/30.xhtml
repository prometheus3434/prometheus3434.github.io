<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Otuzuncu Bölüm</h1>

  <p>Buraya boşuna Emek Adası dememişiz. Bir tek kulübe inşa etmek için iki hafta boyunca zahmet çektik. Maud yardım etmek için ısrar etti; onun çürüklerle dolu, kanayan ellerine bakarak gözyaşı dökebilirdim. Yine de bundan dolayı onunla gurur duyuyordum. Bu pamuklara sarılarak yetiştirilmiş kadının yaşadığımız korkunç güçlüklere katlanışında ve bir köylü kadının görevlerine gücünün son zerresine kadar eğilmesinde yiğitçe bir yan vardı. Kulübenin duvarlarını ördüğüm taşların çoğunu o toplamıştı; ayrıca, bırakması için yalvardığım zamanki üstelemelerime de kulaklarını tıkamıştı. Ama yemek pişirmek ve kışlık stoklarımız için yakacak odunla yosun toplamak gibi daha hafif işleri üstlenerek uzlaşmaya varmıştı.</p>

  <p>Kulübenin duvarları güçlük çıkmadan yükseldi ve çatı sorunuyla yüz yüze gelinceye kadar her şey yolunda gitti. Çatısız dört duvar ne işe yarardı? Peki, bir çatı neyle yapılabilirdi? Doğru, yedek kürekler vardı. Çatı kirişi olarak iş görürlerdi, ama üstünü neyle kapatacaktım? Yosun hiç olmazdı. Tundra otları elverişsizdi. Yelkene sandalda gereksinimimiz vardı ve branda da sızdırmaya başlamıştı.</p>

  <p>“Winters kulübesinde mors postu kullanmış,” dedim.</p>

  <p>“Burada da foklar var,” diye yol gösterdi Maud.</p>

  <p>Böylece ertesi gün av başladı. Ateş etmeyi bilmiyordum, ama öğrenmeye başlamıştım. Ve üç fok için otuz fişek harcayınca, ben gereken bilgiyi edinene kadar cephanenin biteceğine karar verdim. Kor parçalarını ıslak yosunla kapatmayı akıl etmeden önce de ateş yakmak için sekiz fişek kullanmıştım ve sandıkta en çok yüz tane fişek kalmıştı.</p>

  <p>Nişancılığımın zayıf olduğunu kabullenince, “Fokları sopayla öldürmeliyiz,” dedim. “Avcıların onları sopayla öldürmekten söz ettiklerini duymuştum.”</p>

  <p>“Çok güzeller,” diye karşı çıktı. “Bunun düşüncesine bile dayanamam. Biliyorsunuz, çok zalimce bu; ateş ederek öldürmekten çok farklı.”</p>

  <p>“Bu çatı yapılmak zorunda,” diye yanıtladım acımasızca. “Kış neredeyse kapıda. Onların yaşamına karşılık bizimkisi. Yeterince cephanemizin bulunmayışı talihsizlik; ama ateş edilerek vurulmak yerine sopayla öldürülmek daha az acı verir onlara. Ayrıca da sopayla vurma işini ben yapacağım.” “Tam da bu,” diye başladı istekle ve ani bir kafa karışıklığıyla yarıda kesti.</p>

  <p>“Kuşkusuz,” diye başladım, “istiyorsanız…”</p>

  <p>Israr anlamına geldiğini iyi bildiğim o yumuşak ses tonuyla, “Ama ben ne yapacağım?” diye sözümü kesti.</p>

  <p>“Odun toplayıp yemek pişireceksiniz,” diye yanıtladım rahatlayarak.</p>

  <p>Başım salladı. “Tek başınıza bu işe kalkışmanız sizin açınızdan çok tehlikeli.”</p>

  <p>İtirazımı savuşturarak, “Biliyorum, biliyorum,” dedi. “Ben zayıf bir kadınım yalnızca, ama benim küçük yardımım felaketten kaçınmanızı sağlayabilir.”</p>

  <p>“Sopayla vurmak ne olacak peki?” diye anımsattım.</p>

  <p>“O işi elbette siz yapacaksınız. Ben büyük olasılıkla haykırırım. Başka tarafa bakarım ben de…”</p>

  <p>“Tehlikenin en ciddi olduğu anda,” diyerek güldüm.</p>

  <p>Büyük havalar takınarak, “Ne zaman bakıp ne zaman bakmayacağımı aklımla bulabilirim,” diye karşılık verdi.</p>

  <p>Konu, bana ertesi sabah eşlik etmesi biçiminde bağlandı. Sandalla bitişikteki koya, kumsalın ucuna gittim. Çevremizde, suyun içinde foklar vardı ve kumsalda uluyan binlercesi de birbirimize sesimizi duyurabilmek için bizi bağırmaya zorluyordu.</p>

  <p>Kendimi ikna etmeye çabalayarak ve en fazla on metre ötemde ön yüzgeçlerinin üstüne kalkmış beni inceleyen iri erkek foka kuşkuyla bakarak, “Bunları sopayla öldürdüklerini biliyorum,” dedim. “Sorun şu ki, bu işi nasıl yapıyorlar?”</p>

  <p>“Tundra bitkileri toplayalım ve çatıyı onunla kapatalım,” dedi Maud.</p>

  <p>Önümüzdeki işten benim kadar korkuyordu o da ve parlayan diş dizileriyle bir köpeğinkine benzeyen ağızlara bakıp kalmak için geçerli nedenimiz vardı.</p>

  <p>“insanlardan korktuklarını sanmıştım hep,” dedim.</p>

  <p>Kumsal boyunca birkaç kez kürek çekip bir an sonra, “Korkmadıklarını nereden bilirdim?” diye sorguladım. “Belki de cesaretle karaya çıkarsam kaçışırlar ve bir tekini bile yakalayamam.”</p>

  <p>Hâlâ duraksıyordum.</p>

  <p>“Yaban kazlarının yuvalanma yerini işgal eden bir adam duymuştum,” dedi Maud. “Onu öldürmüşler.”</p>

  <p>“Kazlar mı?”</p>

  <p>“Evet ya, kazlar. Küçücük bir kızken ağabeyim anlatmıştı bunu bana.”</p>

  <p>“Ama ben insanların bunları sopayla vurarak öldürdüklerini biliyorum,” diye üsteledim.</p>

  <p>“Sanırım tundra bitkilerinden iyi bir çatı olur,” dedi.</p>

  <p>Niyeti ne olursa olsun, sözleri beni delirtiyor, inadımı körüklüyordu. Gözlerinin önünde korkağı oynayamazdım.</p>

  <p>“Bak şimdi,” dedim suyu küreğin biriyle geriye itip pruvayı karaya döndürerek.</p>

  <p>Dışarı çıktım ve korkusuzca eşlerinin ortasındaki uzun yeleli bir erkeğe doğru ilerledim. Kürekçilerin, avcılar tarafından güverteden zıpkınla avlanmış yaralı fokları öldürdükleri normal sopayla silahlanmıştım. Bu ancak yarım metre uzunluğundaydı ve müthiş cehaletim yüzünden karadaki kolonilere saldırdıklarında kullandıkları sopanın bir, bir buçuk metre olduğunu akıl edemezdim. Dişiler yolumdan çekildi ve erkekle aramızdaki uzaklık azaldı. Kızgın bir hareketle yüzgeçlerinin üstünde doğruldu. Aramızda üç dört metre kalmıştı. Her an kuyruğunu çevirip kaçacağını düşünsem de ihtiyatla yaklaşıyordum.</p>

  <p>İki metre kalınca beynime bir endişe hücum etti, ya kaçmazsa ne olacaktı? Olsun, ben de o zaman sopayla vururum ona diye geldi yanıt. Korkudan, foku kaçırmak yerine onu yakalamak için orada bulunduğumu unutmuştum. Tam da o anda burnundan soluyup bir homurtu çıkardı ve üstüme hücum etti. Gözleri ateş saçıyordu, ağzı kocaman açılmıştı; dişleri bembeyaz, zalimce parlıyordu. Hiç utanmadan itiraf ediyorum ki arkasını dönüp kaçan ben oldum. Sakarca koşuyordu, ama iyi de koşuyordu. Kendimi sandala attığımda hemen iki adım ardımdaydı ve kürekle açılırken dişlerini küreğe geçirdi. Sağlam kalas yumurta kabuğu gibi parçalandı. Maud’la ben şaşkındık. Bir an sonra suya dalmış, omurgayı yakalamış sandalı şiddetle sarsıyordu.</p>

  <p>“Aman Tanrım!” dedi Maud. “Haydi, geri dönelim.” Başımı iki yana salladım. “Öteki adamların yaptığını ben de yapabilirim ve öteki adamların fokları sopayla avladıklarını biliyorum. Ama bir dahaki sefere erkeklerden uzak durmam gerektiğini öğrendim.”</p>

  <p>“Yapmamanızı dilerim,” dedi.</p>

  <p>“Ne olursunuz ‘lütfen, lütfen’ demeyin şimdi,” diye haykırdım, sanırım yarı kızgındım.</p>

  <p>Hiçbir karşılık vermedi ve ses tonumun onu incittiğini anladım.</p>

  <p>“Bağışlayın beni” dedim ya da daha ziyade bağırdım, sürünün böğürtü sesini bastırıp sözlerimi duyurmak için. “Eğer gidelim diyorsanız, dönüp gideceğim; ama dürüst olmak gerekirse, kalmayı yeğlerim.”</p>

  <p>“Bir kadını yanında getirmenin sonu budur gibi bir şey söylemeyin sakın,” dedi. Tümüyle değişmiş, onurlu biçimde bana gülümsedi ve ortada bağışlanmayı gerektirir bir durum bulunmadığını anladım.</p>

  <p>Sinirlerimi yatıştırmak için kıyı boyunca elli altmış metre kadar seyrettim ve sonra yeniden karaya çıktım.</p>

  <p>“Çok dikkatli olun,” diye seslendi arkamdan.</p>

  <p>Başımla onayladım ve en yakın hareme yandan saldırmak için ilerledim. En dıştakinin kafasına bir darbe nişanlayıp da darbe yetersiz gelene değin her şey yolunda gitti. Homurdanıp güçlükle ilerlemeye çabaladı. Yakınına koştum ve kafası yerine omzuna denk gelen bir darbe daha savurdum.</p>

  <p>Maud’un, “Dikkat et!” diye haykırdığını işittim.</p>

  <p>Heyecandan, başka hiçbir şeyin farkında değildim ve başımı kaldırdığımda haremin efendisinin üstüme doğru geldiğini gördüm. Öfkeyle kovalanarak bir kez daha sandala kaçtım; ama bu kez Maud hiçbir geri dönme önerisinde bulunmadı.</p>

  <p>“Kanaatimce haremleri boş versen ve dikkatini yalnız ve saldırgan görünmeyen foklara versen iyi olacak,” dedi yalnızca. “Sanırım Dr. Jordan’ın kitabında, onlara ilişkin bir şeyler okudum. Bunların hepsi kendi haremini kuracak yaşa gelmemiş, genç erkekler. Onlara <i>holluschickie</i><a class="footnoteref" href="../Text/notlar.xhtml#n22" id="ref22">22</a> ya da onun gibi bir isim vermiş. Bana öyle geliyor ki, genç erkeklerin nerede yaşadıklarını bulursak…”</p>

  <p>“Bana da öyle geliyor ki sizin de savaşma içgüdünüz uyanmış,” diyerek güldüm.</p>

  <p>Hemen yüzü kızardı ve daha da güzelleşti. “Yenilgiden de, böylesine sevimli, savunmasız yaratıkları öldürme fikrinden de sizden daha çok hoşlandığımı söyleyemeyeceğim.”</p>

  <p>“Sevimliymiş!” diyerek burnumu çektim. “Ben ağzı köpürerek beni kovalayan bu canavarlarda sevimliliğe benzer hiçbir yan göremedim.”</p>

  <p>“O sizin bakış açınız,” diyerek güldü. “Perspektiften yoksunsunuz. Eğer o kadar yakınına sokulmasaydınız…”</p>

  <p>“İşte tam bu!” diye haykırdım. “Bana gereken daha uzun bir sopa. Ve şu kırık kürek de tam el altında.”</p>

  <p>“Şimdi aklıma geldi,” dedi, “Kaptan Larsen, bana adamlarının fok sürülerini nasıl avladıklarını anlatıyordu. Fokları öldürmeden önce, küçük sürüler halinde kısa bir mesafede karanın içlerine doğru sürüyorlar.”</p>

  <p>“Şu haremlerden birini sürmeyi göze alamam,” diye karşı çıktım.</p>

  <p class="extract">“Ama <i>holluschickie</i>’ler var,” dedi. “<i>Holluscbickie</i>’ler tek başlarına takılıyorlar ve Dr. Jordan haremlerin arasında aralıklar bırakıldığını ve <i>holluschickie</i>’ler bu aralıklardan sapmadıkları sürece de haremlerin efendilerince rahatsız edilmediklerini söylüyor.”</p>

  <p>“Şimdi, şurada bir tane var,” dedim suyun içindeki genç bir erkeği göstererek. “Onu gözleyelim ve sudan çıkarsa peşine düşelim.”</p>

  <p>Dosdoğru kıyıya yüzdü ve efendilerinin uyarıcı sesler çıkardığı, ama saldırmadıkları iki haremin arasından tırmanarak dışarı çıktı. Haremlerin arasındaki aralık denilen yerden yol bularak içerilere doğru ilerledi.</p>

  <p>“İşte böyle,” dedim sandaldan atlayarak; ama itiraf edeyim ki o canavar sürüsünün tam ortasından yürüdüğümü düşündükçe yüreğim ağzıma geliyordu.</p>

  <p>“Sandalı bağlasak iyi olur,” dedi Maud.</p>

  <p>O da peşimden atlamıştı ve şaşırarak ona baktım.</p>

  <p>Başını kararlı biçimde salladı. “Evet, ben de sizinle geliyorum, bu yüzden sandalı bağlayıp bana da bir sopa verebilirsiniz.”</p>

  <p>“Hadi geri dönelim,” dedim karamsarlıkla. “Sonuçta tundra bitkileri işimizi görür sanırım.”</p>

  <p>“Görmeyeceğini biliyorsunuz,” oldu yanıtı. “Önden ben mi gideyim?”</p>

  <p>Bir omuz silkişiyle, ama içimden bu kadına karşı sıcak bir hayranlık ve gurur duyarak onu kırık kürekle silahlandırdım ve bir diğerini de kendime aldım. Yürüyüşümüzün ilk on beş-yirmi metresini dehşetten ürpererek tamamladık. Bir keresinde Maud, bir dişinin burnunu merakla ayağına doğru uzatmasıyla korku dolu bir çığlık attı ve ben de birkaç kez aynı nedenle adımlarımı hızlandırdım. Ama her iki yandan gelen uyarıcı öksürmelerin ötesinde hiçbir düşmanlık belirtisiyle karşılaşmadık. Avcıların saldırısına hiç uğramamış bir sürüydü bu ve bunun sonucunda da foklar yumuşak başlı ve aynı zamanda da korkusuzdular.</p>

  <p>Sürünün tam ortasındaki şamata görülmeye değerdi. Neredeyse sarhoş edici bir etkisi vardı. Ben kendimi ondan daha önce topladığım için durdum ve Maud’a güvenle gülümsedim. Onun hâlâ fena halde korktuğunu görebiliyordum. Yakınıma sokulup bağırdı:</p>

  <p>“Ölesiye korkuyorum!”</p>

  <p>Bense korkmuyordum. Durumun acayipliği henüz etkisini yitirmemişse de fokların barışçıl davranışları endişemi yatıştırmıştı. Maud titriyordu.</p>

  <p>“Hem korkuyorum hem de korkmuyorum,” dedi takırdayan çeneleriyle. “Korkan benim sefil bedenim, ben değilim.”</p>

  <p>Kolum içgüdüsel ve korumacı biçimde onu sararken, “Her şey yolunda, her şey yolunda,” diyerek ona güvence verdim.</p>

  <p>O anda erkekliğimin bilincine hemen nasıl vardığımı asla unutmayacağım. Doğamın ilkel derinlikleri hareketlendi. Kendimi erkeksi, zayıfların koruyucusu, savaşçı erkek gibi hissettim. Ve en iyisi de, kendimi sevdiğim kişinin koruyucusu hissettim. Son derece hafif ve kırılgan, bana yaslandı ve titremesi geçip giderken sanki kocaman bir gücün farkına varmış gibiydim. Kendimi sürüdeki en yırtıcı erkeğe denk hissettim ve biliyorum ki öyle bir erkek bana saldırmış olsaydı onu gözü kara biçimde ve son derece soğukkanlılıkla karşılardım ve biliyorum ki onu oracıkta öldürürdüm.</p>

  <p>“Şimdi iyiyim,” dedi minnettarlıkla bana bakarak. “Artık gidelim.”</p>

  <p>Ve onu yatıştırıp güven veren içimdeki o güç beni bayram sevinciyle doldurdu. Soyumuzun deli kanı içimde tomurcuklanmaya başlamış görünüyordu ve benim gibi aşırı uygar birisi uzak ve unutulmuş ataların eski avcılık günleriyle orman gecelerini yaşıyordu. İtişip kakışan haremlerin arasındaki aralıktan yoluma devam ederken aklımdan geçen, bunun için Wolf Larsen’e teşekkür etmem gerektiğiydi.</p>

  <p>Bir çeyrek mil kadar içeriye ilerledikten sonra bekârlıklarının yalnızlığını yaşayan ve yeni evlilerin safına katılmak üzere savaşacakları gün için güç toplayan <i>holluschickie</i>’lere, kaygan genç erkeklere rastladık.</p>

  <p>Her şey kolayca olup bitti. Sanki ne yapılacağını ve nasıl yapılacağını biliyor gibiydim. Bağırarak, sopamla tehditkâr hareketler yaparak ve hatta tembel olanları dürtükleyerek genç bekârlardan epey bir kısmını arkadaşlarından çabucak ayırdım. İçlerinden birisi suya doğru kaçmaya yeltendiğinde yönünü çeviriyordum. Maud da bu işte etkin rol aldı ve haykırışlarıyla kırık küreği savuruşunun epeyce faydası dokundu. Bununla birlikte ne zaman içlerinden birisi yorulup geride kalsa onu görmezden geldiğini fark ettim. Ama ne zaman birisi kavgacı biçimde ayrılmaya kalksa, gözlerinin ışıldayıp parladığını ve kurnazca sopasıyla ona vurduğunu da fark ettim.</p>

  <p>Katıksız yorgunluktan duraklayıp, “Tanrım, bu çok heyecanlı!” diye bağırdı. “Sanırım, oturacağım ben.”</p>

  <p>Küçük sürüyü (artık, kaçmasına izin verdiklerinden geriye kalan bir düzine kadardılar) yüz metre daha ileriye sürdüm ve Maud yeniden bana katıldığında katliamı bitirmiş derilerini yüzmeye başlıyordum. Bir saat sonra haremlerin arasındaki aralıktan gururla geri dönüyorduk. Ve kulübenin çatısını kaplayacak sayıya ulaştığımızı düşününceye değin iki kez daha deri yüklü olarak aralıktan deniz kıyısına indik. Yelkeni açtım ve bir yön değişikliğiyle koyun dışına, başka bir yön değişikliğiyle de bizim içteki, ufak koyumuza girdim.</p>

  <p>“Tıpkı yuvaya dönüş gibi,” dedi Maud ben sandalı kumsala doğrulturken.</p>

  <p>Öylesine içten ve doğaldı ki, sözlerini hevesle ve heyecanla dinledikten sonra şöyle dedim:</p>

  <p>“Sanki hep bu yaşamı yaşamışım gibi geliyor. Kitapların ve okumuş insanların dünyası oldukça belirsiz, gerçeklikten çok bir düşün anısı gibi. Yaşamımın tüm günlerinde avlanmış, baskın yapmış, savaşmış gibiyim. Ve siz de bunun bir parçası gibi görünüyorsunuz. Siz…” Az daha, “benim kadınımsın, yoldaşımsın,” demenin eşiğine geldim ama onun yerine kayıtsızca, “zorluklara iyi karşı koyuyorsunuz,” dedim.</p>

  <p>Ama kulağı açığı yakaladı. Tam ağzımdan kaçacakken yarı yoldan döndüğümü anladı. Bana hızlı bir bakış attı.</p>

  <p>“Öyle değildi. Ne diyordunuz?…”</p>

  <p>“Amerikalı Mrs. Meynell’in bir vahşinin yaşamını sürdürdüğünü ve bunu da tümüyle becerdiğini,” dedim kolayca.</p>

  <p>“Ya,” oldu tüm karşılığı; ama sesinin bir düş kırıklığı izi taşıdığına yemin edebilirdim.</p>

  <p>Ama “benim kadınım, yoldaşım” sözcükleri bütün gün ve izleyen günlerde kafamın içinde çınlayıp durdu. Fakat onu korların üstünden yosun örtüsünü çekerken, ateşi üflerken ve akşam yemeğini pişirirken izlediğim o geceki kadar yüksek sesle değil. Irkın kökenlerine böylesine bağlı, eski sözcüklerin beni pençesine alıp heyecanlandırmasına yol açan, içimde kıpırdanan gizli yabanıllık olsa gerekti. Ve de kendi kendime tekrar tekrar mırıldandığım bu sözcükler uykuya dalıncaya değin de beni pençesine alıp heyecanlandırmayı sürdürdü.</p>

</body>

</html>