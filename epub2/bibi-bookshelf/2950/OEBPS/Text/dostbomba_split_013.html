<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dostbomba</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">Kurşunlar Uçuşuyor</h1>

  <p class="normal">İşin ucunda güzel para olmasa bir dakika bile durmazdı orada ya, ne yazık ki bu paraya çok ihtiyaçları vardı.</p>

  <p class="normal">Yağmur çiseliyordu. Okuldan sonra bir arkadaşıyla oturmuş, biraz ders çalışmıştı Cemil. Hava kararmış, vakit geç olmuştu. Bir otobüse bindi, Tarlabaşı durağında indi. Pera Palas yanındaki merdivenlerden Asmalımescit’e doğru çıkmak üzereydi ki bir polis, “Yat!” diye bağırdı. Silah seslerini o zaman fark etti Cemil. Tam o anda bir mermi “vııızzz” diyerek burnunun ucundan geçiverdi. Korku dahil olmak üzere hiçbir duygu yaşamıyordu o an. Polisin uyarısına rağmen, kurşunun uyarısına rağmen, yürüdü gitti. Daha sonra öğrendi ki Pera Palas’ın çatısına çıkan teröristlerle bir çatışma yaşanıyordu.</p>

  <p class="normal">Vızıldayan kurşunlar üniversite yıllarına götürmüştü Cemil’i, “O zaman beni bulmayan kurşun, şimdi de bulmaz” diye geçirdi içinden. Ancak unuttuğu bir şey vardı...</p>

  <p class="normal">Okuldan çıkmış, Beyazıt Meydanı’na kadar yürümüştü. Trafik ışıklarında yolun karşısına geçmek için beklemeye başladı. Birkaç el silah sesi duydu, sonra çığlıklar. Dönüp arkasına baktığında, bir gencin kanlar içinde kaldırımda yatmakta olduğunu gördü. Ateş edilen aracın plakasını okuyamamıştı. Önce polisler geldi, sonra ambulans. Ne yazık ki kaldırımda yatan genç ölmüştü. Polis, Cemil’in yanına yaklaştı, “Önce seni hastaneye götürelim de, ifadeni sonra alırız” dedi. Bacağından vurulduğunu o an anlayabilmişti Cemil. Kaza kurşununa kurban gitmişti Cemil. Ölen, bir militandı. Onu vurmak isterlerken, kurşunlardan biri Cemil’e isabet etmişti. Uzun süren sorgulardan sonra, olaylarla ilgisi olmadığı anlaşılınca, serbest bıraktılar.</p>

  <p class="normal">Çoktandır unuttuğu bu olayı hatırlayınca, gülümsedi Cemil, “Doğru ya, ben sıramı savmıştım” dedi kendi kendine. Ölüme bu kadar yakın olmaktan mazoşistçe bir zevk alıyordu belki de. “Güzel olur aslında. Buralarda ölürsem, Janet’in eline 150 bin dolar geçecek. Bu para ona yeter” diye geçirdi aklından. Aslında hayata küsmemişti ama, birbiri ardına birçok sorun yaşamıştı. Annesinin dırdırı bir yandan, bir türlü göremediği ve bulamadığı, hasretini çektiği oğlu diğer yandan. Cemil Deniz çok badireler atlatmıştı. Gençti o zamanlar. Nispeten kolay oluyordu katlanması. Hâlâ umutları vardı. Ancak, artık yaşlanmaya başlamıştı. Her şeyi kaldırmıyordu yüreği eskisi gibi. Acıyı da sevinci de daha yoğun yaşıyordu.</p>

  <p class="normal">Şirket’in adamları yanına gelip, “Mardin’e dönüyoruz” dediğinde bütün düşüncelerinden sıyrılıverdi bir anda.</p>

  <p class="normal">Her zaman gittiği kebapçıya uğramadan edemedi. Porsiyonu iki liradan üç porsiyon kebap yedi. Çarşıyı dolaştı, Süryani dostu İskender’in yanına uğradı. O güzel şarabından bir bardak olsun içmek istiyordu. Laf lafı açtı, şaraplar içildi, saatler kanatlandı. Üsse dönme vakti gelmişti.</p>

  <p class="normal">Şarabın sarhoşluğu başka içkininkine benzemez. Aylarca, yıllarca beklemiştir ya o üzüm suyu birdenbire celalleniverir. Hele kırmızıysa, kan olur akar damarlarında insanın. Neler getirir aklına, neler götürür aklından. Sanayi Bölgesi’nin girişinden üsse kadar ağır ağır yürürken, neler geliyor, neler gidiyordu aklından Cemil’in.</p>

  <p class="normal">Çeşitli zamanlarda duyduğu sözler, gözucuyla incelemeyi başardığı belgeler ve bazı Amerikalı görevlilerle yaptığı konuşmalarda ağızdan kaçanlar, bir bir toplanıyordu beyninin bir köşesinde. Bilgi kırıntıları yuvarlanıyor, minicik bir toz tanesiyken leblebi kadar oluyor, yuvarlandıkça büyüyor, kar topu halini alıyor, yuvarlandıkça daha da büyüyüp bir çığa dönüşüyordu. Yürürken, ara sıra duraklıyor, düşüncelerini topluyordu. Birden ürkütücü gerçeği anladı. Kenardaki fıstık ağacına dayandı, olduğu yere çöktü, “Şimdi ben bunları birilerine anlatsam, en hafif olasılıkla deli derler” diye geçirdi içinden. Hangi istihbaratçı inanır, hangi gazeteci onu ciddiye alırdı? Oysa adı gibi emindi. Türkiye’de bulunan Amerikalıların sınırlarımızı kullanarak Kuzey Irak’a sevkıyat yapma isteklerinin ardında çok daha vahim nedenler yatıyordu. Bir satranç oyuncusu gibi yıllar sonrasını planlıyorlardı. Hangi tepe hangi sınıra daha hâkim, nereye nasıl bir füze kalkanı yerleştirirsek daha koruma sağlarız, stratejik açıdan hangi bölge daha uygun olur sorularının yanıtlarını arıyorlardı. Kuzey Irak’a gidişleri değil de, dönüşleri daha büyük önem taşıyordu. Bölgede rahat hareket edebilmek için bazı gruplara, bazı sözler verilmişti.</p>

  <p class="normal">Amerikan Merkezi Haber Alma Dairesi’nin Stratejik Araştırmalar Enstitüsü akıl almaz planlar yapıyordu. Bu planlara göre Amerikalılar şu ya da bu şekilde Türkiye’nin güneydoğu bölgesini kontrol altına almak için çeşitli senaryolar geliştiriyorlardı. Görünürde masum olan bazı hareketler ardında çok daha değişik niyetler saklamaktaydı. Petrolün yoğun olduğu Güneydoğu Anadolu Bölgesi’ni daha iyi kontrol edebilmek için önce orada bir kargaşa çıkarmak gerekiyordu. Zaten hassas olan bölgede bu, bir gizli servis için çocuk oyuncağıydı elbet. Ancak işin birkaç adım ötesi de vardı. Stratejik Araştırmalar Enstitüsü’nün yaptığı planlara göre, Türkiye için en uygunu “Eyaletler Sistemi” idi. Özerk eyaletler daha kolay kontrol edilebilir ve petrolün büyük patronları böylelikle rahat bir nefes alabilirlerdi. Olay sadece Amerikalıların değildi. Üç büyük petrol tanrısı Amerikalılara böyle bir talimat vermişti. Bir koruma radarı da düşünülebilirdi pekâlâ. Örneğin menzili 2.000 mil olan bir seyyar radar düşünülüyordu. Böylesine uzun menzilli bir radar görünürde ülkeyi uzak tehditlere karşı koruyor olacaktı. Cemil bu tip radarları az çok tanıyordu. Böylesine uzak menzilli bir algılayıcı, o uzaklıktan bir füze atıldığını tespit edebilirdi. Çünkü atılan füze normalde üç bölümden oluşur. En büyük bölüm olan yakıt tankı ilk itmeyi sağlar ve füzeyi atmosfere taşır. İkinci bölüm ise yönlendirmeyi yapar. Tahrip gücü olan esas en küçük olan başlık bölümüdür. Amerikalıların derdi, yıllar sonra bu bölgede bulunmasını planladıkları askerlerini korumaktı elbet. Böyle bir radar çok yüksek çözünürlükte kullanıldığında menzili düşer ve atılan başlığı tanımlayabilir. Gerçek amaç kendi birliklerini korumaktı yüksek olasılıkla. Cemil’in kulağına gelenler arasında böyle bir radarın önce İsrail’e yerleştirilmesinin planlandığı da vardı. Yerinde doğruldu, “Ben çok içtim galiba” dedi, üsse giderek seyyar yatağına yattı ve uyudu.</p>
</body>
</html>
