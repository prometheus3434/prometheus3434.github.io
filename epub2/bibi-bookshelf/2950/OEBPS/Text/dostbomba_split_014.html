<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dostbomba</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">Laptop, Otel Konforu<br class="chapter" />
  Ve Amerika Sözü</h1>

  <p class="normal">Bazı tercümanlara ekstradan bir şeyler vaat ediliyor ya da veriliyordu. Örneğin içlerinden birine Amerika’dan bir laptop getirilmişti. Bir diğeri konforlu bir otelde birkaç gece misafir edilmişti. Bir başkasına ise Amerikan vizesi sözü verilmişti. Ancak CIA içinde de olsa bazı kurallar vardı ve bunlara uymayanların başı çok büyük derde girebiliyordu. Şirket’in yetkilisi olduğu belli olan kadın ile bir tercüman yatakta basılmıştı. Tercüman ortadan kayboldu, kadın apar topar Amerika’ya geri döndü. Laptopu alan tercüman, ona bu imkânı sağlayan Şirket elemanıyla beraber alengirli işler çeviriyordu. Tercüman laptopunu, Şirket görevlisi işini kaybetti sonuç olarak. Ancak Amerikan vizesi sözü verilen tercüman sık sık Kuzey Irak’a gidip geliyordu. Cemil aylar sonra bu tercümanın Amerika’ya gittiğini öğrenecek ve hiç şaşırmayacaktı. Bu tercüman, hizmette kusur etmemiş olacak ki yol masrafları dahi Şirket tarafından karşılanmıştı. Ne gibi hizmetler verdiği ise gerçekten merak konusuydu. Cemil, “Kesin olan bir şey var ki düz tercümanlık hizmetine bu kadar büyük kıyak yapılmaz” diye düşünüyordu.</p>

  <p class="normal">Savaş tüm hızıyla devam ediyor, bu arada Türkiye’deki birlikler de yavaş yavaş geri çekiliyordu. Askerin geri çekilmesine karşın bazı Amerikalılar Türkiye’de kalıyordu. Herhalde daha yapacak epey işleri vardı. Cemil o gün görevle Diyarbakır’a gitmişti. Yanında iki astsubay ve bir er vardı. Uzun ve yorucu bir günün sonunda üsse dönerlerken bir yerde durup, mola verdiler. Yakındaki markete su almaya gitmişti, tam o sırada saçı sakalına karışmış, 25-30 yaşlarında, iri yapılı ama her halinden çevik olduğu belli olan bir genç yanına yaklaştı. Cemil’in kulağına eğildi, “Bunlarla çok fazla dolaşma! Senin için çok hayırlı olmaz” dedi. Tehdit edilmeyi hiç sevmezdi Cemil. Biri tehdit etmeye görsün. Gücünün yetip yetmeyeceğine bakmaz, saldırıverirdi. “Sana ne ulan!” diye tersledi. Hiç istifini bozmadı genç adam. “Benden söylemesi. Başın derde girer” diye üsteledi. Cemil, “Benim derdim seni mi gerdi?” diye cevap verdi. Genç adam o sırada kimliğini çıkardı ve “Ben senin iyiliğin için söylüyorum dostum” dedi. Türk Silahlı Kuvvetleri’nin özel timinden bir yüzbaşıydı karşısındaki. Yine de bu tehditten pek hoşlanmamıştı, ama konuyu fazla uzatma gereği duymadı. “İyi günler” diyerek ayrıldı. Arabaya bindi, üsse doğru yola çıktılar.</p>

  <p class="normal">Döndüklerinde üs komutanı Cemil’i yanına çağırdı, “Bizimle çalışman, bazılarının pek hoşuna gitmiyor galiba?” dedi. Cemil hızlıca düşündü, “Demek askerlerden biri Türkçe biliyor ve beni izliyordu” diye geçirdi aklından. Gerçekten de Amerikalı askerlerden biri, Amerikan vatandaşı olan bir Türk’tü ve duyduklarını üs komutanına hemen anlatmıştı. Zaten Amerikalı askerler arasında tercüman kadrosuyla görev yapan bir Türk hanım da vardı. Konuşmaları sırasında oğlunun da asker olduğunu söylemişti Cemil’e. Bir de Türk yüzbaşı vardı üste görevli. Kelime Türkçe bilmemesine rağmen, Türk ismi taşıyordu. Tercümanlardan biri bu yüzbaşıya sırılsıklam âşık olmuştu. Hakan evliydi gerçi, ama buna rağmen yüzbaşının o sade güzelliği onu çok etkilemişti. Karısı falan aklında uçuvermişti. Kız da çok ilgisiz değildi. Zaman zaman uzun süren konuşmalar yapıyorlar, dalıp gidiyorlardı. Hakan bir gün Cemil’e döndü, “Bir buket çiçek alsam mı acaba?” diye sordu. “Saçmalama!” dedi Cemil. “Manyak mısın sen? Evinde gül gibi karın var. Hem bu işin de sonu yok.” O günden sonra Hakan platonik aşkını bir daha görmedi.</p>

  <p class="normal">Kadın askerlerden birinin un deposunda askerlere kiralanmamış olan bir bölüme sık sık girip çıktığını fark etmişti Cemil. Birkaç gün sonra subaylardan biri Cemil’i yanına çağırarak, “Er Elisabeth’le arkadaşlığınız iyi. Lütfen onu uyar. Yoksa disipline gidecek. O Türk genciyle yatıp kalktığını biliyoruz” dedi. Ordu içerisinde ciddi bir suçtu bu. Elisabeth mesleğinden olabilirdi. İyi de bir kızdı. Cemil, bir fırsatını bulup onunla konuştu, “Sadece ben değil, üstlerin de görmüş. Anlıyorum, ihtiyaçların olabilir ama disipline gitmen söz konusu” diye uyarmaya çalıştı. Beklemediği bir tepki aldı Elisabeth’ten: “Subaylarla yatıp kalksaydım, böyle demezlerdi. Sorun, istediğim insanla birlikte olmak. Onların derdi sadece bu. Kıskançlıktan böyle yapıyorlar. Biliyor musun Cemil, kadın askerler burada çok tacize uğruyor. Hatta tecavüz ediliyor. Büyük çoğunluğu korkudan bir şey diyemiyor. Hadi sana bir şey daha söyleyeyim de gül. Erkek askerler bile tacize uğruyor.” Cemil şok olmuştu. Türk ordusunda böyle bir şeyin olasılığı bile düşünülmezdi. Demek Amerikalılarda böyle şeyler olabiliyordu. Üzüldü. Fazla bir şey söylemeden, oradan uzaklaştı.</p>

  <p class="normal">Günler geçiyor, geçtikçe de birçok sır ortaya çıkıyordu. Yozlaşma rahatsız ediciydi. İzin gününde çarşıyı geziyordu Cemil. Yöre peynirlerine bakıyor, meyve sebze tezgâhlarında satılan ürünleri inceliyordu. Cebindeki parayı yokladı, ev yapımı o güzel peynirden bir miktar alabilecek kadar parası vardı. Naylon torbaya konulan peyniri aldı, büyük postane karşısındaki çay bahçesine oturdu, bir çay söyledi. Mezopotamya ovasını izlerken, peynirden yemeye başladı.</p>

  <p class="normal">Üzerine zeytinyağı gezdirilmiş bahçe domateslerini ve biraz peyniri yarım ekmeğin içerisine koyarak, bir kâğıda sardı. Oltalarını aldı, sahile yürüdü. Cemil deniz güzel olduğu zaman, her sabah güneş doğmadan küçük kayığıyla çapariye çıkardı. Hava güzeldi. Hazırladığı sandvici ve oltaları kayığa yerleştirdi. Kovayı unuttuğunu fark etti o anda. Önce eve gidip almayı düşündü, daha sonra, “Boş veeer... Dönünce alırım. Hem o kadar balık tutacağım ne malum?” dedi kendi kendine. Kayığı, biraz zorlanarak da olsa, suya itmeyi başardı. İçine atladı, küreklerden birinin yardımıyla hafifçe açıldı, daha sonra küreklerin başına geçerek, her zamanki yerine doğru ilerledi. Sol tarafında köyün üç evi, sağ tarafında da büyük kayanın ucu görünene kadar açıldı, kürekleri içeri aldı. Bir süre kayığın akıntıya göre vaziyet almasını bekledikten sonra, çaparisini suya indirdi. Henüz yedi sekiz kulaç misina gitmişti ki, oltanın artık ilerlemediğini fark edip, çekti. Haklıydı, balık gelmişti. At çek yapa yapa, epey bir balık tuttu. Kayığın taraklamaları istavritle dolmuştu. Arada sekiz on tane uskumru, on, on iki tane de mezgit vardı. Sürpriz olarak 200-300 gramlık bir kırlangıç balığı çekmişti. Sabah sekiz olmasına rağmen, yaz güneşi ısıtmaya başlamıştı. Cemil kendi kendine, “Bu kadar yeter” diyerek geri dönmeye başladı.</p>

  <p class="normal">Sahile yanaştığında herkes uyanmış, merakla kayığın başına toplanmıştı. “Hadi koşun. Kabını kacağını alan gelsin. Bugün balık bol. Hepimize yeter” diye neşeyle bağırıyordu. Konu komşu balıkları bölüştüler. Koca bir torba dolusu da eve götürdü. Duşa girdi, balık kokusu üzerine iyice sinmiş olmalı, iyice yıkandı. Temiz bir tişört ve şortunu giydi. Denizde sandvicini yemiş olmasına rağmen, karnı acıkmıştı. Annesinin hazırladığı kahvaltıyı hiç itiraz etmeden yedi. Kahvaltısı biter bitmez, “Ben dolaşmaya çıkıyorum” diyerek kimsenin bir şey demesine fırsat vermeden, koşarcasına evden çıktı, hemen arkadaki zeytinliğe dalarak, yürümeye başladı. Bu kestirme yol onu Kırk Merdivenler’in hemen yakınına çıkaracaktı. Sevda’yla önceden anlaştıkları gibi tam vaktinde oradaydı. Kırk Merdivenler’den aşağıya inmeye başladı. Henüz on, on iki basamak inmişti ki, Sevda’nın bir kenarda oturduğunu fark etti. Ağaçlıkların arasında kaybolup, öpüşmeye başladılar.</p>

  <p class="normal">Bir el omzuna dokundu Cemil’in, irkildi. “Ne haber aslan parçası?” dedi elin sahibi. Bu geçen gün onu uyaran yüzbaşıydı. Durum çok hoşuna gitmese de zoraki olarak gülümsedi, “Teşekkür ederim” diye cevapladı. Yüzbaşı hiçbir davete gerek duymadan, karşısına oturuverdi. “Bak Cemil. Albayımın da selamı var. Seni uyarmamın nedeni, o gün birlikte olduğun adamlar Pentagon’un istihbaratçılarıydı. İçlerinden biri Türk. Onların esas görevi buradaki hassas noktaları tespit etmek. Seni istemediğin şeyler yapmaya zorlamasınlar diye yakınında olduğumuzu göstermek istedik. Bu adamlara dikkat et” dedi başka hiçbir şey söylemeden, kalktı gitti. Kafası iyice karışmıştı Cemil’in. Ne yapıyordu, neye hizmet ediyordu? Para için başını bu kadar derde sokmaya gerek var mıydı? Janet’i aradı. Neşeli görünmeye çalışıyordu. Duyduğu ilk söz, “Ne olursa olsun, dön” oldu. Janet, BBC’de sürekli haberleri izliyor, olan bitenleri olabildiğince öğrenmeye çalışıyordu. Son izlediği canlı yayında muhabir John Simpson’ın yanında patlayan bombayı görmüş, o manzaradan çok etkilenmişti. “Şarapnel kulağına isabet etti. Üstelik düşen bomba dost bombaydı. Orası çok tehlikeli, lütfen geri dön” diye ağlıyordu Janet. Cemil her ne kadar, “Ben oralarda değilim ki” demeye çalıştıysa da, Janet önsezilerine dayanarak, buna inanmıyordu. “Bakarız” diyerek telefonu kapadı.</p>

  <p class="normal">Üsse döndüğünde karşısında o hiç sevmediği kızıl saçlı CIA ajanını buldu. Ajan, sırtlan gibi gülen bir yüzle yanına yaklaştı Cemil’in ve “Beni, seni yakalayıp öldürmeye mecbur etme” dedikten sonra, arkasını dönüp uzaklaştı. Hiç sevmediği şey olmuş, tehdit edilmişti Cemil. Dişlerini sıktı, ajanı bulup yüzüne bir yumruk atmak istedi, güçlükle kendine hâkim oldu.</p>

  <p class="normal">Oldukça durgunlaşmıştı Cemil. Sık sık dalıp gidiyor, çok özlediği karısını, köpeklerini ve arkadaşlarını düşünüyordu. Kötü bir şey yapmıyordu, Amerikalıların hiçbir tezgâhına bulaşmamıştı. Ama yine de huzursuzdu. İşi bırakıp, geri dönme düşüncesi gitgide ağır basıyordu. Eğer kendilerini sıkarlarsa, ellerindeki para onları sezon başlayana kadar idare edebilirdi. Para için sevdiklerinden uzak kalmak anlamsızdı. Zaten yıllar önce çok büyük hatalar yapmış, idealleri uğruna şimdi özlemini çektiği oğlundan ayrı kalmıştı. Yıllar sonra düşününce, bir zamanlar oldukça soylu görünen bu davranışı, şimdi ona saçma geliyordu.</p>
</body>
</html>
