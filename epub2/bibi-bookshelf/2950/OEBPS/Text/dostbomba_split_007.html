<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dostbomba</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">Şirket’in Adamları</h1>

  <p class="normal">Öğlene doğru kiralık olduğu belli olan, İstanbul plakalı lüks araçlarla sivil Amerikalılar gelmeye başladı üsse. Cemil’in dikkatini çeken, bu araçların kapıda hiçbir şekilde aranmaması oldu. Oysaki askeri araçlar dahil üsse giren her arabanın altına aynalarla bakılır, dedektörlerle arama yapılırdı. “Kim ki bunlar?” diye geçirdi içinden. “Neden aranmıyorlar?”</p>

  <p class="normal">Çok geçmeden kim olduklarını öğrenecekti. Üs komutanı Cemil’in yanına gelerek, “Biraz yürüyelim” dedi. Binanın arkasındaki bahçeye doğru yürümeye başladılar. Komutan, “Bak Cemil, bugüne kadar sen bizimle kontratlıydın. Bugün sana başka bir iş teklif edecekler. Bundan böyle Şirket adına çalışman istenecek” dedi. Cemil, Şirket derken neyin kastedildiğini çok iyi anlamıştı. CIA adına çalışması istenecekti. “Ben böyle bir görevi istemiyorum albayım” diye yanıtladı. Albay, “Böyle düşüneceğini biliyordum. O yüzden seninle konuşmak istedim. Hiçbir pis iş yaptırılmayacak, beni anlıyorsun değil mi? Üstelik sana garanti ediyorum, onlarla değil sadece bizimle çalışacaksın. Yalnızca kontratın Şirket’le olacak. Bu görevi kabul etmeni senden rica ediyorum” dedi. Cemil, “Peki efendim” diyerek albayın yanından ayrıldı.</p>

  <p class="normal">Herkesten uzakta bir banka oturdu ve kendi kendisiyle konuşmaya başladı. “A benim salak oğlum. Çalışmam malışmam diye ahkâm kesiyorsun ama başka seçeneğin yok ki. Eğer bunu kabul etmezsen, tam nefes almaya başlamış olan biricik sevdiğinin durumunu düşünsene! Beş parasız ne yapacaksın? Mecbursun oğlum, mecbursun!” Cemil bir sigara daha yaktı ve cep telefonundan Janet’i aradı. Şimdi kendisini mutlu göstermek zorundaydı. Her şeyin ne kadar güzel olduğunu, işin çok ağır olmadığını, fırsat buldukça Mardin’i gezdiğini, rahat olduğunu, ancak onu çok özlediğini söyledi. “Sesini duymak istedim. Çok fazla kontör harcamayalım ki sonra da görüşebilelim” diyerek telefonu kapadı. Yüreğinin üstüne tonlarca ağırlıkta kayalar düşüyordu. Nefes almakta bile güçlük çekiyordu. Bir aşağı bir yukarı yürüyerek volta atmaya başladı. Tam o sırada nöbetçi askerlerden biri yanına gelerek, “Sizi çağırıyorlar” dedi.</p>

  <p class="normal">Merkez binadaki odada 30-35 yaşlarında, uzun boylu, uzun burunlu, sarışın, mavi gözlü bir sivil bekliyordu. Çok iyi giyimliydi. Türkçe olarak, “Gel bakalım” dedi. Cemil, “Türkçe biliyorsunuz demek!” diye yanıtladı. Sivil Amerikalı sözlerine İngilizce devam ederek, “Sadece birkaç kelime. Benim adım Daniel. Aslen Kayserili’yim. Çok küçük yaşta Amerika’ya gitmişiz” dedi. Dilinin ucuna kadar gelen soruyu tutmak istediyse de başaramayan Cemil, “Bildiğim kadarıyla Kayseri’de Hıristiyanlar var, siz de o aileden olmalısınız öyleyse” dedi. Daniel bir kahkaha atarak, “Sormak istediğin o ise, evet Ermeni’yim” diye yanıtladı. Dostça, şakalar yaparak konuşuyordu Daniel. Sonunda sadede geldi, “Dosyan oldukça parlak. Seni Amerika’daki karargâhımızda göreve çağırmaya geldim” diye konuştu. Cemil’in buz kesmiş suratını görünce, hemen ekledi: “Merak etme, sadece şaka yaptım.” Böylelikle, “Senin bizim kim olduğumuzu bildiğinin farkındayım” mesajını da vermiş oluyordu.</p>

  <p class="normal">Daniel, “Pentagon da tercüman çalıştıracak. Ancak alınan kararlar, bölgenin hassas durumu ve yasal zorunluluklar nedeniyle bu bölgedeki tercümanların büyük bir bölümünü Şirket bünyesinde çalıştıracağız. Sigortanız ödenecek, ayrıca 150 bin dolar değerinde özel sigortanız da yapılacak” diyerek durumu açıkladı. “Güzel” diye düşündü Cemil. “Eğer burada başıma bir iş gelecek olursa, en azında Janet’in eline iyi bir para geçecek.” Cemil görevi kabul etmiş, kontratı imzalamıştı. Üs komutanı tekrar çağırdı ve “İstihbarat subayımızla birlikte çalışacak ve ona tercümanlık yapacaksın” diyerek yeni görevini tebliğ etti Cemil’e. Yüzbaşı Bill; temiz yüzlü, cana yakın bir subaydı. Ayrıca nişanlısı da Türk’tü. Albay onları tanıştırırken, “Yarın Mardin İl Jandarma Alay Komutanlığı’na gideceksiniz. İlk görevin bu olacak” dedi. Cemil’in yüreğine su serpilmişti.</p>

  <p class="normal">Yarbay Arkoccha, Cemil’in yanına gelerek, “Atla bakalım arabaya, seninle bir yere gideceğiz” dedi. Cemil fazla soru sormadan arabaya bindi. Bu kez aracı asker kullanmıyordu. Yarbay, kendisi direksiyona geçmişti. Üsten çıkıp, Kızıltepe tarafına doğru ilerlemeye başladılar. Bir süre sonra sağa dönüp toprak bir yolda epeyce ilerlediler. Her taraf bomboş araziydi. Bir süre sonra durdular. Yarbay, “Gel bakalım benimle” diyerek araçtan indi. Cemil’e döndü, “Bıçağını ver bakalım” dedi. Yönetmelik gereği tercümanlar ateşli silah taşıyamıyordu. Ancak askerler Cemil’e çok amaçlı, aletleri de olan bir bıçak vermişlerdi. Yönetmeliğe göre buna izin vardı. Hatta Cemil, “Tamam, Saddam saldırırsa bıçakla karşı koyarız artık” diye alay etmişti. O bıçağı uzattı. Yarbay, toprağa saplayarak zemini kontrol etti. Sonra Cemil’e dönüp, “Sen ne düşünüyorsun, buraya helikopter pisti olur mu?” diye sordu. Cemil, “İstihkâmcı olan sizsiniz. Ama benim fikrimi merak ediyorsanız, zemin yeteri kadar sert görünüyor. İyi bir beton pist yapılırsa, yük helikopterleri inip kalkabilir zannederim” diye yanıtladı. Arkoccha, “Her şey, sizin parlamentodan çıkacak tezkereye bağlı” dedikten sonra araca bindi ve tekrar üsse döndüler.</p>

  <p class="normal">İçeri girdiklerinde bir uzman er Cemil’e, “Sizi teknik birimden istiyorlar” dedi. Ana binadaki teknik birime gittiğinde, Daniel kapıda onu bekliyordu. “Sim kartını verir misin?” dedi. Cemil biraz endişelenmişti. “Telefonu kullanmamız yasak mı?” diye sordu. “Hayır” dedi Daniel. “Sadece dinlemeyi önleyecek bir yazılım koyacağız içine. Ne de olsa, eşinle konuşuyorsun. İstemeden de olsa, bazı bilgileri ona verebilirsin. Bu bilgilerin başkaları tarafından da duyulmasını istemeyiz. Eşinin duymasında sakınca yok. Sadece senin telefonunun dinlenmesini önleyeceğiz” diye açıkladı. Cemil belli belirsiz bir mırıldanmayla, “Yani sadece siz beni dinleyebileceksiniz, öyle mi?” dedi. Daniel duymazlıktan geldi ve on dakika sonra sim kartı iade etti. Telefon dinlemelere alışkındı Cemil. Zaten gazeteciyken de hep telefonu dinlenirdi.</p>
</body>
</html>
