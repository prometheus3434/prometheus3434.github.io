<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dostbomba</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">Korku Krallığı</h1>

  <p class="normal">Eve dönme düşüncesi Cemil’i iyiden iyiye sarmıştı. Bu ortamdan bir an önce kurtulmak istiyor, eşine ve köpeklerine kavuşma arzusuyla yanıp tutuşuyordu. İdare edecek kadar paraları da vardı şimdi. İzinli olduğu gün Mardin’e gitti, uçak biletinin dönüş tarihini onaylattı. Üsse döndüğünde zaten toplu olan eşyalarını gözden geçirdi, kalan bir iki parçayı da sırt çantasına sıkıştırıverdi. Görünmeyen gözler tarafından izlendiğini hissediyordu. Ancak ne olursa olsun geri dönmeliydi. Şirket’in adamlarından biri onu kenara çekti ve tatlılıkla konuşmaya başladı: “Bu savaştan dolayı çok kötü bir turizm sezonu geçireceksiniz. Bence dükkân açmayı hiç denemeyin bile. Kimse doğru dürüst iş yapamayacak. Senin için en hayırlısı buradaki işine devam etmek. Yok, gideyim diyorsan da git istersen ama hiç unutma, ekonomi daha kötüye gidecek.” Bu sözleri gerçek bir dost edasıyla söylemişti. Sesinde yardım etmek isteyen bir arkadaşın tonlaması vardı. Oysa Cemil neden böyle yaptığını çok iyi biliyordu. Onun gitmesini istemiyorlardı. “Vallahi, haklısın herhalde. Bence de pek fazla turist gelmez. O yüzden ben de burada kalıp, çalışmayı düşünüyorum. Ama birkaç günlüğüne gidip hem özlem gidereyim hem de giysilerimi yıkatırım. Zaten biletimi de aldım. Üç dört gün sonra döneceğim” diye yanıtladı kurnazca. İnanıp inanmadıklarından emin değildi. Sadece inanmış olmalarını umut ediyordu, yoksa onu durdurmak için başka şeyler deneyebilirlerdi.</p>

  <p class="normal">Ertesi gün uçak saatine yakın sırt çantasını yüklendi, yola doğru yürüdü. Ajanlardan kimse etrafta görünmüyordu. Yola çıktı, bir araba bularak havaalanına gitti. Check-in yaptırmak üzere yürüyordu ki, iki ajanın orada oturup, kahve içmekte olduğunu gördü. Yüreği birden hop etti, başında bir uyuşma, midesinde bir yanma oluştu. İyi oyuncuydu Cemil. Şaşkınlığını, korkusunu hiç belli etmeden yanlarına gitti. “İstediğiniz bir şey var mı, dönüşte getireyim?” diye sordu. Ajanlardan biri hiç konuşmuyordu. Diğeri, “Kakaolu keki çok özledim. Hanımın yaparsa, çok sevinirim” diye yanıtladı. İçine bir rahatlık geldiyse de tetikte bulunmanın en doğru yol olduğunu düşünüyordu Cemil. Belki de oyununu fark etmişler, ama bunu belli etmiyorlardı. Uçak saati yaklaşırken ısmarladıkları kahveden son yudumu da çekti, “Hadi, birkaç gün sonra görüşürüz” diyerek yerinden kalktı. Hiç konuşmayan ajan, “Güle güle. İhtiyacımız olursa, seni nerede bulacağımızı zaten biliyoruz” diyerek sinsi bir kahkaha attı. Cemil istifini bozmadan kapıya doğru yürüdü. Uçak kalabalıktı. Tek boş koltuk dahi yoktu. Koltuğunu buldu, oturdu. O anda düşüncelere daldı.</p>

  <p class="normal">Hostes yemek servisini bitirmiş, yolculara bir şey içmek isteyip istemediklerini soruyordu. Cemil bir viski istedi. Yaklaşık bir saatlik bir uçuş süreleri kalmıştı. Gazetenin bulmacasında son soruyu da bitirdikten sonra, katlayıp önündeki koltuğun cebine yerleştirdi. Oldukça heyecanlıydı. Birazdan Janet’le buluşacaktı. Onu çok özlemişti. Viskisini bitirdi, birlikte neler yapacaklarını hayal ederken, pilotun iniş için alçaldıklarını söyleyen anonsunu duydu. Pencereden baktı, flaplar sonuna kadar açılmıştı. Daha sonra aşağıdaki evleri gördü. İniş takımlarının açıldığını, duyduğu sesten anladı. Kısa bir süre sonra piste teker koymuşlardı bile. Uçağın yanına yanaşan otobüsü Hintli bir şoför kullanıyordu. Havaalanı binasına girdikten sonra, bir görevli yolu gösterdi, o yöne doğru gitti. Ancak çıkışa yönlendirildiğini görünce geriye döndü. Aynı görevliyi bulup, “Özür dilerim ama gösterdiğiniz yol pasaport kontrolüne değil, direkt çıkışa gidiyor” dedi. Görevli şaşırmıştı. “Ben sizin İngiliz olduğunuzu düşünmüştüm” diye yanıtladı ve Cemil’e pasaport kontrolüne gideceği yönü gösterdi. Gümrük memuru Cemil’in İngilizcesinden hayli etkilenmişti. “Dilimizi çok güzel konuşuyorsunuz. Aynı bir İngiliz gibi” dedi. Cemil, “Komplimanınıza çok teşekkür ederim, gayret ediyorum” diye yanıtladı, giriş damgası vurulan pasaportunu aldı ve çıkışa doğru yürümeye başladı. Yolcuları karşılayanlar arasında Janet’i aradı gözleri. Bir an paniğe kapıldı. Acaba gelmemiş miydi? Tam o sırada karşısında el sallayan sevgilisini gördü. Yanına koştu, özlemle sarıldılar.</p>

  <p class="normal">Heathrow’dan evleri aşağı yukarı kırk beş dakika çekiyordu. Yol boyunca birbirlerini ne kadar özlediklerini anlattılar. Evin kapısından içeri girdiğinde, kedileri Charlie onu miyavlayarak karşıladı. Bavulunu üst kata çıkardı, üzerini değiştirdi, aşağıya mutfağa indi. Karnı acıkmıştı. Janet ona güzel bir güveç hazırlamıştı. Yemeği çabucak yediler. Yolun hemen yukarısındaki pub’a doğru yürümeye başladılar. Cemil bu pub’ı çok severdi. Sık sık oraya gider ve Guinness içerdi. Pub’ta çok fazla insan yoktu. İçeceklerini alıp bir masaya oturdular. Cemil gözlerini Janet’ten alamıyordu.</p>

  <p class="normal">Hostesin kemerlerinizi bağlayın anonsuyla hayallerinden sıyrıldı Cemil. Uçak havalandıktan sonra Ankara’ya kadar olan uçuş çok uzun gelmişti ona. Neyse ki artık Esenboğa’daydı. Yaklaşık 10-12 saat sonra evde olacaktı. Bir otobüse binerek, otogara gitti. Biletini aldı, kontörlü telefonun başına koştu ve Janet’i aradı. Önce sürpriz yapmayı düşündü, sonra vazgeçti. “Ankara’dayım. Otobüs biletimi aldım. On iki saat sonra evde olacağım” dedi. Janet’in sevinç çığlığı adeta kulak zarını delecekti. Telefonla konuşurken, bir yandan da çevresine bakınıyor, izlenip izlenmediğini anlamaya çalışıyordu. “İzleseler ne yazar, izlemeseler ne yazar!” diye geçirdi aklından. Sonunda gideceği yeri zaten biliyorlardı. Otobüsün saati geldiğinde, bagajını teslim etti, çıkıp yerine oturdu. Yorgundu. Ne kadar uyumamaya çalışsa da gözkapakları artık kaldıramayacağı kadar ağırlaşmıştı.</p>

  <p class="normal">Otobüsten indikten sonra karşısında o iki ajanı buldu. Arabanın kapısını açmışlar, onu içeriye davet ediyorlardı. Çaresi olmadığını anlayınca, araca bindi. Bilinmeyen bir yöne doğru yola çıktılar. Saatler süren yolcuğun ardından kendini Kerkük’te buldu Cemil. Etrafta bombalar patlıyor, savaş olağanca hızıyla devam ediyordu. Buradan başka bir araca bindirip, Bağdat’a götürdüler. Bağdat, o masallar kenti yerle bir olmuştu. Sürekli silah sesleri duyuluyor, sokak aralarında cesetler yatıyordu. Bir otele girdiler. Odasına çıkardılar Cemil’i. Sarı saçlı olan ajan, “Türk gazetecilerle görüşeceksin. Onlarla irtibatımızı sağlayacaksın. Şimdi görevin bu” dedikten sonra, kapıyı kapatıp gitti. Henüz beş on dakika geçmişti ki karşılarındaki binanın isabet eden bir bombayla yıkıldığını gördü.</p>

  <p class="normal">Muavinin mola anonsuyla uyandı Cemil. “Şükür, rüyaymış” dedi kendi kendine. Aşağıya indi, bir bardak çay içti. Çay bulaşık suyundan az halliceydi. Aldırış bile etmedi. Sevdiğine kavuşmasına az kalmıştı. Hareket saati geldiğinde, herkesten önce otobüsteki yerini aldı. Uyumamak için bu kez elinden gelen gayreti göstermeye başladı. Buna rağmen birkaç kez uyukladı Cemil. Şanslıydı, bir daha rüya görmedi.</p>

  <p class="normal">Otogara yanaştıklarında aceleyle aşağıya indi, bir taksi tutarak, evin yolunu tarif etti. Ayrılalı çok uzun süre olmamıştı ama gördüğü her şey, geçtikleri her yol ona yeni gibi geliyordu. Eve vardıklarında bagajdan sırt çantasını aldı, taksiciye teşekkür edip, parasını ödedi, kendince üstüne başına çekidüzen vermeye çalıştı, sonra da kapıyı çaldı. Açar açmaz boynuna atladı Janet. “Aman Tanrım, sen çok zayıflamışsın. Sana ne yaptılar böyle?” diyerek şaşkınlığını belli etti. Cemil mutluydu, “Ben iyiyim bir tanem. Merak etme. Sadece çok yorgunum” diyerek içeriye girdi, sırt çantasını kapının yanına bırakıverdi. “Gel, küveti doldurayım da, güzel bir banyo yap” dedi Janet. Üst kata çıktılar. Janet küveti doldururken, Cemil çoraplarını çıkardı, bir kenara fırlattı. Sürekli botlarıyla gezdiği için, her ne kadar önlem almış olduysa da ayak derileri soyuluyordu. Duvardaki büyük aynaya baktı, “Gerçekten çok zayıflamışım” dedi kendi kendine. Sıcak bir banyo, ardından temiz giysiler...</p>

  <p class="normal">Karnı acıkmıştı, birlikte mutfağa inip en sevdiği yemek olan İzmir köfte yediler. Janet sık sık, “Ne kadar zayıflamışsın. İyi misin? Lütfen söyle?” diye soruyor, yine de geri döndüğüne şükrediyordu. Günün sonrasını yatakta geçirdiler.</p>

  <p class="normal">Arkadaşları, geldiğini haber almıştı. Akşam yemeğinde Nadir’in evinde toplandılar. Mangal yakıldı; köfteler, pirzolalar, biftekler pişirildi. Masada Cemil’in sevdiği mezelerin neredeyse tamamı vardı. Rakılar içildi, kadehler kavuşmanın şerefine kaldırıldı. Hikâyeler anlatıldı, bol bol gülüp, eğlendiler. Neredeyse iki büyüğe yakın içmişti Cemil ama hâlâ kendindeydi. Vakit geç olunca vedalaşıp evlerine döndüler. Ağzı kulaklarındaydı, mutluluktan uçuyordu Cemil de Janet de. Işıkları söndürüp yattılar. Yumuşacık yatak ne kadar da rahattı. “Bu gece deliksiz bir uyku çekerim artık” dedi Cemil. Janet ışıkları söndürdü, Cemil’in yanına uzandı.</p>

  <p class="normal">“Cemil, Cemil, Cemil kalk. Kötü bir rüya görüyorsun sanırım” diyerek hafifçe sarstı onu Janet. Cemil gözlerini açtı, “Ne oldu?” dedi. “Bağırıyor, ağlıyordun” dedi Janet. “Kâbus görmüş olmalıyım” diye yanıtladı Cemil. “Geçti. Hadi yatalım.” Sonra başını yastığa koydu. Her ikisi de uyuyor gibi yapıyor ama düşünüyorlardı. Cemil kendi kendine, “Artık evdeyim. İlk günün heyecanı, yorgunluk ve belki de içtiğim onca rakıdandır” diye düşünüyor, kendi kendine bu kâbusların geçeceğini telkin etmeye çalışıyordu. Janet ise bir şeylerin ters gittiğinin çok iyi farkındaydı, ne yapabileceğini düşünüyordu. Cemil’in psikolojisinin bozulduğundan şüphesi yoktu. Zor zamanlar yaşayacakları belliydi. Sabah, hiçbir şey yokmuş gibi uyandılar. Cemil ilk iş bankaya gitti, ücretinin yatırılıp yatırılmadığını kontrol etti, paranın hesapta olduğunu görünce, derin bir oh çekti.</p>
</body>
</html>
