<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>7-20.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:d61bf9f5-a38b-46c8-b93a-20fc2a15f51a"/>
	</head>
	<body>
		<div id="x7-20.html" xml:lang="tr-TR">
			<div class="Basic-Text-Frame">
				<p class="split-1"/>
				<p class="resimust"><img alt="21.png" class="image" height="131" src="images/21_fmt.jpeg" width="150"/></p>
				<p class="anabaslik-2" id="toc_marker-17">Hastanede yatan çocuk…</p>
				<p class="paragraf-5">Geçen haftaya kadar kitaba böyle bir bölüm eklemek gibi bir fikrim yoktu. Oldukça badireli bir on gün geçirene kadar… Bir anda çocukların üçü birden hasta oldu. Havale geçireni mi ararsın, gümbür gümbür öksüreni mi, öksürürken kusanı mı? Neticede Mete iki gece hastanede yattı, o taburcu oldu, ertesi gün Name’yi yatırdık ve iki gece de o hastanede misafir oldu. </p>
				<p class="bos-2"/>
				<p class="paragraf-5">Hastanede yatan çocuk, damar yolu açılan çocuk demektir. Bu da ağlayan ve her fırsatta elindekini söküp atmak için çırpınan çocuk demektir. Ve bu da bütün bir gün ve gece boyunca çocuğun diğer elini tutarak duruma engel olmaya çalışan anne demektir. </p>
				<p class="bos-2"/>
				<p class="paragraf-5">Çocuk için o hastane odası, keşfedilecek ilginç aletlerle dolu yeni ve yabancı bir yer demektir. Bu da zırt pırt kalkıp ışıkları açıp kapatan, hemşire çağrı ziline basan, ortalığı karıştıran çocuk demektir. Ve bu da evden getirdiği eşyalarla odayı mümkün olduğunca tanıdık hale getirmeye çalışan ve hastane envanterine zarar vermeme gayretiyle çırpınan, çatık kaşlarla kendisine bakan hemşireye özür dileyen gözlerle bakan anne demektir.</p>
				<p class="bos-2"/>
				<p class="paragraf-5">Çocuk için hastanede yatmak, birkaç saat sonra fena halde canı sıkılacak demektir. Ve bu da her şeye mızıklayan, gereksiz taleplerde bulunan, canı sıkıldığı için sürekli tuvalete falan gitmek isteyen çocuk demektir. Ve bu da hastane eldiveninden balon adamlar yapan, tuvalet kağıtlarından çiçekler yapan, oyuncak bebeklere serum takan, tuvalette çocuğuna masal anlatan yaratıcı ve çaresiz anne demektir.</p>
				<p class="bos-2"/>
				<p class="paragraf-5">Hastanede yatan çocuk ilaç içmeye direnecek demektir. Bu da her zaman bayıla bayıla içtiği şurubu bile yüzüne tüküren, ağlayan, zar zor verdiğiniz şurubu kusarak geri çıkartan çocuk demektir. Ve bu da çocukla uğraştığı yetmezmiş gibi bir de kusmuk temizleyen, “Annem hadi iç şurubunu” diye el kadar çocuğa yalvaran, doktora bu şurubu serumla verseniz olmuyor mu diye umut dolu gözlerle bakan, ilacı içine katacak meyve suyu arayan anne demektir.</p>
				<p class="bos-2"/>
				<p class="paragraf-5">Hastanede yatan çocuk yemek yemek istemeyecek ve iştahsız olacaktır. Bu da uzattığınız her kaşığa dudaklarını mühürleyip tokat atan, biberonu almayan, sürekli yoğurt, çorba, makarna, süt vs. isteyip sen tedarik ettiğin anda vazgeçtim yemeyeceğim diyen ve serumla beslenen çocuk demektir.  Ve bu da çocuğuna yemek yedireceğim diye kendisini unutan ve tatsız tuzsuz hastane yemeklerine razı olan, çay soğumasın diye sabahın altısında gelen kahvaltıya boyun eğen anne demektir.</p>
				<p class="bos-2"/>
				<p class="paragraf-5">Hastanede yatan çocuk, ilaçların etkisiyle zamansız uyuyacak demektir. Bu da gün içinde alakasız zamanlarda uyuyup geceyi annesine dar edecek, uyku saati sapıtacak, uyurken kolundaki damar yoluna dikkat etmeyip kolunun üstüne yatacak, hastalığın da etkisiyle her yarım saatte bir uyanacak çocuk demektir.</p>
				<p class="bos-2"/>
				<p class="paragraf-5">Ve bu da yatağın kenarına çektiği sandalyede saatlerce kitap okuyan, refakatçi yatağına acaba şuraya yatsam mı diye bakan, ama ya çocuğa bir şey olur da duymazsam diye vazgeçen, uyusa bile saat başı ateş ölçmeye, ilaç vermeye vs. gelen hemşire tarafından uyandırılan, sırtı tutulmuş bir anne demektir.</p>
				<p class="bos-2"/>
				<p class="paragraf-5">Hastanede yatan çocuk, gerçekten hasta çocuk demektir. Her gün gülüşüne hayran olduğunuz yavrunuzun boynu bükük yattığını görmek, evinizi, düzeninizi özlemek ve Allah başka hastalıklar vermesin, hasta olan bütün kuzulara gökten şifa melekleri indirsin diye dua etmek, siz taburcu olurken geride kalan diğer çocuklara boğazınızda bir düğümle bakmak demektir.</p>
			</div>
		</div>
	</body>
</html>