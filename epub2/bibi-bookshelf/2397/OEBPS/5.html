<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>5.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:d61bf9f5-a38b-46c8-b93a-20fc2a15f51a"/>
	</head>
	<body>
		<div id="x5.html" xml:lang="tr-TR">
			<div class="Basic-Text-Frame">
				<p class="anabaslik" id="toc_marker-1">Bu kitap nereden çıktı?</p>
				<p class="paragraf-1">Bir gün bir dergide bir röportaj okudum. Kadının bebeği olmuş. Onu kucağınıza aldığınızda ne hissettiniz, diye soruyor muhabir. “Bebeğimi kucağıma aldığımda tarif edilmez duygular yaşadım. Sanki anne olana kadar hiç yaşamamışım. Nefes almak gibi bir şeydi. O gün çocuğuma âşık oldum. Bebeğimle aramızda müthiş bir uyum var. Bunu en çok emzirirken hissediyorum. Emzirme seanslarımız benim için tam bir terapi” falan demiş. Başka bir dergide başka bir ünlü annenin röportajına bakıyorum, o da öyle. Hele bir tanesi var, bebeğiyle küllerinden doğan bir Anka kuşu gibi adeta yeniden doğmuş! </p>
				<p class="bos"/>
				<p class="paragraf-1">Eeee, bana niye hiç böyle şeyler olmadı? Kucağımdaki ikizlere bakıyorum, duygularımı anlamaya çalışıyorum. Böyle şeyler hissetmiyorum. İçimdeki anne soruyor kendi kendine, “Acaba ben çocuklarımı sevmiyor muyum?”</p>
				<p class="bos"/>
				<p class="paragraf-1">Emzirmek desen ayrı bir trajedi. Sütüm gelmiyor, emziremiyorum. Çocuklar ağlıyor. Birini sevsem birine yer yok kucağımda. Birini sustursam öbürü başlıyor. Ne kadar zorlarsam zorlayayım aramızdaki o müthiş ve yüce uyumu yakalayamıyorum. O kadın “terapi gibi” diyor, bende niye öyle şeyler olmuyor? Soruyorum yine kendime, “Acaba ben yetersiz bir anne miyim?”</p>
				<p class="bos"/>
				<p class="paragraf-1">Bakıyorum etrafımdaki annelere… Kundaktaki bebekle dans kursuna gidiyorlar. Oyun grupları, organik ürün pazarları, hoş geldin bebek partileri, ilk diş, ilk adım partileri gırla gidiyor. İçimden bunların hiçbirini yapmak gelmiyor. Manasız buluyorum, ama bir yandan da üzülüyorum.</p>
				<p class="bos"/>
				<p class="paragraf-1">Ve bir gün, aaaaa, dedim, başlarım yeni moda kalıplara kardeşim. Zaten zor annelik dediğin şey, bir de bu yazılmamış kurallara takılıp yaşamaya çalışırsak işimiz iş… Sonra rahatladım, her şeye takılmadım ve tadını çıkarttım. </p>
				<p class="bos"/>
				<p class="paragraf-1">Bu arada benimle aynı şeyleri yaşamış o kadar çok anne gördüm ki… Doğum, kaygı, ne yapacağını bilememe, uykusuzluk, ağlama sesi, kilo, kararsızlık… Bunların hepsi annelerin ortak kaderi. </p>
				<p class="bos"/>
				<p class="paragraf-1">Bu kitapta yazanlar Tuna, Mete ve Name’yle birlikte öğrendiklerimdir. Sütüm gelmeyip de kendimi çaresiz hissettiğimde, bebek sesine uyanıp da nasıl susturacağını bilemediğim gecelerde, o gecelerin uykusuz sabahlarında, doğum kilolarım dolayısıyla kendimi çok çirkin hissettiğim anlarda, bakıcı ararken, kreş bakarken, ek gıda sürecinde, hastalıklarında, hastane odalarında, çocuk büyütürken neyi, ne zaman, nasıl yapmam gerektiğini bilmediğim zamanlarda hep bana anlayışla gülümseyip “geçer” diyecek bir el hissetmek istedim sırtımda. Sen de bu kitabı, böyle anlarda ihtiyacın olacak o el olarak algıla…</p>
			</div>
		</div>
	</body>
</html>