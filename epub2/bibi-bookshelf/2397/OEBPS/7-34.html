<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>7-34.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:d61bf9f5-a38b-46c8-b93a-20fc2a15f51a"/>
	</head>
	<body>
		<div id="x7-34.html" xml:lang="tr-TR">
			<div class="Basic-Text-Frame">
				<p class="split-1"/>
				<p class="resimust"><span class="char-style-override-17"><img alt="31.png" class="image" height="139" src="images/31_fmt.jpeg" width="131"/></span></p>
				<p class="anabaslik-2" id="toc_marker-27">Hadi bakalım, bakıcı bakalım</p>
				<p class="arabaslik-sol"><img alt="3.png" class="image" height="28" src="images/3_fmt5.jpeg" width="28"/> Neler Bekliyor?</p>
				<p class="paragraf-5">Eğer ben çalışmayacağım, bebeğime kendim bakacağım, yardıma ihtiyacım olduğunda da annemden destek alacağım diyorsan, bu bölümü atla. Zira okuyacakların senin canını sıkmaktan başka bir işe yaramayacak. Türkiye’de işsizlik oranı yüksek, mutlaka bebeğime bakacak iyi birini bulurum diye düşünüyor olabilirsin. Hatta bebek ve hasta bakıcılığı için Türkiye’de yaşayan yaklaşık bir milyon yabancıyı da göz önüne alırsan şansın epey yüksek görünüyor. Ha ha, bulursun!</p>
				<p class="bos-2"/>
				<p class="paragraf-5">Bebeğine en iyi bakacak kişi sensin, bunu zaten biliyoruz. Eğer çalışman gerekiyorsa, senden sonraki en iyi alternatif sana bakan, seni büyüten kişi, yani annen. O da olmuyorsa ve mutlaka bir bakıcı bulmak gerekiyorsa seyreyleyin cümbüşü…</p>
				<p class="paragraf-5">Bakıcıyı eşe dosta haber salarak, internete veya gazeteye ilan vererek ya da danışmanlık şirketleri aracılığı ile bulabilirsin. Ülkemizde danışmanlık şirketleri maalesef profesyonel olarak hizmet vermiyorlar, verenlerin de sayısı çok az. Bu şirketlerin bazıları, çalışanın maaşından kesinti yapıyorlar. Dolayısıyla çalışanlar, iş bulana kadar şirkete bağlı çalışıyorlar, sizinle çalışırken bir yandan bağımsız olarak iş arıyorlar. Bulduklarında da hem size, hem de danışmanlık şirketine güle güle... Moldovalı, Gürcistanlı, Türkmenistanlı, Azerbaycanlı, Vietnamlı bakıcı adayı çok fazla. Fakat hiçbirinin çalışma izni yok, dolayısıyla böyle bir tercih yapacaksan kaçak işçi çalıştırmayı göze alman gerekiyor.</p>
				<p class="bos-2"/>
				<p class="paragraf-5">Ya da çalışma iznini alacağım diyorsan, halihazırda ülkemizde bulunmayan ya da yeni gelmiş birini arayıp bulman gerekiyor ki, buraya gelebilsin. Yabancı uyruklu çalışanların diğer bir sorunu da dil meselesi. Ülkemizde iki üç yılını geçirmiş olanlar epey güzel Türkçe konuşuyorlar ama yeni gelenlerle öyle birbirinize bakıp gülmekten öte geçemiyor iş görüşmeleriniz. Diyelim ki çalışma izni meselesi tamam, Türkçeyi de konuşuyor, her şeyi hallettiniz. Evet, işlerini gerçekten çok iyi yapıyorlar. Görev tanımlarını biliyor ve koşulsuz uyuyorlar. Fakat unutmayın, onlar buraya memleketlerini ve ailelerini bırakıp para kazanmak için geldiler. Eğer çalışanınıza bir akşam telefon gelir ve “20 dolar fazla para verecek başka bir yer buldum, çalışır mısın?” sorusuna jet hızıyla cevap vererek evinizden uçarak uzaklaşırsa hiç şaşırmayın. Hele ki, “Olur mu canım 20 dolar için şu kadar günlük hatırımız var, hiçe sayılır mı?” gibi Türk düşünce biçimine hiç dalma, çıkamazsın.</p>
				<p class="bos-2"/>
				<p class="paragraf-5">Yatılı bakıcının sorunları ayrı, gündüzlü bakıcının sorunları ayrı. Eğer gündüzlü bir bakıcı çalıştırmayı düşünüyorsan, evinize yakın bir mesafeden birini bulmanda fayda var. Uzak olup da, olsun ben gelirim, benim için yol sorun değil, söylemlerine kanma. İlk etapta paraya ihtiyaçları olduğu için yol sorun olmuyor onlar için. Ancak üç dört ay düzenli maaş alındıktan ve durumları düzeldikten sonra, aynı yol bir anda soruna dönüşüyor. Sonuçta sabah trafiği belli olmuyor, elinde bebek şık şıkıdım kapının önünde bakıcı gelsin diye beklerken görebildin mi kendini? Evi yakın birini bulduğunda da, öğlen 5 dakka eve gidip gelebilir miyim? sorusuna, en baştan kendini hazırlamanda fayda var.</p>
				<p class="bos-2"/>
				<p class="paragraf-5">Gelelim yatılı bakıcıya. Eğer Türk ve yatılı bakıcı arıyorum diyorsan, sana kolay gelsin. Birinin sizin evinizde yatılı olarak çalışmayı kabul etmesi için, geride bırakacak bir evi olmaması lazım. Bu adayların profili şöyle: </p>
				<p class="bos-2"/>
				<p class="paragraf-5"><span class="char-style-override-17">Feleğin sillesini yemiş, kocasından çekmediği kalmamış, dayaktan düşünme yetisini kaybetmeye yakın eşinden boşanmış aday:</span> Ben bu adayları hiç değerlendirmedim.  Çünkü, her gün televizyonlarda eski eşi tarafından rahatsız edilen ve kocasından fellik fellik kaçan onlarca kadının acı hikayesini dinliyoruz.</p>
				<p class="bos-2"/>
				<p class="paragraf-5">Ne yalan söyleyeyim, bu azılı kocalardan birinin kapımıza dayanıp çocuklarıma zarar verme ihtimalinin dehşeti, ihtiyaç sahibi bir hemcinsime el uzatmanın vereceği huzura baskın çıktı.</p>
				<p class="bos-2"/>
				<p class="paragraf-5"><span class="char-style-override-17">Hiç evlenmemiş, ailesi yanında yaşamaktan bıkmış, kendine bir liman arayan orta yaşlı aday: </span>Diğer aday grubuna göre nispeten iyi. Fakat evlenmemiş olmayı mesele edinmemiş ve iletişim problemi olmayan biri olmasına dikkat et. Ben denedim ve müthiş bir iletişim problemi olan, işini iyi yapan ama sorunlarıyla beni gerçekten zıvanadan çıkartan bir bakıcımızla 9 ay geçirdik.</p>
				<p class="bos-2"/>
				<p class="paragraf-5"><span class="char-style-override-17">Çocuklarını üniversiteye göndermiş, eşini yıllar önce kaybetmiş, çocuklarını okutmak için yatılı bir iş arayan cefakar anne:</span> Bulursan hiç kaçırma. Sizin çocuklarınıza da kendi çocukları gibi bakacağından emin olabilirsin.</p>
				<p class="bos-2"/>
				<p class="paragraf-5"><span class="char-style-override-17">Vaktiyle ekonomik durumu çok iyi olup, hiç çalışmamış, sonra ekonomik krize yakalanmış, kocasının işleri bozulmuş, işleri toparlayana kadar ailesine destek olmak adına yatılı çalışabilecek aday:</span> Olabilir, ama bir daha düşünün. Ona iş yaptıramazsınız, rica edersiniz, o da isterse yapar. Sen ne söylersen, ben vaktiyle şunları giyer, buralarda gezer, bu senin verdiğin paraya tenezzül bile etmezdim monologlarına ya da en azından imalarına hazırlıklı ol.</p>
				<p class="bos-2"/>
				<p class="paragraf-5"><span class="char-style-override-17">Bu işi meslek olarak edinmiş ve profesyonel olarak bakıcılık yapan, ne iş yapıyorsunuz soruna göğsünü gere gere, ben eğitimli bir çocuk bakıcısıyım diyen aday:</span> Böyle bir aday yok, varsa da kimseye görünmemiş, gören olduysa da kendisi kapmış ve bir daha hiç bırakmamış.</p>
				<p class="arabaslik-sol"><img alt="4.png" class="image" height="25" src="images/4_fmt7.jpeg" width="25"/> Ben ne yaptım?</p>
				<p class="paragraf-5">Süreç içerisinde bir sürü adayla görüştüm, defalarca gazete ilanı çıktım. İlk gazete ilanımda ölçütlerim gayet açık ve netti.</p>
				<p class="bos-2"/>
				<p class="paragraf-5 para-style-override-28">- İkiz bebeklerimiz için yatılı bakıcı</p>
				<p class="paragraf-5 para-style-override-28">- Bebek bakımında deneyimli</p>
				<p class="paragraf-5 para-style-override-28">- Tercihen ikiz bebek bakmış</p>
				<p class="paragraf-5 para-style-override-28">- Yatılı kalma problemi olmayan</p>
				<p class="paragraf-5 para-style-override-28">- Kesinlikle sigara kullanmayan</p>
				<p class="paragraf-5 para-style-override-28">- 45 yaşını aşmamış</p>
				<p class="paragraf-5 para-style-override-28">- Bebek bakıcılığını meslek olarak gören bakıcı aranıyor.</p>
				<p class="bos-2"/>
				<p class="paragraf-5">Emin olabilirsin ki, ilk cümle dışında hiçbir maddeyi okumuyorlar. Aldığın 10 telefonun dokuzu, “Aaaa yatılı mı, ben onu görmemişim” diye sonlanıyor. Hepsi telefonda deneyimli, yüz yüze görüşünce “yeğenlerime baktıydım”dan ibaret. Bir yılın sonunda çıktığım ilan ise şundan ibaretti: Yatılı Bebek Bakıcısı Aranıyor.</p>
				<p class="bos-2"/>
				<p class="paragraf-5">Çeşit çeşit bakıcımız oldu. Sonunda ihale anneme ve babama kaldı. Hep bir yatılı bakıcımız oldu, ama annem babam hep bizimle birlikteydi. Bizim evde hayat ancak böyle düzene girebilirdi. Sonuç itibariyle 4 oda bir salon evde 8 kişi yaşamaya başladık. Annem, babam, Mete, Tuna, Name, ben, eşim ve bakıcımız… Sonra kreş yaşına geldiler ve düzen değişti. Bir bakıcı ve üç çocukla yeni bir hayat biçimi kurduk.</p>
				<p class="paragraf-5"/>
				<p class="paragraf-5">Buradan;</p>
				<ul class="List-2">
					<li class="paragraf-5">Boşandığınız eşinizle sorunlu mu ayrıldınız? sorusuna: Yoook, bi sorun yok, beni bıçakladı sonra ayrıldık, cevabını veren 1 numaralı adaya,</li>
					<li class="paragraf-5">Boşandığınız eşiniz çalıştığınızı biliyor mu? sorusuna: Hayır, zaten hapiste o, altı aydan önce çıkamaz, beni bulamaz, cevabını veren 2 numaralı adaya,</li>
					<li class="paragraf-5">Bakıcı ücretleri 1000-1500 TL arasında seyrederken 4500 TL maaş isteyen ve “Benimle görüşmek isterseniz Polatlı’dan Ankara’ya taksi paramı karşılayacaksınız” diyen yamyam teyzeye,</li>
					<li class="paragraf-5">“60 yaşındayım ama beni mutlaka bir gör kızım, çok dinç ve dinamiğim” deyip kıramadığım ve görüşmeye geldiğinde bir kat merdiven için, “Çıkamam ben, sen iniver” diyen hanımefendiye,</li>
					<li class="paragraf-5">“Yatılı bakıcı arıyormuşsunuz, gündüz mü yatacam akşam mı yatacam” diye soran yatıcı ablaya,</li>
					<li class="paragraf-5">“Evden kaçtım, eşim ve çocuklarım var, onlarla görüşmüyorum, dostumla yaşıyorum” diyen cesur hanıma selamlarımı iletiyorum. Dilerim iş bulmuşsunuzdur.</li>
				</ul>
				<p class="arabaslik-sol"><img alt="5.png" class="image" height="27" src="images/5_fmt6.jpeg" width="27"/> Püf Noktaları</p>
				<p class="paragraf-5">Eş dostla çözemiyorsan, gazeteye ilan ver ve doğru kişi olup olmadığı konusunda sezgilerine güven. (Ben süreç içerisinde birkaç bakıcı değiştirdim, evet. Ama bu onların kötü oldukları anlamına gelmiyordu. Zamanla anlaşamadık. Hedef çocuklara iyi bakılmasıysa, hepsi elinden geldiğince bunu yaptı.)</p>
				<p class="paragraf-5">Ölçütlerini belirle. Herkesten bebek bakıcısı olmaz. Örneğin, 50 yaş üstü adayları değerlendirme, bebek bakmak zor zanaat, istediğin verimi alamazsın. 27 yaş altını değerlendirme, bebek bakmak ciddi iş, o ciddiyeti bulamazsın. </p>
				<p class="paragraf-5">Aday görüşmelerinde bir not defteri edin ve hepsinin telefonunu ve özgeçmişini not et. Geri dönüp birkaç ay sonra tekrar araman gerekebiliyor. En azından elindeki veri tabanını bakıcı arayan arkadaşlarınla paylaşırsın.</p>
				<p class="paragraf-5">Kesinlikle sigara içmediğinden emin ol. Sen içiyor olsan bile, o içmesin. Çocuğun günün büyük bir kısmını onunla geçirecek.</p>
				<p class="paragraf-5">Bakıcıdan ne bekliyorsan, bunu net olarak ifade et. Hatta yazılı olarak ver. Hadi iyisin, arkadaki ekler bölümünde bakıcı el kitabımı paylaşıyorum, sen kendine göre revize edersin.</p>
				<p class="paragraf-5">İşe başladığında onun için bir özlük dosyası oluştur. Fotoğrafını, kimlik fotokopisini ve ikametgahını iste. </p>
				<p class="arabaslik-sol"><img alt="6.png" class="image" height="29" src="images/6_fmt7.jpeg" width="28"/> Sıkıcı Tarafı</p>
				<p class="paragraf-5">Tam alıştım, istediğim gibi bakıyor derken, tam çocuğunuz ona alışmışken, tam her şey yoluna girdi derken başa dönüyor olmak çok sıkıcı. Çocuğunu başkasına teslim ediyor olmak çok sıkıcı. Her şey çok sıkıcı. </p>
				<p class="arabaslik-sol"><img alt="7.png" class="image" height="30" src="images/7_fmt7.jpeg" width="30"/> Eğlenceli Yanı</p>
				<p class="paragraf-5">Aday görüşmeleri gerçekten çok eğlenceli. Yukarıdakiler sadece birkaçı.</p>
			</div>
		</div>
	</body>
</html>