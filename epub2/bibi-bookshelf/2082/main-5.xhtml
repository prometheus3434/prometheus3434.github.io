<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="font1">Hugo, “Yok” diye yanıtladı. “Saat yapmak eski bir sanattır. Ekmek yapıp pişirmek gibi.”</span></p>
<p class="calibre1"><span class="font1">Hugo’nun gölgelenmiş olan yüzüne baktım. Bu yüz, her zamanki gibi kendine özgü bir masumlukla maskelenmişti. “Sen delirmişsin” dedim.</span></p>
<p class="calibre1"><span class="font1">“Neden böyle söylüyorsun, Jake? Herkesin bir sanatı, bir işi olmalıdır. Seninkisi yazı yazmak. Benimki de saat yapıp onarmak olacak, başarabilirsem tabii.”</span></p>
<p class="calibre1"><span class="font1">Ben, “Peki, ya gerçek ne olacak?” diye delicesine sordum. “Tanrıyı aramak ne olacak?”</span></p>
<p class="calibre1"><span class="font1">“Daha ne istiyorsun?” diye yanıtladı. “Tanrı elimizin uğraşıdır. Tanrı ayrıntıdır. Her şey elimizin yakınındadır.” Uzandı, başucun-daki masanın üstünde duran su bardağını tuttu. Pencereden vuran ışık bardağı ışıldattı ve Hugo’nun gözlerinde de bir pırıltı çakmış gibi oldu. Ben karanlıkta bu gözlerin ne söylediğini çıkarmaya çalışıyordum.</span></p>
<p class="calibre1"><span class="font1">“Peki” dedim sonunda. “Peki, peki, peki.”</span></p>
<p class="calibre1"><span class="font1">“Sen her zaman bir şeylerin beklentisi içindesindir, Jake.”</span></p>
<p class="calibre1"><span class="font1">“Olabilir” dedim. Bu konuşma bana yük olmaya başlamıştı. Gitmeye karar verdim. Ayağa kalktım. “Başın nasıl şimdi?” diye sordum.</span></p>
<p class="calibre1"><span class="font1">“Biraz daha iyi. Sen bana başımı unutturdun. Beni bu yerde ne kadar alıkoyacaklar dersin?”</span></p>
<p class="calibre1"><span class="font1">“Hemşire, beş gün kadar, diyordu.”</span></p>
<p class="calibre1"><span class="font1">“Aman Allahım!” dedi Hugo. “İşte buna gelemem! Yapacak kırk türlü işim var.”</span></p>
<p class="calibre1"><span class="font1">“Belki daha önce taburcu ederler” dedim. Konu beni ilgilendirmiyordu artık. Şimdi sessiz bir köşeye çekilip Hugo’nun söylediklerini sindirmek istiyordum. “Ben kaçıyorum” dedim.</span></p>
<p class="calibre1"><span class="font1">“Ama benimle birlikte!” diyerek Hugo yataktan çıkmaya davrandı.</span></p>
<p class="calibre1"><span class="font1">Dehşete kapıldım. Onu kavrayıp gene yatağın içine ittim. Hastane kurallarına saygı kavramı içime kısa zamanda kök salmıştı. Hasta dediğin denileni yapmalı, özgür bir varlıkmış gibi davranmaya kalkışmamalıydı. “Yat yerine!” dedim yüksek bir fısıltıyla.</span></p>
<p class="calibre1"><span class="font1">Bir an boğuştuk. Sonra Hugo gevşedi, ayaklarını gene yatağın içine çekti. “Acı bana, Jake” dedi. “Şimdi sen kaçmama yardım etmezsen beni günlerce burada tutabilirler. Bu gibi yerlerin nasıl olduğunu bilirsin. İnsanın giysilerini alıp saklıyorlar, elin kolun bağlı kalıyorsun. Sahi, giysilerim nerede benim?”</span></p>
<p class="calibre1"><span class="font1">Aptal gibi, “Koridorun dibindeki dolapların birinde” diye yanıtladım.</span></p>
<p class="calibre1"><span class="font1">“Hadi, saçmalama. Git, getir onları bana, sonra da buradan nasıl çıkacağımı göster.”</span></p>
<p class="calibre1"><span class="font1">“Sen daha hareket edecek durumda değilsin” dedim. “Hemşire hareket etmenin tehlikeli olabileceğini söyledi.”</span></p>
<p class="calibre1"><span class="font1">Hugo, “Sen bunu şu anda uydurdun” dedi. “Aslında turp gibiydim, bunu ben de biliyorum, sen de biliyorsun. Buradan çıkmam şart, Jake. Yarın yapmam gereken çok ivedi şeyler var, bu yerde hapis kalmaya da hiç niyetim yok. Hadi, sen şimdi git benim giyeceklerimi getir.”</span></p>
<p class="calibre1"><span class="font1">Hugo birden 'buyurgan bir edayla konuşmuştu. İçimde ona boyun eğmek yönünde güçlü bir eğilim aynmsayınca kaygıya kapıldım. Bu eğilime karşı direnerek, “Hugo, ben burada çalışıyorum” diye karşılık verdim. “Bu dediğini yaparsam işimden olurum.”</span></p>
<p class="calibre1"><span class="font1">“Senin şimdi burada olduğunu bilen var mı?”</span></p>
<p class="calibre1"><span class="font1">“Elbette yok.”</span></p>
<p class="calibre1"><span class="font1">“Öyleyse bana yardım edenin sen olduğunu da bilen olmayacak.”</span></p>
<p class="calibre1"><span class="font1">“Çıkarken yakalanırız” dedim.</span></p>
<p class="calibre1"><span class="font1">Hugo, “Senin benimle gelmen şart değil” dedi.</span></p>
<p class="calibre1"><span class="font1">“Şart” dedim. “Yolu kendi başına bulamazsın.” Ona yürekten lanet okuyordum. Onun hatırına bu tehlikeye atılmak istemiyor, gene de atılacağımı artık biliyordum.</span></p>
<p class="calibre1"><span class="font1">“Yap bunu benim için, Jake” dedi Hugo. “Çok acil olmasa istemezdim.”</span></p>
<p class="calibre1"><span class="font1">“Allah belanı versin” dedim.</span></p>
<p class="calibre1"><span class="font1">Kapıya giderek saatime baktım. Dördü biraz geçmişti. Eyleme geçeceksem hemen geçmem gerekiyordu. Hugo’nun gece gölgeli yüzüne baktım. O ne isterse yapacaktım, biliyordum bunu. Yapmak zorundaydım. Gene, “Allah belanı versin” diyerek kapının sapını tuttum. Kapıyı sessizce açıp aralık bıraktım. Bir an koridorda durup gözlerimi aydınlığa alıştırdım. Sonra ses çıkarmadan yürümeye başladım. Dolap odası bu yönde, gece hemşiresinin odasına bitişik olandan bir önceki odaydı. İçinde Corelli IlI’deki hasta sayısı kadar dolap vardı, her yatağa bir dolap. Dolapların anahtarları da burada, bir çekmecede dururdu. Bir içeri girebilsem Hugo’nun giyeceklerini bulmak kolaydı, ama oda kapısı kilitli olabilirdi. Bir de baktım, bütün içtenliğimle, kilitli olması için dua ediyorum! Elim dolap odasının kapısına vardığında içimden, “Ne olur, kilitli olsun!” dedim. Kapı kilitli değildi. Hiç ses çıkarmadan açılıverdi. Kapı ardındaki loştukta durduğum yerden, acaba Hugo’ya gidip kapıyı kilitli bulduğumu mu söylesem, diye olasılıkları tarttım. Öyle ya, kapı sahiden kilitli olabilirdi. Hatta kilitli olması çok akla yakındı. Bu fikirle bir süre boğuştum; bunu bir şeytana uyuş olarak görmem mi gerektiğini kestiremiyordum. İçimde hastaneye karşı bir sorumluluk duygusu uyandırmaya çalıştım, ama bu yedek güçleri seferber etmek için iş işten geçmişti. Hastaneye karşı bir bağlılık, bir sorumluluk duygusu geliştireceksem bunu dört dakika önce yapmam gerekiyordu. Şimdi Hugo’ya yardım etme yoluna koyulmuştum artık. Kendimi Hugo'ya adamıştım. Ona yalan söylemek kalleşlik olurdu. Elimi uzatıp anahtarları aldım.</span></p>
<p class="calibre1"><span class="font1">Dolabı açtım, içindekileri sessizce, birer birer alıp masanın üstüne koydum. Hugo'nun eski, kareli gömleği, daha bile eski fitilli kadife pantolonu, daha yenice, sabun kokan bir spor ceket, Jaeger marka bir yelekle külot, delikli çoraplar, çamurlu botlar. Giysilerin ceplerinde ufak tefek bir şeyler şıkırdıyordu. Derin bir soluk alarak giysileri yüklenmeye başladım, her şeyi kucağıma yığıp botları da en üste koyunca önümü neredeyse göremez oldum. Derken dolap kapısını açık, anahtarları da üstünde bırakmış olduğumu gördüm. Giysileri yeniden, birer birer masa üstüne aktarıp dolabı kapadım, anahtarları gene çekmeceye koydum. Bunların önemi yoktu ya, çünkü nasılsa Hugo'nun yokluğu giysilerin çalınmış olmasından önce fark edilecekti, ama ben düzenli olmayı severim. Yükümü yeniden yüklendim, ayaklarımı sürüye sürüye kapıya yürüdüm. Bir yandan da, Hugo'nun botlarından biri yere düşerse nasıl bir patırtı çıkacağını duyar gibi oluyordum. Neyse, bir terslik olmadı. Sırtımın ortasında, birisi kaburgama bir Sten tabanca dayamış gibi bir duyguyla koridorda kayarcasına ilerledim. Hugo'nun kapısı aralık duruyordu, yan dönüp içeri girdim ve giysi yığınını yumuşak bir patırtıyla yatağın üstüne bıraktım.</span></p>
<p class="calibre1"><span class="font1">Hugo kalkmış, sırtında şekilsiz bir beyaz gecelikle pencere başında tırnaklarını kemirmekteydi.</span></p>
<p class="calibre1"><span class="font1">“Harika!” dedi. Bayram sevinciyle giysilerinin üstüne atladı, ben de kapıyı sessizce kapadım.</span></p>
<p class="calibre1"><span class="font1">“Çabuk ol!” dedim. “Gidiyorsak gidelim.” Ömrümde Hugo’ya karşı hiç böylesine sabırsız ve kayıtsız olmamıştım. Giyinirken elini durup durup başına götürdüğünü fark ettim ve bu macera acaba ona ciddi bir zarar verebilir mi, diye düşündüm, ama bu olasılık da beni ilgilendirmiyordu artık; ne bir tartışma konusu olarak -çünkü tartışma süresi dolmuştu- ne de Hugo'nun selameti açısından, çünkü Hugo’nun selameti konusunda duyabileceğim kaygılar yerlerini, kendimle ilgili çok daha şiddetli kaygılara bırakmıştı. Beni, hastaneye sadakatsizlik edecek noktaya getirdiği için Hugo'ya müthiş sinirleniyordum; kimseye görünmeden dışarı çıkabileceğimiz konusunda da ciddi çekincelerim vardı. Yakayı ele verirsek başıma gelebilecekler konusunda da tahminlerimin belirsizliğiyle orantılı olarak şiddetlenen bir korkuya kapılıyordum. Tir tir titriyordum.</span></p>
<p class="calibre1"><span class="font1">Hugo hazırlanmıştı. Boş yere yatağını düzeltmeye çalışıyordu. “Bırak şimdi onu!” dedim, elimden geldiğince haşin. “Bak, dinle” diye ekledim. “Gece hemşiresinin odasının önünden geçmek zorundayız. Kapısı camlıdır, bu yüzden emeklememiz gerekecek. Sen de şu botları çıkarsan iyi olur. Çok gürültü yapacağa benziyorlar. Peşimden gel, ben ne yapıyorsam onu yap. Sakın konuşma, sonra, allahını seversen dikkat et; cebinde yere düşebilecek bir şeyler olmasın. Tamam mı?” Hugo, tamam, gibilerden baş salladı; gözleri testekerlek açılmış, yüzü masum bir gülümseyişle ışıyordu. Ona baktıkça sabrım taşıyordu. Başımı kapıdan çıkarıp baktım.</span></p>
<p class="calibre1"><span class="font1">Gece hemşiresinin varlığını gösteren hiçbir belirti yoktu, hiçbir ses duyulmuyordu. Dışarı süzüldüm, Hugo da ayılar gibi yuvarlanmakla ıhıldamak karışımı bir ses çıkararak peşimden geldi. Dönüp kaşlarımı çatarak parmağımı dudaklarıma bastırdım. Hugo hevesle başını salladı. Gece hemşiresinin odasında hâlâ ışık yanıyordu. Yaklaşınca onun içeride kıpırdadığını duydum. Çömeldim, camın hizasından aşağıda kalmaya dikkat ederek kıçın kıçın kapının önünden geçtim. Sonra dönüp Hugo’ya baktım. Hugo duraksıyordu. Besbelli, birer eline almış olduğu botlarını ne yapacağını bilemiyordu. Birbirimize baktık, Hugo soru sorarcasına bir hareket yaptı. Ben de, onun sorunuyla ilgimi tamamen kestiğimi belirten bir el hareketiyle karşılık verdim ve koğuş kapısına doğru yürüdüm. Sonra gene dönüp baktım; az kalsın yüksek sesle gülecektim. Hugo botlarının bağcıklarını dişleri arasına alıp dört ayak olmuş, poposu dağ gibi havada, emekliyordu. Ona kaygılı gözlerle baktım; herhalde görüş alanına girmekte olan bu yarım daire biçimindeki yüzey, gece hemşiresinin dikkatini çekmesindi sakın? Ama hiçbir şey olmadı. Hugo kapıda, tükürüğü botlarının içine damlayarak, yanıma geldi. Ona baş salladım ve birlikte Corelli IlI'ten çıktık.</span></p>
<p class="calibre1"><span class="font1">Şimdi artık korunma olanağı kalmamıştı, yalnızca umut vardı. Ana merdivenden aşağı indik, Hugo'nun başı sargılarla taçlanmış durumda, apaçık orta yerdeydik. Hastane bizi sessiz sedasız çevreliyor ve o parlak ışıklarını üzerimize odaklıyordu; sanki bizi gözetleyen kocaman bir gözdü de biz bu gözün tam bebeğine girmek üzereydik. Üst katlardan yankılanarak yükselecek ve bizi suçlayıp durmamızı söyleyecek olan sesi bekliyordum, ama hiçbir ses duyulmadı. Merdivenden inmiş, Kanat Mutfağı’na yaklaşmıştık. Mutfağın karanlık olduğunu görünce müthiş sevindim; içeride kimse yoktu. Bir an sonra özgür olacaktık. Daha şimdiden kalbim başarının mutluluğuyla çarpıyor, düşüncelerim zafer kanatları takınıyordu. Olmuştu bu iş! Ardiyeyle aramızla birkaç adımcık vardı artık. Dönüp Hugo’ya baktım.</span></p>
<p class="calibre1"><span class="font1">Tam ben döndüğüm sırada, on beş metre kadar ilerimizde, koridorun köşesinden bir karaltı döndü. Sırtına mavi bir kimono geçirmiş Solcu Stitch’di bu. Üçümüz birden zınk diye durduk. Stitch bizi algıladı, biz Stitch’i. Sonra onun ağzının açılmaya başladığını gördüm.    .</span></p>
<p class="calibre1"><span class="font1">“Çabuk, buradan!” dedim Hugo’ya yüksek sesle. Bunlar, saatlerden beri yüksek sesle söylediğim ilk sözlerdi, tınlamaları çok tuhaf geldi kulağıma. Ardiye kapısına doğru atıldım, Hugo’yu kapıdan içeri ittim.</span></p>
<p class="calibre1"><span class="font1">“Pencereden!” diye arkasından bağırdım, önüm sıra onun paldır küldür koştuğunu duyabiliyordum, ardımda da Stitch’in koridor zemininde hışırdayan ayak seslerini. Odanın kapısını arkamdan hızla kapattım ve tam pencereye yöneldiğim sırada ani bir esinle yan tarafta yığılı duran somyaları tutup var gücümle odanın ortasına doğru çektim. Somyaların içeri doğru yıkılmaya başladığını hissettim. Hemen yana sıçrayıp öbür duvarın önündeki somyaları da harekete geçirdim. Birbirine giren iki iskambil destesi gibi -ama kıyameti andırır bir gürültü çıkararak- iki somya yığını kapının ardında çarpışıp kenetlendi. Stitch’in dışarıda sövüp saydığını duyabiliyordum. Hugo’yu izledim.</span></p>
<p class="calibre1"><span class="font1">Hugo pencereyi ardına dek açık bırakmıştı. Buradan aşağı Ni-jinsky gibi atladım ve çimlerin üzerinde hoplayıp durmakta olan I lugo’ya çarptım.</span></p>
<p class="calibre1"><span class="font1">Hugo acı acı, “Botlarım! Botlarım!” diye inlemekteydi. Besbelli atlarken botlarını pencerenin iç yanında bırakmıştı.</span></p>
<p class="calibre1"><span class="font1">“Başlatma şimdi boktan botlarından! Kaçmana bak!” dedim. Geride, Stitch’in çıkmaya çalışırken somya barikatını aşamadığını gösteren metalik bir şamata kopmuştu. Başımı arkaya atarak bir koşu kopardım ve bahçenin kurşuni sabah ışığıyla iyice aydınlanmış olduğunu görerek şaşırdım. Biz kiraz ağaçlarının altından dört nala koşarken birilerinin bir üst kat penceresinden üstümüze ateş açtığını görsem şaşmayacaktım.</span></p>
<p class="calibre1"><span class="font1">Çimliği, çakıllı yolu geçtik, zincirlerin üstünden atlayıp Gold-hawk Yolu’na doğru koştuk. Hugo’nun sargıları çözülmeye başlamış, arkası sıra flama gibi dalgalanıyordu. Köşeyi dönmezden önce arkama baktımsa da izlendiğimizi gösteren bir belirti yoktu. Yavaşladık.</span></p>
<p class="calibre1"><span class="font1">Hugo'ya, “Kafan </span><span class="font6">şimdi</span><span class="font1"> nasıl bakalım?” diye sordum. Koşarken hızımız saatte otuz kilometreyi bulmuş olmalıydı.</span></p>
<p class="calibre1"><span class="font1">“Fecaat!” dedi Hugo. Bir duvara dayandı. “Allah kahretsin, botlarımı almama izin vermeliydin, Jake! Çok özel botlardı. Avusturya’dan almıştım.”</span></p>
<p class="calibre1"><span class="font1">“Hugo, sen bugün bir doktora görünsen iyi olur” dedim ona, “Vicdanımda bir de bunun yükünü taşımak istemiyorum.”</span></p>
<p class="calibre1"><span class="font1">Hugo, “City’de tanıdığım biri var, ona görünürüm” dedi. Ağır ağır Shepherd’s Bush yönünde yürümeye başladık.</span></p>
<p class="calibre1"><span class="font1">Gün hızla ağarmaktaydı. Saat beşi geçmiş olmalıydı, biz Shepherd’s Bush Parkı’na vardığımızda güneş sislerin arasından parlamıştı. Etrafta kimsecikler yoktu. Bir kez, Hugo’nun sargısını düzeltmek için durduk. Sonra konuşmadan yürümeyi sürdürdük. Hugo’nun, çoraplarındaki çeşitli deliklerden dışarı taşan o koca ayaklarına baktıkça elimde olmadan Anna’yı düşünüyordum. Aklıma Anna’nın gelmesiyle birlikte içimde Hugo’ya karşı birden, acımayla karışık bir öfke uyandı. Ne çok dert açmıştı bu adam bt!tıim başıma! Ama bunların hiçbirinin başka türlü olmasına olanak yoktu.</span></p>
<p class="calibre1"><span class="font1">“Beni işimden ettin” dedim.</span></p>
<p class="calibre1"><span class="font1">“Belki seni tanımamışlardır.”</span></p>
<p class="calibre1"><span class="font1">“Bal gibi de tanıdılar. Bizi gören o herif Corelli’de çalışır. Benim düşmanımdır.”</span></p>
<p class="calibre1"><span class="font1">“Üzgünüm” dedi Hugo.</span></p>
<p class="calibre1"><span class="font1">Holland Park Caddesi boyunca yürüyorduk. Ortalık tamamen aydınlanmış, sis dağılmıştı. Evlerin tepesinden henüz çıkmış olan güneş gölgelerimizi keskinleştiriyordu. Uyuyan pencerelerin önünden geçtik. Londra uyanmamıştı daha. Derken yoldan birkaç işçi otobüsü geçti. Biz hâlâ yürüyorduk. Hugo başını önüne eğmiş, gözlerini kör gibi kaldırıma dikmiş, tırnaklarını kemiriyordu. Onu dikkatle gözlüyordum, bir resmi ya da bir ölüyü incelercesine. Tuhaf bir duyguya kapılmıştım; sanki Hugo hem çok uzağımda hem de şimdiye değin olmadığı ve şimdiden sonra da asla olmayacağı kadar yakınımdaydı. İçimden konuşmak gelmiyordu. Böylece uzun süre konuşmadan yürüdük.</span></p>
<p class="calibre1"><span class="font1">“Nottingham’a ne zaman gidiyorsun?” diye sordum en sonunda.</span></p>
<p class="calibre1"><span class="font1">Hugo başını kaldırarak, üstünkörü, “Şey, iki, üç gün içinde herhalde” diye yanıtladı. “Buradaki işleri yoluna koymanın kaç zaman alacağına bakar.”</span></p>
<p class="calibre1"><span class="font1">Yüzüne baktım; gerçi hiçbir çizgisi değişmiş değildi gene de bunu mutsuz bir adamın yüzü olarak gördüm. Göğüs geçirdim. “Orada oturacak bir yerin var mı?”</span></p>
<p class="calibre1"><span class="font1">“Henüz yok. Pansiyon falan bulmam gerekecek.”</span></p>
<p class="calibre1"><span class="font1">“Gitmezden önce seni görebilecek miyim?” diye sordum.</span></p>
<p class="calibre1"><span class="font1">Hugo, “Maalesef çok işim olacak” dedi. Gene içimi çektim.</span></p>
<p class="calibre1"><span class="font1">Sonra ikimiz aynı anda, bunun hem muhabbetimizin sonu olduğunu hem de birbirimize veda etmenin çok zor geleceğini algıladık.</span></p>
<p class="calibre1"><span class="font1">Hugo, “Jake, beş şilin ödünç versene bana” dedi. Parayı verdim. Hâlâ yürüyorduk.</span></p>
<p class="calibre1"><span class="font1">Hugo, “Benim acele etmem gerek, kusura bakmazsan” dedi.</span></p>
<p class="calibre1"><span class="font1">“Peki” dedim.</span></p>
<p class="calibre1"><span class="font1">“Yardımların için çok teşekkürler.”</span></p>
<p class="calibre1"><span class="font1">“Bir şey değil” dedim.</span></p>
<p class="calibre1"><span class="font1">Hugo benden kurtulmak istiyordu. Ben Hugo'dan kurtulmak istiyordum. Bir anlık bir sessizlik oldu; ikimiz de söylenecek en uygun şeyi bulmaya çalışıyorduk. İkimiz de bunu beceremedik. Bir an göz göze geldik. Sonra Hugo kısaca, “Kaçmam gerek, bağışla” dedi.</span></p>
<p class="calibre1"><span class="font1">Adımlarını iyice hızlandırarak Compden Hill Yolu’na saptı. Ben de eski tempomla onu izledim. Hugo aradaki mesafeyi açıyordu. Onun peşi sıra yürümeyi sürdürdüm. Hugo Sheffield Terrace’a saptı; ben köşeyi döndüğümde o, yirmi beş otuz metre önümdeydi. Dönüp beni gördü, adımlarını sıklaştırdı. Homton Sokağı’na saptı, aynı tempoyla peşinden gittim ve onun uzakta, Gloucester Walk’a saptığını gördüm. Ben Gloucester Walk’un köşesine vardığımda o gözden kaybolmuştu.</span></p>
<p class="calibre1"><span class="font1">XIX</span></p>
<p class="calibre1"></p>
<p class="calibre1"><span class="font1">Kensington’dan geçtiğim sırada gün başladı. Yapacak hiçbir işim yoktu. Dükkânların vitrinlerine baka baka yürüdüm. Lyons’a girip kahvaltı ettim. Bu epey zamanımı aldı. Sonra gene yürümeye başladım. Earls Court Yolu'ndan aşağı yürüdüm ve Madge’in oturduğu evin önünde bir süre durdum. Pencerelerdeki perdeler değişmişti. Her şey değişik görünüyordu. Belki de aynı ev değildir, diye kuşkuya düştüm. Derledim. Earls Court İstasyonu'nun yakınında bir bardak çay içtim. Dave’e telefon etmeyi düşündümse de aklıma ona söyleyebileceğim özel bir şey gelmedi.</span></p>
<p class="calibre1"><span class="font1">Kuşluk saati olmuştu. Hastanede şimdi, Corelli Ill’ün mutfağında kahve kupalarını yıkıyor olmalıydılar. Bir çiçekçiye girdim, Miss Piddingham’a gönderilmek üzere, gülünç derece kocaman bir</span></p>
<p class="calibre1"><span class="font1">gül buketi ısmarladım. Bukete herhangi bir not ve mesaj eklemedim. Pid bunun kimden geldiğini bal gibi bilecekti. Nihayet publar açıldı. Bir şeyler içtim. Aslında Dave'e söyleyecek bir şeyim olduğunu düşündüm, yani Finn’den haber var mı, diye sorabilirdim. Goldhawk Yolu’na telefon açtım, ama cevap çıkmadı. Finn’i bulmak ihtiyacım iyice depreşmeye başlamıştı; dikkatimi bu konudan zorla uzaklaştırdım. Bir şeyler daha içtim. Zaman yavaş geçiyordu.</span></p>
<p class="calibre1"><span class="font1">Başlangıçta özel bir şey düşünmüyordum. Düşünecek çok fazla şey vardı. Öylece oturup bırakıyordum, içimde bir şeyler biçime girsin. Dikkat düzeyimin hemen altında, karanlıkta birtakım iri şekillerin benim yardımım olmaksızın kıpırdandığını hayal meyal duyumsuyordum. Sonunda yavaş yavaş, nerede olduğumu görmeye başladım. Anna’yla ilgili anılarım kökten değişime uğramıştı. Her birinin içine yeni bir boyut katılmıştı. Hugo'ya, Anna’nın onu ilk nerede gördüğünü ve Hugo’nun o iğrenç deyimiyle, “bir bakış baktığını” sormayı unutmuştum. Ama Hugo’nun Sadie’yle tanışıklığı çok eskilere dayandığına göre Anna’yla tanışması da benim Anna’yla ilişkimin -uzun ayrılığımızdan önceki- son dönemleriyle aynı zamana rastlamış olabilirdi. Bunu düşündüğüm zaman Anna'yla ilgili bütün anılarımın kirlendiğini hissettim; onun, belleğimdeki imgeleri bile sanki değişime uğradı, taşlarından kan sızan heykeller gibi.</span></p>
<p class="calibre1"><span class="font1">Kafamda Anna’nın bir portresi kalmamıştı artık. Anna bir büyücünün yarattığı hayal gibi eriyip gitmişti, gene de her nasılsa, varlığını her zamankinden daha elle tutulurcasına hissediyordum. Sanki Anna ilk kez şimdi, benim bir parçam değil de ayrı bir varlık olarak varoluyordu. Bunu yaşamak son derece acı vericiydi. Gene de gözlerimi onun bulunduğu yere diktiğim zaman yeni başlangıçların hevesini duyuyordum ki bu, belki de aşkın girdiği sayısız kılıklardan biriydi. Anna, yeni baştan öğrenilmesi gereken bir şeydi. İnsan bir başka insanı ne zaman sahiden “öğrenebilmiş”tir? Belki de öğrenmenin imkânsızlığını kavradığı, öğrenmek arzusunu dışladığı ve en sonunda öğrenmeye ihtiyaç bile duymaz olduğu zaman! O zaman da insanın ulaştığı şey bilgi değil, bir tür ortaklaşa varoluştur ki bu da aşkın sayısız kisvelerinden biridir.</span></p>
<p class="calibre1"><span class="font1">Hugo’yu düşünmeye başladım. Hugo kafamın içinde som taştan bir ilkel anıt gibi yükseliyordu; ki tarih öncesinde insanların, asla öğrenemeyeceğimiz insani bir amaç uğruna diktikleri şekillendirilmemiş ve bölünmemiş bir taş. Hugo'nun bu bambaşkalığını kendinde değil bende ya da Anna'da aramak gerekirdi. Oysa o bizde kendi eseri olan hiçbir şeyi tanımıyordu. Hak iddia etmeyen ve uzun düşüncelere dalmayan bir adamdı. Neden peşinden koşmuştum onun? Bana söyleyecek hiçbir şeyi yoktu ki! Onu görmüş olmak yeterdi. Bir işaretti o, bir alamet, bir tansık. Ne var ki bu sonuca varır varmaz gene ona yönelik bir merak duymaya başladım. Onu Nottingham'da, küçük, ücra bir işlikte, koca elinde küçücük bir saatle hayal ettim. Saatin o minik, huzursuz kıpırtılarını gördüm, sayısız taşını. Hugo'yla işim bitmiş miydi?</span></p>
<p class="calibre1"><span class="font1">Pubdan ayrıldım. Fulham Yolu'nda bir yerdeydim. Yaklaşan bir taksi görünceye kadar kaldırımda sessizce bekledim. Taksiyi durdurdum. “Holborn Viyadükü” dedim sürücüye. Taksiye binince arkama yaslandım ve bunun, çok uzun bir zaman süresince bana kaçınılmaz gelecek en son edim olduğunu hissettim. Londra yanımdan hızla kayıp geçiyordu, bildikliği yüzünden âdeta görünmez olan sevgili kent. Gijney Kensington, Knightsbridge, Hyde Park Köşesi. Soru sordurtmayacak, neden aratmayacak olan en son edimdi bu. Bunu, anıları zihinde evirip çevirerek ince ince düşünmenin uzun işkencesi izleyecekti. Hani boğulmak üzere olanların yaşamları son anda gözlerinin önünden geçermiş ya, Londra kenti de benim gözlerimin önünden öyle geçip gidiyordu. Piccadilly, Shaftesbury Caddesi, New Oxford Sokağı, High Holborn.</span></p>
<p class="calibre1"><span class="font1">Sürücüye ücretini ödedim. Öğle sonrası yarılanmıştı. Viyadükün üstiınde durup aşağıya, Farringdon Sokağı'nın girdabına baktım. Girdaptan kanatlarını tembel tembel çırparak bir güvercin yükseldi. Onun ağırdan, St Bride’ın sivri kulesine doğru uçmasını seyrettim. Güneş sıcacıktı ensemde. Oyalanıp duruyordum. Son eylemimi birazcık daha sürdürmek istiyordum. Bir acının önsezisi ayağımı bağlıyordu, oyun bittikten sonra gelen acı; hani ölüler sahneden dışarı taşınmış, borazanlar susmuştur ve bomboş bir gün doğar, tekrar tekrar doğarak bizim kendi uydurmamız olan son'larla alay edecek olan gün. Ayağımı merdivene bastım.</span></p>
<p class="calibre1"><span class="font1">Merdiven yüksekti. Yarı yere geldiğimde durup sığırcık kuşlarına kulak verdimse de hiçbir şey duymadım. Bu kuşlar akşama doğru ötüp cıvıldaşırlar. Hugo’nun burada olup olmayacağı, kendime bile sormaya cesaret edemediğim bir soruydu. En son sahanlıkta soluklanmak üzere durdum. Kapı kapalıydı. Yürüyüp tıklattım. Cevap çıkmadı. Yeniden, çok hızlı vurdum. Ortalık çok sessizdi. Bu kez kapıyı yokladım. Açıldı, içeri girdim.</span></p>
<p class="calibre1"><span class="font1">Hugo’nun salonuna girdiğim sırada birden, müthiş bir harıltı oldu. Oda hışırdayarak dönüyor ve dağılıp yüzlerce siyah parçaya ayrılıyordu. Korkuyla kapıya sarıldım. Sonra gördüm, içerisi kuş doluydu. İlk hamlelerinde pencereyi bulamamış olan sığırcık kuşları etrafta delicesine çırpınarak duvarlara, camlara çarpıyorlardı. Sonra açık yeri buldular, uçup gittiler. Çevreme bakındım. Hugo’nun evi daha şimdiden, insan barınağından çok kuşhaneyi andırıyordu. Halı, beyaz pislik lekeleri içindeydi, açık pencereden içeri yağmur girip duvarı lekelemişti. Hugo epeydir buraya gelmemişti herhalde. Yatak odasına yürüdüm. Yatak çıplak duruyordu. Elbise dolabı boştu. Bir süre bu tuhaf olaylar üstüne kafa yordum. Sonra öbür odaya geçip telefonun kulaklığını kaldırdım. Telin öbür ucunda Hugo’yu bulacakmışım gibi tuhaf bir his içindeydim. Ama telefon kesik gibiydi. Kanepeye oturdum. Herhangi bir şey bekliyor değildim. Biraz zaman geçti. City semtinde bir çan, bir saat başını çaldı. Başka çanlar bunu izledi. Saymaya yeltenmedim.</span></p>
<p class="calibre1"><span class="font1">Bakışlarım odanın içinde boş boş gezindikten sonra Hugo’hun yazı dolabına takıldı. Bir süre baktım. Sonra kalkıp yanına gittim. Üst çekmeceyi açtım. Çekmecenin içinde, birtakım boş dosyaların altında yarı saklı Susturucu’nun bir kopyası duruyordu. Aldım. Baştaki boş sayfaya Hugo büyük harflerle adını yazmıştı. Sayfaları çevirdim. Hugo bazı bölümlerin altını çizmiş, sayfa kenarlarına artı ve soru işaretleri çıkmıştı, bir yerde de kurşun kalemle yazılmış bir not vardı; J.’ye sor. Bunu görünce içim burkuldu, kitabı kapayıp cebime soktum, öbür çekmeceleri karıştırdım, sonra dolabın kapağını açtım. İçerisi kâğıt ve mektuplarla dopdoluydu. Bunları çabuk çabuk elden geçirmeye giriştim. Kutuları, küçük bölmeleri karıştırdıkça yere bir kâğıt çağlayanı dökülmeye başladı. Aradığımı bulamıyordum.</span></p>
<p class="calibre1"><span class="font1">Eski mektuplarla faturalar, yontulmak isteyen kalemler, mühür mumları, kibrit kutuları, yarı boş pul defterleri, zaman aşımına uğramış çek defterleri parmaklarımın arasından akıp gidiyordu. Küçük bir çekmecede bulduğum birtakım ürkünç görünüşlü nesnelerin Belfounder marka fünyeler olduğunu anladım; bizi stüdyodan kurtarmış olandan biraz daha küçük çaptaydılar. Bir başka çekmecede inci bir kolye vardı; belki de sevgi dolu bir özenle, Sadie için alınmış, artık ona asla ulaşamayacak bir armağan ya da belki Sadie kolyeyi geri çevirmişti de paket bir sabah buraya taahhütlü olarak gelmiş ve açmayı Hugo’nun yüreği kaldırmadığı için günler günü ortalıkta kalmıştı. Ama ben aradığımı bulamıyordum.</span></p>
<p class="calibre1"><span class="font1">Oturup önüme boş bir kâğıt çektim. Hugo’ya mektup yazmak istiyordum. Hugo’nun mürekkepli kalemlerinden biriyle Hugo'nun mürekkebini aldım. Sığırcıklardan biri pencereden girdi, beni gördü, gene dışarı uçtu. Parmaklıktan yumuşak cıvıltılar geliyordu. Parmaklığın yukarısındaki mavi göğe baktım. </span><span class="font6">Hugo,</span><span class="font1"> diye yazdım kâğıdın üstüne. Başka diyecek bir şey aklıma gelmedi. </span><span class="font6">Bana Not-tingham daki adresini bildir,</span><span class="font1"> demeyi düşündüm, ama pek cılız ve soğuk kaçacaktı, bu yüzden yazmadım. Sonunda kâğıdın üzerine, yukarıdan aşağıya kavislenen bir çizgi çektim, altına da imzamı atıp Bayan Tinckham’ın adresini ekledim. Kâğıdı bir zarfa koyup zarfı kitap rafının üstünde dengeleyerek çıkmaya hazırlandım. Tam dönerken kitap rafının arkasındaki bir şey gözüme takıldı. Bu, bir kasanın yeşil kapısıydı.</span></p>
<p class="calibre1"><span class="font1">Duraladım, sonra rafı duvarın biraz önüne çektim. Kasanın kapısına asıldım, ama kilitliydi. Bir süre düşünceli gözlerle kasayı süzdüm. Sonra yapmam gereken şeyi açıkça gördüm. Yazı dolabına gittim, çekmecedeki küçük fünyelerden birini aldım. Bu küçük patlayıcıyı parmaklarımla yoklarken, acaba ne kadar güçlü, diye düşündüm. Biraz kayıtsızca düşünüyordum bunu, bir yandan da ceplerimde kibrit aranıyordum. Fünye koni biçimliydi. Parmağımı kasa kapısının üstünden geçirerek koninin sivri ucunu sokabileceğim bir çatlak bulmaya çalıştımsa da kapı bir keşiş kafası gibi pürüzsüzdü, rezeler bile kasanın içine yerleştirilmişti. Hiçbir gedik olmadığı gibi fünyeyi üstüne oturtabileceğim herhangi bir çıkıntı falan da yoktu. Sonunda Hugo'nun yazı dolabından bir rulo zamklı kâğıt aldım ve fünyeyi, kapının en zayıf olduğunu varsaydığım yerine, kilidin kenarına yapıştırdım. Fünyenin dibinden küçük, pamuk bir fitil sarkıyordu. Kibrit alevini buraya tutup odanın karşı köşesine gittim. Düşünceli gözlerle fünyeyi süzdüm. Şimdi bütün duvar, bir ahşap ve sıva bulutu içinde birden dağılsa ve arkadan gökyüzüyle St Paul Katedrali’nin kubbesi görünse bile sanırım şaş-mayacaktım.</span></p>
<p class="calibre1"><span class="font1">Parlak bir ışık çaktı, bir çatırtı oldu. Gözlerimi yumdum. Oda duman doldu, parmaklığın altından bir kuş bulutu havalandı. Gözlerimi açtığımda kükürtlü sisin arasından kasanın kapısının ardına dek açılmış ve tek rezesinden yere doğru sarkmış olduğunu gördüm. Başka hasar yoktu. Gidip kasanın içine baktım. İçerisi iki geniş ve derin raftan ibaretti. Alt rafta, bir ve beş poundluk desteler halinde bir sürü para duruyordu. Üst raftaysa aradığımı gördüm.</span></p>
<p class="calibre1"><span class="font1">İki mektup destesi vardı. Bunları aldım. Destelerin birindeki derli toplu, özenti yazının Sadie’ye ait olduğunu tanıdım, öbür deste çok daha büyüktü. Bir iskambil destesini karıştırırcasına karıştırdım bunu. Mektupların hepsi Anna’dandı. “Güzel mektuplar,” demişti Hugo. Bunları elimde sıkarken içimde suçluluk ve zafer duygularıyla umarsızlık çarpışıyordu. Kanepeye oturdum. Hayalimde canlandıramadığımı şimdi gözlerimle görecektim. İlk zarfı çekip çıkardım.</span></p>
<p class="calibre1"><span class="font1">Tam o dakikada, sokakta bir arabanın keskin bir fren gıcırtısıyla gelip durduğunu duydum. Duraksadım. Yanaklarım yanıyor, her yanım titriyordu. Mektupları elimden bırakmaksızın kalkıp bir sandalye üstüne çıkarak başımı pencereden uzattım. Kapıya bir kamyon yanaşmıştı. Bir an bakıp bekledim, ama dışarı kimse çıkmayınca sandalyeden indim. Elimdeki zarfa baktım ve o karanlık orman ve o ormana yalınayak giren Anna hayalimde canlandı. Titreyen parmaklarım zarfın içindeki mektubu buldu. Sayfalarca yazılmış bir mektuptu bu. Katlanmış kâğıtları açmaya başladım. Tam o sırada bir araba sesi duydum. Ses keskin bir kreşendoyla yükseldi, sonra durdu. Kendime sövüp sayarak taş kesilmiş gibi kalakaldım. Gidip gene sandalyeye çıktım. Ta aşağıda Hugo’nun siyah Alvis’ini gördüm. Tam kamyonun arkasında durmuştu. Sevinç ya da korku değil de ikisinin karışımı olan bir his, arabaya kalbim hızla çarparak bakmama neden oluyordu, ürperiyordum. Hugo i"ldi, gelecekti.</span></p>
<p class="calibre1"><span class="font1">Arabadan birisi indi. Ama Hugo değildi bu. Bir an baktım. Sonra Solcu’nun sarışın başıyla narin yapısını tanıdım. Parmaklarım pencere pervazına yapışmış, dudaklarım yarı aralık, onu izledim. Solcu kaldırımda durmuş, o anda kamyondan inen iki adamla hir şeyler konuşmaktaydı. Parlak güneş ışığı onların upuzun gölgelerini kaldırıma düşürüyordu. Sonra Alvis'in ön camında NISP harflerini gördüm. Ve her şeyi anladım. Sandalyeden yere atladım. Kendi çevremde dönerek gözlerimi, çığlı bir dağda tutunacak yer arayan adamlar gibi odada dolaştırdım. Hugo’ya yazdığım notu kapıp cebime koydum. Bir an felce uğramış gibi durdum. Derken ta aşağıdan, merdiveni tırmanan ayak sesleri geldi. Gözlerimi odada dolaştırdım;- karıştırılmış dolap, açılmış kasa. Hâlâ elimde .duran mektuplara baktım, açmak üzere olduğum mektubu gene destenin içine koydum. Desteyi bir an daha elimde tuttum, cebime sokacak gibi yaptım. Ama bu olanaksızdı. Mektuplar elimi yakıyordu. Desteyi gene kasanın içine fırlattım. Sonra bir pound’luk destelerin en büyüğünü seçip cebime tıkıştırdım. Yüksek sesle, “Hiç değilse bu, devrime kalmayacak!” dedim ve kapıya seğirttim.</span></p>
<p class="calibre1"><span class="font1">Sahanlığı üç adımda geçtim; Hugo’nun mutfağına daldığım sırada merdivenden Solcu’nun sesini duyabiliyordum. Mutfak penceresini açıp düz dama atladım. Damda sağlam adımlarla yürüdüm. Bitişik ofis binasının tavan pencereleri yaz ikindisine doğru açılmış duruyordu. Ayaklarımı bunların birinden aşağı sarkıttım ve kendimi boş bir sahanlıkta buldum. Merdivenden aşağı yöneldim ve bir iki dakika sonra bir kapıdan daracık bir yan sokağa çıktım. 1 )önüp caddeye çıktım, karşı kaldırıma geçtim. Ben kayıtsız adımlarla Hugo’nun evinin hizasından geçerken adamlar Renoir'ları dışarı taşımaya başlamışlardı bile.</span></p>
<p class="calibre1"><span class="font1">XX</span></p>
<p class="calibre1"></p>
<p class="calibre1"><span class="font1">Mars beni görünce sevincinden uçtu. Bütün gün evde kapalı kalmıştı. Karnını doyurdum, etinin geri kalanını da düzgünce paket yaptım. Sonra birkaç parça giyeceğimi bir çantaya koydum. Holde bana gelmiş bir iki mektupla bir paket vardı, onları da, bakmadan, çantaya tıktım. Dave’e, konukseverliğine teşekkür eden bir not yazdım, Mars’ı alıp sokağa çıktım.</span></p>
<p class="calibre1"><span class="font1">Seksen sekiz nolu bir otobüse bindik. Mars kondüktörün bir sürü laf etmesine neden oldu. Üst katta en ön sıraya oturduk; kısa bir süre önce ben gene bu sırada oturmuş ve Anna’yı o kadar düşünmüştüm ki sonunda otobüsten inip onu aramaya çıkmak ihtiyacını duymuştum. Şimdi bu yüksek yerden Oxford Sokağı’ndaki kalabalıklara bakıp Mars’ın başını okşarken ne mutluydum ne de</span></p>
<p class="calibre1"><span class="font1">üzgün, yalnızca biraz gerçekdışıymışım gibi geliyordu, cam bir fanus içine kapatılmışım gibi. Olaylar yanımızdan işte bu kalabalıklar gibi akıp geçer ve her birinin çehresi ancak bir an görülür. Çok önemli olan şeyler sonsuza kadar değil, sadece geçici bir süre çok önemlidirler. Bütün uğraşlarla sevgiler, servet ve ün peşinde koşmalar, gerçeği aramalar, hepsi, tıpkı gerçeğin kendisi gibi akıp geçen ve hiçliğe dönüşen anlardan oluşmuştur. Gene de bizler bu hiçlikler dehlizinin içinden, geçmiş ve gelecekteki temelsiz barınaklarımızı yaratan o mucizeli yaşam gücüyle ilerler dururuz. Böylece yaşar gideriz; zamanın sürekli ölümüyle haşır neşir bir ruh; yitik anlamlarla, yeniden yakalanamayan anlarla, anımsanmayan yüzlerle haşır neşir, ta ki en son darbe bütün bu an’larımızı sona erdirinceye ve o ruhu, çıkıp geldiği boşluğa geri gönderinceye değin.</span></p>
<p class="calibre1"><span class="font1">Kafamdan işte bunları geçiriyordum; otobüsten inmek hiç içimden gelmiyordu. Ama Oxford Circus’a vardığımızda ayağa kalktım, Mars’ı peşim sıra çekerek basamakları indim. İzdiham saatiydi. Peşimde köpekle kalabalıkların arasından kendime yol açarak Rathbone Meydanı’na saptım. Soho çok sıcak ve tozluydu, öğle sonrasının sersemliğiyle somurtuk ve aylak. İnsanlar ortalıkta öylece durmuş, publar açılsın diye bekleşiyorlardı. Bir yerde bir üst kat odasında birileri piyano çalıyordu. Yoldan geçen biri ezgiyi kapıp ıslıkla çala çala uzaklaştı. Charlotte Sokağı boyunca yürümeye başladım. Çevremdeki manzara ışıyıp titreşir gibiydi, belki sıcaktan, belki de korkudan. Bir izleyen varmışçasına adımlarımı sıklaştırdım.</span></p>
<p class="calibre1"><span class="font1">Bayan Tinckham’ın sesi, halkahalka tütün dumanlarının arasından bana ulaştı. Bayan Tinckham beni beklermiş gibiydi. Ama beni hep beklerdi zaten. Küçükmasanın başına oturdum.</span></p>
<p class="calibre1"><span class="font1">“Hoşgeldin, şekerim” dedi Bayan Tinckham. “Uzun zamandır yoktun.”</span></p>
<p class="calibre1"><span class="font1">“Uzun sürdü de ondan” dedim.</span></p>
<p class="calibre1"><span class="font1">Mars yakınındaki kedilerden bir ikisini, terbiyesini bozmadan kokladı. Kediler ona alışmış gibiydiler; o nazik başlarını çevirip gözlerini kırpıştırmakla yetindiler. Bayan Tinckham’ın arkasındaki raflar kat kat tavana kadar kedi doluydu, dumanların arasından gözlerini görüyordum, sisli havadaki istasyon ışıkları gibi. Mars yere, ayağımın dibine uzandı.</span></p>
<p class="calibre1"><span class="font1">Ben de bacaklarımı uzattım. Bayan Tinckham’a “Bir içkiye ne dersin?” diye sordum. “Publar neredeyse açılacak.”</span></p>
<p class="calibre1"><span class="font1">Bayan Tinckham, “Viski soda?” dedi. Tezgâhın altından viskinin gurultusuyla sodanın fısırtısını duyabiliyordum. Bayan Tinckham bardağı bana uzattı, başımı arkaya atıp gözlerimi kapadım. Çok uzaklardan radyo mırıldanıp duruyordu, başka bir dünyanın sesiymişçesine. Kapıdan içeriye bir Soho akşamının sesleri giriyordu. Mars’ın ayaklarıma yaslandığını hissedebiliyordum. İçkimden iki yudum aldım; viski damarlarıma altın cıva gibi yayıldı ve âdeta bedensel olarak, içimde bir olasılıklar kıpırdanışı duydum. Gözlerimi açınca Bayan Tinckham’ın bana bakmakta olduğunu gördüm. Tezgâhta, elinin altında bir şey vardı. Bunun, yazı metinlerimin paketi olduğunu fark ettim. Elimi uzattım, Bayan Tinckham da hiçbir şey söylemeden paketi bana verdi.</span></p>
<p class="calibre1"><span class="font1">Paketi masanın üstüne koydum. Sonra Dave'in evinden getirdiğim birkaç mektubu çantamdan çıkardım. Aralarında Sadie’den bir mektup olduğunu hemencecik görüp bir kenara ayırdım.</span></p>
<p class="calibre1"><span class="font1">“Mektuplarımı okursam kusura bakar mısın?” diye Bayan Tinckham’a sordum.</span></p>
<p class="calibre1"><span class="font1">“Sen keyfine bak, şekerim” dedi Bayan Tinck. “Ben şu hikâyeyi okuyorum. En heyecanlı yerindeyim.”</span></p>
<p class="calibre1"><span class="font1">İlk önce Sadie’nin mektubunu okumak istemiyordum. Ben de tanımadığım bir elle yazılmış, Londra damgalı bir zarfı alıp açtım. Mektup Solcu’dandı. Baştan sona birkaç kez okudum ve gülümsedim. Solcu, birçok noktalı virgüller, üst üste noktalar ve parantezler kullanarak zarif ve biraz da özentili bir biçimle yazmıştı. Birinci paragraf, Thames kıyısında ilk karşılaştığımız geceyle ilgiliydi; bir yazdönümü gecesi rüyası olmuş bu Solcu için, öyle diyordu, tek isteği, ahmaklık etmemiş olmakmış. Çenesi düşüp durmadan konuştuğunu anımsar gibiymiş de. Sonra Solcu benim hasta olduğumu duyunca üzüldüğünü belirtiyordu. İyileşince gidip onu görmemi öneriyordu. Herhangi bir politik çalışma yapmak istersem sevinecekti, ama istemesem de gidip onu görmeliydim, ne de olsa, yaşam politikadan ibaret değildi, öyle değil mi ya? Bu mektup bende olumlu bir izlenim uyandırdı. Gerçi Solcu'nun en son ileri sürdüğü düşüncede içtenlikli olduğundan emin değildim, gene de karşımdakinin gerçek bir erkek olduğunu hissetmiştim.</span></p>
<p class="calibre1"><span class="font1">Solcu 'nun mektubunu cebime atıp dikkatimi pakete verdim. Bunun Fransa’dan geldiğini gözümün ucuyla çoktan ayrımsamış-tım. Yırtarak açtım. Jean Pierre'den geliyordu ve içinde </span><span class="font6">Nous Les Vainqueurs'ün</span><span class="font1"> bir kopyası vardı. Jean-Pierre kitaba o akıcı yazısı ve son derece “Fransız” bir üslupla bana bir ithaf yazmıştı. Kitaba bir hayli duygulanarak baktım. Sonra çakımı çıkarıp ilk sayfalarını açtım. Daha ne yaptığımı fark etmeden beşinci sayfaya kadar okumuştum bile. Edindiğim izlenim şaşırtıcı oldu. Jean Pierre’in öykü anlatımı oldum olası kıvraktı. Ama bu kitapta kıvraklıktan öte bir şeyler bulunduğunu daha başlangıçta sezdim. Biçem daha bir yerine oturmuş, tarzı kendinden emin, soluk uzun ve yavaştı. Bir şeyler değişmişti. Bir romana başlamak, sisli bir yörenin kapısını açmaktır; gerçi ilkin . fazla bir şey göremezsiniz, ama toprağın kokusunu alıp rüzgârın estiğini hissedebilirsiniz. Ben de rüzgârın estiğini </span><span class="font6">Nous Les Vainqueurs'ün</span><span class="font1"> daha ilk sayfalarında hissettim, hem de güçlü esiyordu ve lezzeti taptazeydi. “Şimdilik pek güzel” dedim kendi kendime. Bir şeyler değişmişti ya, bunun ne olduğunu daha sonra saptayabilirdim. Jean Pierre'in kapaktaki adına baktım ve ilk olarak, belki de onunla aynı yarışta koştuğumuzu duyumsadım. Bu düşünce aklıma geldiği zaman başımı sallayarak kitabı elimden bıraktım.</span></p>
<p class="calibre1"><span class="font1">Bundan sonra tanımadığım bir elle yazılmış, İrlanda damgalı bir mektubu elime aldım. Açtım. Zarfın içinde kısacık ve hemen hemen okunmaz bir not vardı. Bunun Finn’den geldiğini algılamam çok uzun sürdü. Sonunda imzayı söktüğüm zaman âdeta şok geçirdim ve sıkıntıya kapıldım. Şimdiye değin Finn'le hiç yazışmamış olmam şaşırtıcı bir şeydi. Birlikte olmadığımız zamanlarda telefon ve telgrafla iletişim kurardık, o kadar ki bazı dostlarım bir ara Finn’in yazma bilmediğine ilişkin bir kuram üretmişlerdi. Finn mektubunda şöyle diyordu;</span></p>
<p class="calibre1"><span class="font1">SEVGİLİ JAKE,</span></p>
<p class="calibre1"><span class="font1">Seni görmeden yola çıktığım için özür dilerim. Tam senin Paris’te</span></p>
<p class="calibre1"><span class="font1">olduğun zamana rastladı. Para nedeniyle artık gitmek zamanı geldiğini düşündüm. Eskiden de geri dönmeyi nasıl sık sık düşündüğümü bilirsin. Şimdi Dublin’deyim. Pearl Ban’ndakiler beni her an bulabilirler. Sanırım mektuplan da iletiyorlar, ama ben daha kalacak yer bulmuş değilim. Zümrüt Ada’ya geldiğinde seni görmeyi umuyorum. David’e selamlarımı söyle.</span></p>
<p class="calibre1"><span class="font1">Senin, P. O’FINNEY</span></p>
<p class="calibre1"><span class="font1">Bu mektup beni son derece üzdü. Bayan Tinckham’a, “Finn İrlanda’ya dönmüş!” diye feryat ettim.</span></p>
<p class="calibre1"><span class="font1">“Biliyorum” dedi Bayan Tinck.</span></p>
<p class="calibre1"><span class="font1">“Biliyor musun? Nasıl?” diye ünledim.</span></p>
<p class="calibre1"><span class="font1">Bayan Tinck, “Bana söylemişti” dedi.</span></p>
<p class="calibre1"><span class="font1">Finn’in Bayan Tinckham’ı sırdaş edinmiş olabileceği düşüncesi ilk olarak aklıma geldi ve bir anda “belki”den “mutlaka”ya geçti. “Gitmezden hemen önce mi söylemişti sana?” diye sordum.</span></p>
<p class="calibre1"><span class="font1">“Evet. Daha önce de söylemişti. Dönmek istediğini sana da açmıştır sanının?”</span></p>
<p class="calibre1"><span class="font1">“Şimdi düşünüyorum da, evet” diye yanıtladım. “Ama ben ona inanmamıştım.” Ve bu sözler nedense bildik geldi kulağıma. “Ben çok aptalım” dedim. Bayan Tinckham buna karşı çıkmadı.</span></p>
<p class="calibre1"><span class="font1">“Gitmesinin özel bir nedeni var mıydı?” diye sordum. Finn konusunda Bayan Tinckham’a soru sormak zorunda kalmak beni üzüyor, kızdırıyordu, gene de bunları bilmem gerekti. Yaşlı halim, selim yüzüne baktım. Bayan Tinckham havaya duman halkaları üf-lemekteydi; bana hiçbir şey söylemeyeceğini biliyordum.</span></p>
<p class="calibre1"><span class="font1">“Sadece yurduna dönmek istemiş olmalı” dedi. “Orada görmek istediği insanlar vardı herhalde.” Sonra, “Din de söz konusu olabiliyor çok zaman” diye ekledi, ayrıntıya girmeden.</span></p>
<p class="calibre1"><span class="font1">Gözlerimi masaya dikmiştim; alnımda hafiften bir basınç duyuyordum ki bu Bayan Tinckham’la yarım düzine kedinin bakışlarıydı. Utanç içindeydim: Finn’den ayrıldığım için, Finn hakkında bunca az şey bildiğim için, her şeyi olduğu gibi değil de canımın istediği gibi algıladığım için utanıyordum. “Neyse, gitmiş işte” dedim.    '</span></p>
<p class="calibre1"><span class="font1">“Dublin’de görüşürsünüz” dedi Bayan Tinckham.</span></p>
<p class="calibre1"><span class="font1">Bunu hayalimde canlandırmaya çalıştım; Finn kendi yurdunda, ben bir ziyaretçi. Başımı iki yana salladım. “Yapamam” dedim. Bayan Tinckham’ın anladığını biliyordum.</span></p>
<p class="calibre1"><span class="font1">O, “Sırası gelince neler yapmak istemeyeceğini insan asla bilemez” dedi, bu tür, derin birer öğüt mü yoksa boş laf mı olduğunu kestiremediğim yorumlarını yaparken kullandığı kayıtsız ses tonuyla. Başımı hızla kaldırıp ona baktım. Radyo mırıldanıp duruyor, kapıdan giren aheste yaz havasıyla kat kat kıpırdayan sigara dumanı aramızda bir peçe gibi dalgalanıyordu. Gözlerini kırpıştırarak bana baktı, göz bebekleri incecik, dikey çizgilere dönüşmüş gibiydi.</span></p>
<p class="calibre1"><span class="font1">“Neyse, görürüz bakalım” dedim.</span></p>
<p class="calibre1"><span class="font1">“Söylenecek en doğru laf budur her zaman, değil mi, canım?” dedi Bayan Tinckham.</span></p>
<p class="calibre1"><span class="font1">En sonunda Sadie’nin mektubunu elime aldım. Bu mektup beni son derece tedirgin ediyordu. İçinde tatsız şeyler yazdığından emindim. Ayaklarımın dibinde Mars bir kıpırdandı, ayakkabılarımı sesli sesli kokladı. Zarfı açtım. İçinde mektuptan başka iki ayrı not vardı, bunları bir yana koydum, sonra parfümlü, uzun mektup kâğıdını açtım; Sadie'nin zarif yazısı ince bir sütun halinde sayfadan aşağı doğru akıyordu. Sadie mektubunda şöyle demişti;</span></p>
<p class="calibre1"><span class="font1">SEVGİLİ JAKE,</span></p>
<p class="calibre1"><span class="font1">Şu </span><span class="font6">lanet köpek</span><span class="font1"> var ya, daha önce yazmadığım için beni çok kınıyor olmalısın, ama durum şu ki senin mektubun hayranlarımdan gelen muazzam bir mektup yığını arasına karışmış (Öyle bir sorun ki bu! Açıp okumalı mı, okumamalı mı, insan dünyada bilemiyor. Mektupları salt görmek bile insanın ego’suna iyi geliyor doğrusu, beri yandan karakteri biraz bozuyordur, herhalde. Gerçi ben zamanım olsa da bunları okumayı aklımdan bile geçirmem. Sekreterim mektupları sınıflandırmakla yetiniyor; bizden yana olan kretenler, karşıt kretenler, çatlaklar, profesyoneller, entelektüeller, dindarlar, bir de evlenme teklifleri!). Söylemeden edemeyeceğim, mektubunun üslubu az buçuk kalbimi kırdı, ama sonunda bu mektubu elbet ki senin yazmamış olduğunu fark ettim. (Yoksa yazmış mıydın,</span></p>
<p class="calibre1"><span class="font1">canım?).</span></p>
<p class="calibre1"><span class="font1">Neyse, şimdi gelelim köpeğe. Durum şu; S.’le benim şu sırada işlerimiz öylesine başımızdan aşkın ki hayvanla dünyada ilgileneme-yeceğiz (Hayvan filmi yapmanın </span><span class="font6">nasıl</span><span class="font1"> baş belası olduğunu dünyada bilemezsin. Tüvit takım giyinmiş en olmayacak birtakım adamlar gelip sette kol gezerler, derken Dilsiz Dostlar Derneği de yardımcı senarist kız kılığına girmiş casuslar yollamaya başlar). S, en kolay şeyin, eğer istiyorsan onun sende kalması olacağını düşündü. Yani, senin onun satın almanı öngöreceğiz, doğallıkla (İş kadını gibi davranmamın kusuruna bakma, ama paraya mukayyet olmak gerekiyor; hayat, hatta kısmi bir hayat bile nasıl pahalı, biliyorsun, sonra vergiciler de insanı yoksullaştırmak için oturup resmen yöntem icat ediyorlar. Hem zaten bu, S. ’in işi, anlıyorsun değil mi, benimle ilişkisi yok. Ben sadece onun adına yazıyorum). Bence sen £700 ver, olsun bitsin. Bu rakam bütün film haklarıyla kitap ve reklam haklarını falan, her şeyi kapsıyor (Bu işte ne çok hak bulunduğunu tasavvur edemezsin! Köpek hakları deyip geçme!). Mars’ın bu fiyata </span><span class="font6">kelepir</span><span class="font1"> olduğu ortada. Ne var ki S. onu aslında ucuza almış, şimdi de yalnızca sermayesini çıkarmak istiyor. Alıcıysan belki avukatımı aramak istersin, onun kartını da yolluyorum, zarfa koymayı unutmazsam tabii. Alıcı değilsen bile belki onu arayıp hayvanı geri vermek konusunda bir şeyler tasarlamak isteyebilirsin. Bu işle şahsen meşgul olamıyorum, bağışla, ama Amerika yolculuğunun hazırlıklarına resmen </span><span class="font6">gömülmüş</span><span class="font1"> durumdayım. Unutmadan söyleyim, köpeği satın almaya karar verirsen reklam konusundan yararlanmayı ihmal etme. Sana köpek maması yapan adamların -adları aklımda değil- mektubunu da yolluyorum, (yani unutmazsam). Fotoğraf mı kullanmak istiyorlar, öyle bir şey. Kaç para önerirlerse sen mutlaka iki katını iste.</span></p>
<p class="calibre1"><span class="font1">Bu feci karalamanın kusuruna bakma. Seni gördüğüme sevindim. Gene buluşalım, olur mu, hele şu telaş bir bitsin. Gerçi bunun ne zaman olacağını </span><span class="font6">Tanrı</span><span class="font1"> bilir a! Belki birkaç yıl sonra. Benim belleğim hakikatli ve sevecendir.</span></p>
<p class="calibre1"><span class="font1">Her zaman senin, SADIE</span></p>
<p class="calibre1"><span class="font1">Not: S.’in elinde senin bir metnin var, sanıyorum/kadının biri vermiş. Ona söylerim, bunu da avukatıma teslim etsin ki köpek için gittiğinde alabilesin.</span></p>
<p class="calibre1"><span class="font1">Bu mektup müthiş keyiflendirdi beni. Hangisinin daha hoşuma gittiğini kestiremedim; mektubun yumuşaklığı mı, yoksa cinfikirli-liği mi? Hiç kuşkum yoktu ki Sadie benim Mars’ı satın alacak kadar enayilik yapacağıma inanıyordu, Mars’ın gerçek yaşını bilip bilmediğimden herhalde emin değildi, bunu bilen kendi çevresinde daha iyi bir alıcı bulabileceğine olasılık tanımadığı için benim sö-külebileceğim ya da sökülmek isteyeceğim en üst rakamı istiyor, ardından da hemen bana zararımı çıkarmanın bir yolunu gösteriyordu. En son paragraf da besbelli yürekten yazılmıştı ya da Sadie’nin yürek niyetine kullandığı serin, ama duyarlıklı organ neyse, oradan.</span></p>
<p class="calibre1"><span class="font1">Zarftan çıkan öteki şeylere baktım. Biri Sadie'nin avukatının kartıydı; bunu cebime koydum, öbürü de köpek maması yapımcılarının mektubuydu. Şöyle bir göz attıktan sonra bunu yırttım, Mars’a, “Kamu kariyerin artık bitti!” dedim. Sonra cebimden Hugo’nun kasasından aldığım kâğıt para destesini çıkardım. Paraları saymaya başladım. Bayan Tinckham beni ilgiyle gözlüyor, ama hiçbir şey söylemiyordu. Destede tamıtamına yüz pound vardı. Paraları gene bağlayıp cebime kaldırdım.</span></p>
<p class="calibre1"><span class="font1">“Bana birkaç mektup kâğıdıyla zarf satar mısın?” dedim Bayan Tinckham’a.</span></p>
<p class="calibre1"><span class="font1">Tinck istediklerimi uzattı. “Bunlar müesseseden” dedi. “Nasılsa dünyada satamam.” Hepsi de tozdan, eskilikten sararmıştı. Paket kâğıdının üstüne kısa bir hesap çıkardım. Lyebird’den kazandıklarım altı yüz pounda geliyordu. Hugo’nun yüz pounduyla bankadaki paramı da sayınca servetim yedi yüz altmış poundu buluyordu. Bir süre bu rakamı süzdüm, ama teceddütle değil de hüzünle. Elbette Mars’ı satın almak zorundaydım. Durup kendi kendime, nasıl, hatta neden diye sormaya bile gerek yoktu. Göklerden inme bir buyruktu bu; dinlememek kendi kendimiJl değersiz bir yaratık olduğumu ortaya sermek demekti. Sadie’yi fiyat indirimine zorla"-mak da aklımdan geçmedi. Durumun resmi nitelikleri başka hiçbir seçenek bırakmıyordu bana. Parayı ödemeliydim," hem de gık bile demeden. Kader’le böylesine adi bir pazarlığa tutuşmanın sırası değildi. Kendime tanıyacağım tek lüks, her iş bitince Sadie’ye kısacık bir not yazmak olacaktı; hayran mektuplarının arasına karıştığını bahane edemeyeceği bir not. Bunu düşününce Sadie’nin beni köşeye kıstırmış olduğunu anladım. Hiç kuşkusuz, yeniden karşılaşacaktık. Ama gelecekteydi bu. Gelecek, bir an gözlerimin önünde açıldı; tepelerle uzak mesafelerden oluşmuş bir diyar. Gözlerimi yumdum. Sadie kalıcıydı; erteleyebilirdim onu. Bir kadını kalıcı kılan tek bir şey vardır, o da zekâdır. Sadie de buna sahipti; Hugo doğru söylemişti.</span></p>
<p class="calibre1"><span class="font1">Çeki yazdım. Hesabıma göre bu elime, aşağı yukarı, bu hikâyenin başlangıcında Earls Court Yolu’ndan ayrıldığım zamanki kadar bir para bırakıyordu. Hafifçe içimi çektim ve kazanmama ramak kalmışken kaçırdığım servetlerin hayaletleri, bir an dervişler gibi dönerek çevremi sardılar, öyle ki beş poundluk kâğıt paraların kar gibi savrulduğu fırtına gözlerimi kör etti. Ama kasırga dindi; derinden pişmanlık duymadığımı biliyordum. Derin sularda sakin sakin yüzen bir balık gibi etrafımda çepeçevre, kendi yaşamımın bana destek veren basıncını duyumsuyordum; paramparça, görkemden yoksun ve de görünüşe göre amaçsız, gene de benim kendi öz yaşamım. Sadie’nin avukatına yazdığım mektubu bitirdim, on-daki çeviri metnini bana Bayan Tinckham eliyle göndermesini rica ettim. İstediğim zaman bu yazıya mahsuben para bulabilirdim. Artık çeviri yapmayacaktım. İçinde yazı dosyaları bulunan paketi açmaya uzandım.</span></p>
<p class="calibre1"><span class="font1">Yazıları masanın üstüne yaydım; onlara dokunurken ellerim bir su bulucusunun elleri gibi titriyordu. Sayfaları karıştırmaya başladım, kendi üretmiş olduğum bu şeylere şaşkınlıkla bakıyordum. Uzun bir şiir vardı, bir roman başlangıcı, birkaç tane tuhaf öykü. Bunları çok eskiden yazmıştım sanki. Vasat şeylerdi, bunu görüyordum. Beri yandan hepsini birbirine bağlayan bir çizgi gibi, daha iyi olabilmelerinin olasılığını da görüyordum ve bu olasılık gözümde, beni şimdiye değin bilmediğim diplere batırıp yükseklere çıkartan bir güç biçimini alıyordu. Susturucu’nun Hugo’dan yürüttüğüm kopyasını elime aldım; kitabı görmek içimi sevinçle doldurdu. Bu kitap da bir başlangıçtan ibaretti. Yeryüzünün ilk günüydü bu. Mutluluktan yeğ olan bir güçle doluydum; kadınların erkekte uyandırdıkları o ilik kurutucu, hımbıl mutluluk arzusundan çok daha güzel olan güçlülük. İlk günün sabahındaydım.</span></p>
<p class="calibre1"><span class="font1">Gerinip esnedim, Mars da bacaklarını teker teker sarsarak gerindi. Kollarımı açarak Bayan Tinckham’ a bakıp gülümsedim. O da dumanların arasından Harikalar Ülkesindeki Cins Kedi gibi gülümseyerek bana baktı. Ama bir yandan tüm dünyayı kucaklamak isteyerek kollarımı açarken bir yandan da kafamın içinde tuhaf bir fısıltı duyuyordum; bildik birisi bana bir şey söylemeye çalışıyormuş, sevdiğim birisi bana bir sır açmaya çabalıyormuş gibi. Ben de yavaş yavaş, bir şeylere kulak kabartırcasına gerildim.</span></p>
<p class="calibre1"><span class="font1">Bayan Tinckham, “Radyoda senin bir arkadaşın söylüyor” dedi.</span></p>
<p class="calibre1"><span class="font1">“Kim?” diye sordum.</span></p>
<p class="calibre1"><span class="font1">“Quentin diye biri” dedi Bayan Tinckham. </span><span class="font6">Radio</span><span class="font1"> Times'ı bana uzattı ve ben sayfaları telaşla karıştırırken o radyoyu sonuna dek açtı.</span></p>
<p class="calibre1"><span class="font1">Üstüme doğru kavislenen bir deniz dalgası gibi Anna’nın sesini duydum. Eski bir Fransız aşk şarkısı söylemekteydi. Sözcükler, onun dudaklarından çıkarken yaldızlanarak, tane tane dökülüyordu. Havada ağır ağır tekerleniyor, sonra düşüyorlardı ve o boğuk altın sesin görkemi dükkânın içini doldurarak kedileri leoparlara, Bayan Tinckham'ı yaşlanmış bir Circe'ye* dönüştürüyordu. Anna’nın şarkı söylemesini dinlemeyeli çok oluyordu ve şimdi dinlerken onu görüyordum, başını taçlayan saçların arasındaki o kır perçemi görüyordum. Şarkı bitti. “Kapat şunu!” dedim, çünkü daha fazlasına dayanamayacaktım.</span></p>
<p class="calibre1"><span class="font1">Dükkân ansızın sessiz kaldı. Bayan Tinckham radyoyu tümden kapatmıştı; bu dükkâna gelmeye başladığımdan bu yana ilk olarak kedilerin solumasını işitebiliyordum.</span></p>
<p class="calibre1"><span class="font6">Radio</span><span class="font1"> Times'ın sayfalarını telaşla karıştırarak aradığım yeri buldum. “Anna Quentin, Paris’deki Club des Fous’dan yayımlanıyor” diyordu yazı. </span><span class="font6">Qu'est-ce que la Chanson?</span><span class="font1"> diye adlandırılan on konserlik programının birinci konseri.” Bütün benliğime güneş gibi işleyen bir gülümseyişle gülümsedim.</span></p>
<p class="calibre1"><span class="font1">“Görüyorsun” dedi Bayan Tinckham.</span></p>
<p class="calibre1"><span class="font1">“Görüyorum” dedim. Ne demek istiyordu acaba? Bakıştık.</span></p>
<p class="calibre1"><span class="font1">“Bayan Tinck” dedim. “Bir şey söyleyeceğim sana.”</span></p>
<p class="calibre1"><span class="font1">“Ne?” diye sordu Bayan Tinckham.</span></p>
<p class="calibre1"><span class="font1">“Ben bir işe gireceğim” diye yanıtladım.</span></p>
<p class="calibre1"><span class="font1">Onun şaşırmasını beklemiyordum, nitekim şaşırmadı. “Elinden ne iş gelir senin?” diye sordu.</span></p>
<p class="calibre1"><span class="font1">“Bir hastanede part-time iş bulacağım” dedim. “Bunu becerebilirim.” Mizaç itibarıyla çok tutucuyumdur.</span></p>
<p class="calibre1"><span class="font1">“Ama önce kalacak yer bulmam gerekiyor” diye ekledim.</span></p>
<p class="calibre1"><span class="font1">Bayan Tinck, “Dışarıdaki ilan tahtasına bakabilirsin” dedi. “Belki kiralık oda ilanı vardır. Bilemiyorum.”</span></p>
<p class="calibre1"><span class="font1">Kalkıp dışarı çıktım. Mars da gevşek adımlarla peşimden geldi, bacaklarıma tembelce dayanıp durarak gözleriyle sokakta hareket halinde olan, kovalanabilir kedi arandı. İlan tahtasını inceledim, üstü, haftalık bir ücret karşılığında buraya iğnelenen, çoğu kargacık burgacık yazılmış kartpostallarla doluydu. Ötekilerden daha düzgün yazılmış bir tanesi dikkatimi çekti; Hampstead Heath dolaylarında, giriş katında bir odanın ilanıydı ve </span><span class="font6">“anlamsız kısıtlamalar yok"</span><span class="font1"> deniyordu. Bu, besbelli kadın konusuyla ilgiliydi, “acaba köpekleri de içine alıyor mu” diye merak ettim.</span></p>
<p class="calibre1"><span class="font1">Bayan Tinck’e, “Bunu kim bıraktı?” diye sordum.</span></p>
<p class="calibre1"><span class="font1">“Tuhaf tipli bir adam” dedi. “Onu yakından tanımıyorum.”</span></p>
<p class="calibre1"><span class="font1">“Neye benziyor, peki?”</span></p>
<p class="calibre1"><span class="font1">“Boyu uzuncana” dedi Bayan Tinckham.</span></p>
<p class="calibre1"><span class="font1">Bu adamın nesinin tuhaf olduğunu anlamak için Hampstead’e gitmem gerekeceğini biliyordum. “Onda tutmadığın bir taraf yok ya?” diye sordum.</span></p>
<p class="calibre1"><span class="font1">“Yoo, hiçbir şey yok. Sen gidip şu odaya bir baksana.”</span></p>
<p class="calibre1"><span class="font1">“Bu akşam giderim” dedim.</span></p>
<p class="calibre1"><span class="font1">Bayan Tinck, “Yersiz kalırsan gelip burada yatabilirsin” dedi.</span></p>
<p class="calibre1"><span class="font1">Olağanüstü bir ayrıcalıktı bu. “Sağol, Bayan Tinckham, ama nerede yatarım?”</span></p>
<p class="calibre1"><span class="font1">“Tezgâhın arkasında bir yatak yaparım sana. Maggie’yle yavrularını arka odaya alırım.”</span></p>
<p class="calibre1"><span class="font1">Ayıp olmasın diye, “Maggie’yle yavruları nasıllar?” diye sordum.</span></p>
<p class="calibre1"><span class="font1">“Gel de bak” dedi Bayan Tinck.</span></p>
<p class="calibre1"><span class="font1">Kutsal bir toprağa adımımı atıyormuşçasına bir duyguyla tezgâhın ardına dolandım. Bayan Tinckham’ın ayakları dibindeki köşede, karton bir zarf-kâğıt kolisinin içinde dört yavrusu o çizgili karnına sokulmuş olan Maggie yatmaktaydı: Yavrular tüylerinin arasında cebelleşirken Maggie gözlerini kırpıştırıp esneyerek başka yana bakıyordu. Bir baktım, sonra daha yakından baktım ve o zaman hafifçe bağırdım.</span></p>
<p class="calibre1"><span class="font1">Bayan Tinckham, “Evet” dedi. “Görüyorsun.”</span></p>
<p class="calibre1"><span class="font1">Yere diz çöktüm, yavruları teker teker alıp baktım. Gövdeleri top gibi yuvarlacıktı ve zor duyulan, cızırtılı sesler çıkarıyorlardı. Biri tekirdi, biri tekirli beyazlı, öbür ikisi de katıksız siyama benziyordu. Renklerini inceledim, kıvrık kuyruklarını ve o keskin, şehla mavi gözlerini. Daha şimdiden, ötekilerden daha yüksek cızırdar gibiydiler.</span></p>
<p class="calibre1"><span class="font1">“Vay canına!” dedim. “Maggie bu işi becerdi demek, sonunda!” Mars kafasını koltuğumun altından uzatmış, bu minik yaratıkları küçümseyerek kokluyordu. Yavruları gene kutuya koydum.</span></p>
<p class="calibre1"><span class="font1">“Benim anlayamadığım şu” dedi Bayan Tinckham. “Hepsi yarı tekir-yan siyam olacakları yerde neden o ikisi katıksız siyam çıkıyor da ötekiler başka başka oluyor?”</span></p>
<p class="calibre1"><span class="font1">“Ama hep öyle olur, zaten” dedim. “Çok basit aslında.” “Nedenmiş, öyleyse?” diye Bayan Tinck sordu.</span></p>
<p class="calibre1"><span class="font1">“İşte” dedim. “Bütün mesele... ” Durdum. Bütün meselenin ne olduğuna ilişkin zerrece fikrim yoktu. Güldüm, Bayan Tinckham da güldü.    </span></p>
<p class="calibre1"><span class="font1">“Neden olduğunu bilmiyorum” dedim. “Dünyanın harikalarından biri, işte.”</span></p>
</body>
</html>
