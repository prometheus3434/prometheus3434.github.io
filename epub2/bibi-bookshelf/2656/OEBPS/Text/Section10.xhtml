<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>c</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
p.sgc-1 {font-weight: bold}

  sup.sgc-3 {font-weight: bold}
  p.sgc-2 {text-align: center;}

  body.sgc-4 {word-wrap: break-word; -webkit-nbsp-mode: space; -webkit-line-break: after-white-space;}
</style>
</head>

<body class="main sgc-4">
  <h1 class="heading0 sgc-2 sgc-1" style="text-align: center;">9</h1>

  <p class="heading0">Rog ve Bill'i Bonforte'nin misafir odasında tırnaklarını kemirirken buldum. Kapıda göründüğüm an Corpsman üzerime yürüdü. "Ne cehennemdeydin?"</p>

  <p class="heading0">"İmparator'la birlikteydim," diye cevap verdim soğuk soğuk.</p>

  <p class="heading0">"Olması gerekenden beş ya da altı misli daha fazla kaldın." »</p>

  <p class="heading0">Cevap verme zahmetine katlanmadım. Çünkü konuşmayla ilgili kavgadan bu yana Corpsman'la iyi geçiniyor ve birlikte çalışıyorduk, ama bu kesinlikle aşksız bir evlilik anlaşmalıydı. İşbirliği yapıyorduk ama baltaları gömmemiştik. Onunla uzlaşmak için özel bir çaba harcamamıştım ve bunu yapmak için bir neden göremiyordum bence annesiyle babası maskeli bir baloda kısa bir süre için karşılaşmışlardı yalnızca.</p>

  <p class="heading0">Ekibin öteki üyeleriyle bir sorunum yoktu, ama Corpsman'ın yaptığı tek şey benim şapkası elinde, her şeye boyun eğen bir uşak gibi emirlerini kabul etmemi beklemekti. Bunu yapmayacaktım, huzuru korumak için bile. Ben bir profesyoneldim; çok zor bir profesyonel görev için kiralanmıştım ve profesyoneller arka kapıdan girip çıkmazlar; onlara saygı duyulur.</p>

  <p class="heading0">Sonuçta onu ciddiye almadım ve Rog'a sordum. "Penny nerede?"</p>

  <p class="heading0">"Onun yanında. Şu anda Dak ve Doktor da orada."</p>

  <p class="heading0">"O burada mı?"</p>

  <p class="heading0">"Evet." Clifton durakladı. "Onu senin eşine ayrılan yatak odasına yerleştirdik. Burası onu&nbsp;tamamen gizli tutabileceğimiz ve gerekli özeni gösterebileceğimiz tek yer. Umarım senin için bir sakıncası yoktur."</p>

  <p class="heading0">"Yo, hayır yok."</p>

  <p class="heading0">"Bu durum seni rahatsız etmeyecek, iki yatak odası birbirine bağlı gerçi, ama herhalde&nbsp;fark ettiğin gibi geçiş yalnızca giyinme odasından mümkün oluyor ve biz de kapıyı kapattık. Oda ses geçirmiyor."</p>

  <p class="heading0">"İyi bir ayarlama gibi görünüyor. Durumu nasıl?"</p>

  <p class="heading0">Clifton kaşlarını çattı, "İyi, daha iyi genel olarak. Çoğu zaman zihni açık." Bir an için durdu, "İstersen içeri girip görebilirsin."</p>

  <p class="heading0">Ben daha da uzun bir süre durakladım. "Dr. Capek'e göre en yakın ne zaman halkın karşısına çıkabilir?"</p>

  <p class="heading0">"Bunu söylemek zor. Çok geçmeden."</p>

  <p class="heading0">"Ne kadar çok? Üç ya da dört gün mü? Bütün randevuları iptal edebileceğimiz ve devre dışı kalabileceğim kadar yakın bir zamanda mı? Rog, bu konuya nasıl bir açıklık getirebiliriz bilmiyorum ama evet onu görmek ve saygımı sunmak isterdim, gene de son kez halkın karşısına çıkmadan önce onu görmemin benim için çok akıllıca olduğunu düşünmüyorum. Bu benim iç aksiyonumu bozabilir." Babamın cenazesine giderek korkunç bir hata yapmıştım; onu yıllar sonra bile düşündüğümde ilk önce tabutunun içinde ölü olarak hatırlıyorum. Ancak yavaş yavaş gerçek görüntüsü canlanıyor kafamda — beni besleyip büyüten ve işimi öğreten yiğit, güçlü adam. Bonforte'de de böyle bir şey görmekten korkuyordum; şu anda bu kişiyi video kayıtlarında gördüğüm ve sesini duyduğum şekliyle, sağlıklı bir adam olarak canlandırıyordum. Eğer onu hasta bir halde görürsem izlenimlerimin bulanıklaşmasından ve bunun da performansımı bozmasından korkuyordum.</p>

  <p class="heading0">"Israr etmiyordum," dedi Clifton. "Sen en iyisini bilirsin. Seni bir daha halkın önüne çıkarmamamız mümkün ama ben işe devam etmeni ve o tam anlamıyla iyileşene dek hazır olmanı istiyorum."</p>

  <p class="heading0">Az kalsın İmparator‘un da bunu istediğini söyleyecektim. Ama kendimi tuttum İmparator‘un kimliğimi ortaya çıkarmasıyla yaşadığım şok beni oynadığım karakterden biraz uzaklaştırmıştı. Ama düşününce bitmemiş bir işim olduğunu hatırladım. Gözden geçirilmiş listeyi çıkardım ve Corpsman'a verdim, "İşte haber servisi için onaylanmış isim listesi, Bili. Üzerinde bir değişiklik yapıldığını göreceksin Braun'un yerine De la Torre."</p>

  <p class="heading0">"Ne?</p>

  <p class="heading0">"Lothar Braun'un yerine Jesus de la Torre. Bunu imparator istedi."</p>

  <p class="heading0">Clifton şaşırmıştı; Corpsman hem şaşırmış hem kızmıştı, "İmparator mu istedi? Onun karışmaya hakkı yoktur!"</p>

  <p class="heading0">Clifton alçak sesle, "Bili haklı Şef. Anayasa hukukunda uzmanlaşmış biri olarak şunu&nbsp;söyleyebilirim; 'hükümdarın onayı tamamen formalite icabıdır. Onun değişiklik yapmasına izin vermemeliydin."</p>

  <p class="heading0">Onlara bağıracak gibi oldum ama Bonforte'nin sakin kişiliği bunu engelledi. Zor bir gün geçirmiştim ve mükemmel bir performans göstermeme rağmen kaçınılmaz biçimde kabak benim başıma patlamıştı. Rog'a eğer Willem gerçekten büyük bir adam olmasaydı tam&nbsp;anlamıyla ayvayı yemiş olacağımızı söylemek istedim — çünkü rol için yeterince eğitilmemiştim. Onun yerine ters ters cevap verdim. "Olan oldu artık."</p>

  <p class="heading0">Corpsman atıldı. "O sana öyle geliyor! Doğru listeyi gazetecilere iki saat önce verdim ben. Şimdi geri gidecek ve bunu düzelttireceksin. Rog en iyisi hemen Saray'ı ara ve..."</p>

  <p class="heading0">"Durun!" dedim.</p>

  <p class="heading0">Corpsman çenesini kapattı. Daha yumuşak bir tonda devam ettim. "Yasal bir açıdan&nbsp;bakılırsa haklı olabilirsiniz. Bunu bilemezdim. Ancak İmparator‘un Braun'un durumunu sorgulamada kendini özgür hissettiğini biliyorum. Eğer şimdi içinizden biri İmparator'a gitmek ve bu konuda onunla tartışmak istiyorsa, bu size kalmış. Ama ben hiçbir yere gitmiyorum. Bu nuh-u nebiden kalma deli gömleğini ve ayakkabılarımı çıkaracağım, kocaman bir bardak içki alacağım. Sonra da yatacağım."</p>

  <p class="heading0">"Dur bir dakika Şef," diyerek itiraz etti Clifton. "Yeni kabineyi ilan etmek için büyük iletişim ağında beş dakikalık bir konuşma yapman gerekiyor."</p>

  <p class="heading0">"Sen yap. Bu kabinedeki birinci yardımcı sensin."</p>

  <p class="heading0">Gözlerini kırpıştırdı. "Peki."</p>

  <p class="heading0">Corpsman ısrarla sordu. "Peki, Braun ne olacak? Bu görev için ona söz verilmişti."</p>

  <p class="heading0">Clifton düşünceli bir şekilde baktı ona. "Görebildiğim kadarıyla bir kayıp yok Bili. Ona da yalnızca tıpkı öbürleri gibi hizmet etmeye gönüllü olup olmadığı sorulmuştu. Bunu mu kast ediyorsun?" Corpsman repliklerinden tam emin olamayan bir oyuncu gibi duraksadı. "Elbette. Ama bu da söz demektir."</p>

  <p class="heading0">"Resmi açıklama yapılana kadar bir söz verilmiş sayılmaz."</p>

  <p class="heading0">"Ama açıklama <i>yapıldı,</i> diyorum size. İki saat önce..."</p>

  <p class="heading0">"Hımm... Bili, korkarım çocukları yeniden çağırıp onlara bir hata yaptığını söylemelisin. Ya da ben onları çağırıp bir hata sonucu Bay Bonforte onaylamadan eski bir listenin onlara verildiğini söylerim. Ama büyük iletişim ağındaki ilandan önce listeyi düzeltmemiz gerekiyor."</p>

  <p class="heading0">"Bunu onun yanına mı bırakacaksın yani?"</p>

  <p class="heading0">"<i>Onun</i> derken bence Bili Willem'den ziyade beni kastetmişti ama Rog'un yanıtı tam&nbsp;tersini anladığını gösteriyordu. "Evet, Bili. Şu anda anayasal bir kriz yaratmanın hiç sırası değil. Buna değmez. Şimdi, değişikliği ilan edecek misin? Yoksa ben mi yapayım?"</p>

  <p class="heading0">Corpsman'ın yüzündeki ifade bana bir kedinin mecbur kaldığı bir duruma boyun eğişini hatırlattı — "güç bela". Suratsız bir şekilde omuz silkti ve "Ben yaparım," dedi. "Doğru kelimelerin seçildiğinden emin olayım bari böylece yangın yerinden bir şeyler kurtarabiliriz."</p>

  <p class="heading0">"Teşekkürler Bili," dedi Rog yumuşak bir sesle.</p>

  <p class="heading0">Corpsman dışarı çıkmak üzere arkasını döndü. Ardından seslendim. "Bili, madem haber servisleriyle konuşmaya gidiyorsun, onlar için bir haberim daha var."</p>

  <p class="heading0">"Ne? Şimdi de ne istiyorsun?"</p>

  <p class="heading0">"Fazla bir şey değil." O sırada birden rolümün getirdiği yorgunluğu ve bende yarattığı gerilimi hissetmiştim. "Onlara yalnızca Bay Bonforte'nin üşüttüğünü ve doktorunun da ona yatak istirahati verdiğini söyle. Artık canıma yetti."</p>

  <p class="heading0">Corpsman burnunu çekti. "Bence 'zatürree' demeliyim."</p>

  <p class="heading0">Corpsman gidince Rog bana döndü. "Yenilmemelisin, Şef. Bu işte bazı günler ötekilerden daha iyidir."</p>

  <p class="heading0">"Rog, gerçekten de hasta numarasına yatacağım. Bu akşam stereoda bunu belirtebilirsin."</p>

  <p class="heading0">"Yani?"</p>

  <p class="heading0">"Yatağıma gireceğim ve orada kalacağım. Bonforte'nin işinin başına dönene kadar bir 'soğuk algınlığı' geçirmesinde sakınca göremiyorum. Devamlı bir yerlerde görünüyorum ve bu da birilerinin yanlış bir şeyler yakalama şansını artırıyor ayrıca ne zaman bir yerde görünsem bu kindar Corpsman da dırdır edecek bir şeyler buluyor. Bir sanatçı, çevresinde kendisine habire dişlerini gösteren biri olduğunda en iyi performansını ortaya koyamaz. Öyleyse bırakalım böyle devam etsin ve biz de perdeyi kapatalım."</p>

  <p class="heading0">"Merak etme Şef. Bundan böyle Corpsman'ı senden uzak tutacağım. Burada, gemide olduğu gibi birbirimizin kucağında olmayacağız."</p>

  <p class="heading0">"Hayır, Rog, ben kararımı verdim. Ah, seni yüzüstü bırakacak değilim. Çok acil bir durum&nbsp;çıkması ihtimaline karşı, Bay B. insan içine çıkacak duruma gelene kadar burada kalacağım." Bu arada huzursuz bir biçimde, İmparator‘un bu işe devam etmemi ve o olmayı sürdürmemi söylediğini hatırladım. "Ama aslında en iyisi gözlerden ırak olmam. Şimdiye dek bu işi kazasız belasız götürdük, değil mi? Ah, kabul törenine giden kişinin Bonforte olmadığını bilen <i>binleri</i> vardı belki ama bunu söylemeye cesaret edemezlerdi, zaten söyleseler de kanıtlayamazlardı. Aynı kişiler bugün de bir dublör kullanıldığından şüphe edebilirler ama <i>bilemezler,</i> emin olamazlar çünkü Bonforte'nin bugün ortaya çıkacak kadar çabuk iyileşmesi de mümkündü. Doğru değil mi?"</p>

  <p class="heading0">Clifton'ın yüzünde garip, biraz salakça bir ifade belirdi. "Korkarım o kişiler senin bir dublör olduğundan kesinlikle eminler Şef."</p>

  <p class="heading0">"Ne dedin?"</p>

  <p class="heading0">"Seni heyecanlandırmamak için gerçeği bir parça çarpıttık. Doktor Capek onu ilk muayene ettiği andan beri ancak bir mucize sayesinde halkın karşısına çıkabileceğinden son derece emindi. Ona o dozu verenler de bunu biliyorlar."</p>

  <p class="heading0">Kaşlarımı çattım. "Öyleyse onun iyiye gittiğini söylerken benimle dalga mı geçiyordunuz? Nasıl peki Rog? Bana doğruyu söyle."</p>

  <p class="heading0">"Sana o zaman da doğruyu söylüyordum Şef. Bu yüzden onu görmeni önerdim aslında önceleri onu görme konusundaki isteksizliğin beni fazlasıyla memnun etmişti." Ve ekledi. "Belki onu görsen ve onunla konuşsan daha iyi olur."</p>

  <p class="heading0">"Hımmm — hayır." Onu görmek istememe nedenlerim hâlâ geçerliydi; eğer bir kez daha ortaya çıkacaksam bilinçaltımın bana oyun oynamasını istemiyordum. Rolüm sağlıklı birini oynamamı gerektiriyordu. "Ama Rog, söylediğim her şey, senin bana anlattıklarına bakarsak şimdi çok daha kesinlikle geçerli. Onlar bugün bir dublör kullanıldığından eminlerse o zaman bir daha ortaya çıkma riskini göze alamayız. Bugün bir sürpriz yaşadılar ya da belki bu şartlar altında maskemi düşürmeleri olanaksızdı. Ama bu er geç olacaktır. Birtakım tuzaklar kuracaklar, geçemeyeceğim bazı testler yapacaklar — sonra tanananaam! Her şey başımıza yıkılır." Şöyle bir düşündüm. "Gerektiği sürece 'hasta' olsam daha iyi. Bili haklıydı; aslında "zatürre" en uygun bahane."</p>

  <p class="heading0">Telkin ne kadar da güçlü bir silahmış; ertesi sabah tıkanmış bir burun ve boğaz ağrısıyla kalktım. Dr. Capek bana ilaç verdi ve ancak akşam yemeği vaktinde kendimi kısmen insan gibi hissedebiliyordum; gene de bültenlerde "Bay Bonforte'nin virüs enfeksiyonu" bildiriliyordu. Ay'ın dışarı tamamen kapalı ve havalandırmalı şehirlerinde hiç kimse hava yoluyla geçen bir hastalığa maruz kalmak istemez; kimse refakatçilerimi aşmak için kararlı bir çaba göstermedi. Dört gün boyunca aylaklık ettim ve Bonforte'nin kitaplığından, hem kendi biriktirdiği yazılardan hem de pek çok kitaptan oluşan kütüphanesinden bir şeyler okudum.,. Hem politika hem de ekonomiyle ilgili okunacak pek çok şey olduğunu fark ettim; bu konular önceleri bana hiç gerçek gibi görünmemişti. İmparator bana kraliyet serasından çiçek gönderdi — yoksa bunlar gerçek <i>bana</i> mıydı?</p>

  <p class="heading0">Ne önemi var? Lorenzo olmanın lüksü içinde aylaklık edip içki içtim, ya da yalnızca Lawrence Smith olarak da olabilir. Birileri içeri girdiğinde otomatik olarak oynadığım role geri döndüğümü fark ettim, ama bunu engelleyemiyordum. Önemli değildi; Dak'ın bir ziyareti dışında Penny ve Capek'ten başkasını görmüyordum.</p>

  <p class="heading0">Ama böyle bedava yemek bile yavanlaşabiliyordu. Dördüncü gün artık bu odadan, yapımcının bekleme odasından sıkıldığım kadir sıkılmıştım ve yalnızdım. Hiç kimse benimle ilgilenmiyordu; Capek'in ziyaretleri kısa ve meslekiydi; Penny'ninkiler ise kısa ve azdı. Bana "Bay Bonforte" demeyi bırakmıştı.</p>

  <p class="heading0">Dak ortaya çıktığında onu gördüğüme sevinmiştim. "Dak! Ne haber?"</p>

  <p class="heading0">"Pek bir şey yok. Bir yandan <i>Tommie</i> ye gereken bakım ve onarımı yaptırmaya&nbsp;çalışıyorum, öte yandan Rog'a siyasi işlerde yardım ediyorum. Bu kampanyayı düzenlemek onu ülser edecek." Oturdu. "Politika!"</p>

  <p class="heading0">"Hımmm... Dak, bu işin içine nasıl girdin? Kabaca söylersem <i>gezginlerin</i> de oyuncular kadar politikanın dışında kaldığını düşünürüm. Özellikle de senin için."</p>

  <p class="heading0">"Hem öyledirler hem değildirler. Çoğu durumda, uzayda külüstürlerini sürmeye devam edebilecekleri sürece hiçbir şeye aldırmazlar. Ama bunu yapabilmen için kargo olması lazım, kargo da ticaret demektir ve kârlı ticaret, serbest ticaret demektir, istediğin gemiyle istediğin yere gitmek demektir, gümrük saçmalığının olmaması, sınırlı alanların olmaması demektir. Özgürlük! Ve işte sen; politikanın içindesin. Bana gelince, buraya öncelikle 'sürekli seyahat' kuralı için lobi yapmaya geldim, böylece üç uğraklı ticarete giren mallarda iki kez gümrük vergisi ödenmeyecekti. Bu tabii ki Bay B'nin kanun teklifiydi. Şu, bu derken, şu anda altı yıldır onun gemisinde kaptanım ve son genel seçimden beri birliğimdeki kardeşlerimi temsil ediyorum." İçini çekti. "Bunun nasıl olduğunu ben bile bilmiyorum."</p>

  <p class="heading0">"Herhalde bundan kurtulmak istiyorsundur. Yeniden seçime girecek misin?"</p>

  <p class="heading0">Beni şöyle bir süzdü. "Ne? Bak kardeşim, politika dışındaysan yaşıyor sayılmazsın."</p>

  <p class="heading0">"Ama sen dedin ki..."</p>

  <p class="heading0">"Ne dediğimi biliyorum. Bu iş zordur, bazen pis bir iştir, her zaman çok çalışmayı gerektirir ve usandırıcı ayrıntılarla doludur. Ama piyasadaki tek yetişkin sporu bu. Diğerlerinin hepsi çocuk oyunu. Hepsi." Ayağa kalktı. "Gitmeliyim."</p>

  <p class="heading0">"Biraz daha kal."</p>

  <p class="heading0">"Kalamam. Yarın toplanacak Büyük Meclis için Rog'a yardım etmeliyim. Aslında uğramam bile hataydı."</p>

  <p class="heading0">"Öyle mi? Bilmiyordum." Büyük Meclis'in geçici kabineyi kabul etmek için bir kere daha toplanacağını biliyordum. Ama bu konuda fazla kafa yormamıştım. Bu, listeyi İmparator'a sunmak kadar formalite icabı yapılan sıradan bir işti. "Peki, <i>o</i> bu toplantıya katılabilecek mi?"</p>

  <p class="heading0">"Hayır. Ama endişelenme. Rog, Meclis'ten, yokluğundan yani <i>onun</i> yokluğundan ötürü özür dileyecek ve vekalet hakkı isteyecek. Daha sonra Yeni Atanan Başbakan'ın konuşmasını okuyacak Bili şu anda onun üzerinde çalışıyor. Daha sonra kendisi olarak hükümetin onaylanmasını isteyecek. Biri talebi tekrarlayacak. İtiraz yok. Geçiniz. Meclis dağılır ve herkes evine koşup seçmenlere her yatakta iki kadın ve her pazartesi sabahı yüz Emperyal vadeder. Sıradan şeyler." Konuşmasına devam etti. "Ah, evet! İnsanlık Partisi'nin&nbsp;bazı üyeleri gerçek bir ikiyüzlülük heyecanı içinde bir sepet çiçek göndereceklerdir. Aslında Bonforte'nin cenazesine çiçek göndermeyi tercih ederlerdi." Kaşlarını çattı.</p>

  <p class="heading0">"Gerçekten bu kadar basit mi? Vekâlet hakkı reddedilirse ne olacak? Büyük Meclis'in vekâletleri tanımadığını sanıyordum."</p>

  <p class="heading0">"Sıradan işlemler için tanımıyorlar. Ya vekâleti kabul edeceksin ya da ortaya çıkacak ve oy vereceksin. Ama bu yalnızca parlamento mekanizmasında boşa dönen tekerlekler anlamına gelir. Eğer yarın vekâletle temsil edilmesine izin vermezlerse o iyileşene dek <i>meclisi dağıtmadan</i> beklemeleri gerekecek ve oy verenleri hipnotize etmek gibi ciddi bir işle uğraşamayacaklar. Quiroga istifa ettiğinden beri yeterli sayı her gün Meclis'te toplanıyor ve&nbsp;Meclis'i kapatıyor. Bu Meclis Sezar'ın hayaleti kadar ölü aslında, ama anayasal olarak da gömülmesi gerekiyor."</p>

  <p class="heading0">"Evet ama bir aptalın itiraz ettiğini farz et, o zaman?"</p>

  <p class="heading0">"Hiç kimse itiraz etmeyecek. Bu durum bir anayasa bunalımına yol açar. Ama böyle olmayacak."</p>

  <p class="heading0">İkimiz de bir süre için konuşmadık. Dak gidecek gibi bir harekette bulunmadı. "Dak,&nbsp;ortaya çıksam ve bir konuşma yapsam her şey daha kolaylaşmaz mı?"</p>

  <p class="heading0">"Ne? Haydaa, buna karar verildi sanıyordum. Yeniden boy göstermenin güvenli olmayacağına karar vermiştin. Sana katılıyorum."</p>

  <p class="heading0">"Ama bu yalnızca göstermelik olacak, değil mi? Çizgiler de bir oyundaki gibi belirlenmiş. Orada birileri karşıma benim altından kalkamayacağım bir sürpriz çıkartabilir mi?"</p>

  <p class="heading0">"Hayır. Normalde basma bir demeç vermen beklenir, ama şu anki hastalığın bir özür sayılır. Seni güvenlik tünelinden geçirip, gazeteci takımının bulunduğun yere ulaşmasını engellerdik." Gaddarca gülümsedi. "Tabii her zaman için ziyaretçi sıralarından bir deli içeri bir silah sokabilir... Bay B. onu bacağından vurduklarından beri buraya 'atış pavyonu' diyordu."</p>

  <p class="heading0">Bacağıma birden bir ağrı girdi. "Beni korkutmaya mı çalışıyorsun?"</p>

  <p class="heading0">"Hayır."</p>

  <p class="heading0">"Beni cesaretlendirmek için tuhaf bir yol seçmişsin. Dak, benimle açık konuş. Yarın o işi yapmamı <i>istiyor musun</i>, istemiyor musun?"</p>

  <p class="heading0">"Elbette istiyorum! Böyle yoğun bir günde niye buraya geldim sanıyorsun? Lak lak etmeye mi?"</p>

  <p class="heading0">Geçici Başkan tokmağını kürsüye vurdu, vaiz büyük bir titizlikle dinler arasındaki farklılıklara dokunmayan bir dua okudu herkes sessizce bekledi. Koltuklar ancak yarı yarıya doluydu ama ziyaretçi sıraları turistlerle dolup taşıyordu.</p>

  <p class="heading0">Hoparlörlerden kürsüye vuran törensel çekiç sesi duyuldu; Parlamento Güvenlik Görevlileri tören asalarını kapıya doğru tuttular. İmparator üç kez kabul edilmeyi diledi, üç kez reddedildi. Daha sonra bu imtiyaz için yalvardı ve oy birliği ile imtiyaz verildi. Willem içeri girip Başkan'ın kürsüsünün arkasında yerini alana kadar ayakta bekledik. Amiral üniformasını giymişti ve kural gereği, refakat eden kimse yoktu, Başkan ve Parlamento Güvenlik Görevlilerinin himayesindeydi.</p>

  <p class="heading0">Nihayet asamı kolumun altına aldım ve ön sıradaki yerimden kalktım ve sanki hükümdar orada değilmişçesine Başkan'a hitap ederek konuşmamı yaptım. Bu, Corpsman'ın hazırladığı konuşma değildi. O konuşmayı okur okumaz çöpe atmıştım zaten. Bili doğrudan&nbsp;doğruya bir kampanya konuşması hazırlamıştı ve böyle bir konuşma için yer de zaman da yanlıştı.</p>

  <p class="heading0">Benim konuşmamsa kısaydı, partizanca değildi ve tamamıyla Bonforte'nin yazılarından derlenmişti, başka bir geçici hükümet kurduğu sırada yaptığı konuşmanın yeniden yazılmış haliydi. Sağlam durup iyi yoldan ve iyi havadan bahsettim, herkesin herkesi sevmesini diledim, tıpkı iyi demokratlar olan bizlerin hükümdarımızı sevdiğimiz ve onun da bizi sevdiği gibi. Sonuçta yaptığım, beş yüz sözcükten oluşan uyaksız, lirik bir şiir söylemek oldu ve eğer Bonforte'nin önceki konuşmasından bir şekilde saptıysam da kendi sözlerimle konuşmayı toparladım.</p>

  <p class="heading0">Dinleyici sıralarındaki tezahürat uzun süre dinmedi.</p>

  <p class="heading0">Rog ayağa kalktı ve belirttiğim adların onaylanmasını önerdi biri öneriyi tekrarladı, itiraz yok; kâtip beyaz bir oy pusulası çıkardı. Kürsüye yürürken biri kendi partimden öbürü muhalefet partisinden olmak üzere iki kişi bana eşlik etti, üyelerin saatlerine baktıklarını ve öğle mekiğini yakalayıp yakalayamayacaklarını düşündüklerini görebiliyordum.</p>

  <p class="heading0">Sonra, hükümdarıma bağlılığım üzerine, anayasal sınırlar altında ve onlara tabi olarak yemin ettim, Büyük Meclis'in haklarını ve imtiyazlarını savunacağıma ve devam ettireceğime ve nerede olurlarsa olsunlar İmparatorluk yurttaşlarının özgürlüklerini koruyacağıma ve ayrıca Majestelerinin Başbakan'ının görevlerini üstleneceğime yemin ettim. Vaiz bir kere sözcükleri birbirine karıştırdı ama ben onu düzelttim.</p>

  <p class="heading0">Konuşmayı rahatlıkla, bir perde önü konuşması yaparmış gibi götürdüğümü sanmıştım —&nbsp;ama kendimden geçmiş bir halde ağladığım için etrafımı göremediğimi fark ettim. Konuşmayı bitirdiğimde Willem kulağıma eğilip "İyi performanstı Joseph," dedi. Benimle mi yoksa eski arkadaşıyla mı konuştu bilmiyorum — ama aldırmadım. Gözyaşlarımı silmedim; Meclis'e dönerek akmalarına izin verdim. Oradan ayrılmak için Willem'i bekledim sonra da oturuma son verdim.</p>

  <p class="heading0">O öğleden sonrası için Diana Şirketi ekstra mekik seferleri düzenlemişti. Yeni Batavia terk edildi başka bir deyişle şehirde, yalnızca saray ve bir milyon kadar kasap, fırıncı, şamdancı ve sivil görevliler kaldı — bir de kabine iskeleti.</p>

  <p class="heading0">"Soğuk algınlığımın" üstesinden gelip Büyük Meclis'te halkın önüne çıktıktan sonra daha fazla bir şey saklayamazdık. Başbakan sıfatıyla bir yoruma neden olmadan görünmemezlik edemezdim; genel bir seçim için kampanyaya giren siyasi bir partinin başkanı olarak da insanları görmem gerekiyordu — en azından bazı insanları. Sonunda yapmam gerekeni yaptım ve bir yandan da Bonforte'nin sağlık durumuyla ilgili olarak günlük raporlar aldım. Yavaş da olsa iyileşiyordu; Capek eğer mutlak gerekliyse onun halkın önüne çıkabileceğini ifade etmişti ama bunu tavsiye etmiyordu; Neredeyse on kilo kaybetmişti ve koordinasyon yeteneği hâlâ zayıftı.</p>

  <p class="heading0">Rog ikimizi de korumak için elinden geleni yaptı. Artık Bay Bonforte de kendi yerine bir dublör kullandıklarını biliyordu ve başlangıçta bu işe çok kızmışsa da daha sonra gerekliliğini anlamış ve kabul etmişti. Rog kampanyayı sürdürüyordu, ona yalnızca yüksek siyasetle ilgili&nbsp;konularda danışıyor ve sonra verdiği yanıtları gerekirse açıklayabileyim diye bana ulaştırıyordu.</p>

  <p class="heading0">Ama benim için alınan koruma önlemleri de neredeyse o kadar fazlaydı; en üst düzey bir ajan gibiydim. Çalışma odalarım muhalefet liderinin dairelerinin ardındaki dağa kadar uzanıyordu (Başbakanın daha muhteşem dairesine taşınmamıştık; çünkü bu yasal olmakla birlikte sadece geçici bir rejim sırasında "uygun düşmeyen" bir hareketti) — bu odalara aşağı kattaki salonun arka tarafından ulaşılıyordu, ama bana normal giriş kapısından ulaşmak isteyen biri beş kontrol noktasından geçmek zorundaydı — yalnızca Rog'la doğrudan bağlantıda olan birkaç imtiyazlı kişi kestirme bir tünelle Penny'nin bürosuna, oradan da benimkine geçebilirdi.</p>

  <p class="heading0">Bu düzen, birileri beni görmeye gelmeden önce Farley dosyasından çalışabileyim diye kurulmuştu. Söz konusu kişi yanımdayken bile dosyayı önümde tutabiliyordum, çünkü masanın, ziyaretçinin göremeyeceği bir girinti içinde bir ekranı vardı, hatta eğer ziyaretçi volta atan tiplerdense de, ekrandaki bilgileri bir anda yok edebiliyordum. Bu ekranın başka yararları da vardı; Rog bazen bir ziyaretçiye daha özel şekilde davranarak onu hemen beni görmesi için içeri alıp bizi yalnız bırakabiliyordu — ve Penny'nin odasından bana not yazıp ekranıma yollayabiliyordu. Şöyle pratik ipuçları veriyordu: "Gönlünü okşa ama hiçbir şey için söz verme" ya da "Bütün derdi karısının saraya girmesi. Bu konuda ona söz ver ve başından&nbsp;sav." Veya "Buna iyi davran. 'Kararsız' bir bölgeyi temsil ediyor ve göründüğünden daha akıllı. Bana gönder, ben pazarlık yaparım."</p>

  <p class="heading0">Hükümeti kimin idare ettiğini bilmiyordum. Galiba üst bürokratlar. Her gün masamda bir yığın kâğıt buluyordum, onları Bonforte'nin titrek imzasıyla imzalıyordum ve Penny de bunları alıp götürüyordu. Asla onları okumak için zaman bulamıyordum. İmparatorluk mekanizmasının büyüklüğü beni dehşete düşürmüştü. Bir keresinde büronun dışında bir toplantıya katılmamız gerekmişti, Penny beni arşivlerin arasında bir gezintiye çıkarmıştı kilometrelerce uzayan, bitmek bilmeyen dosyalardı bunlar, her biri mikrofilmlerle doluydu ve onlara ancak yürüyen şerit yollarla ulaşılabiliyordu; böylece görevli kişi bir dosyayı almak için bir gününü harcamak durumunda kalmıyordu.</p>

  <p class="heading0">Ama Penny bana arşivin yalnızca bir kanadını gösterdiğini söyledi. Dosyaların katalogları,&nbsp;söylediğine göre, Büyük Meclis Salonu kadar bir yer kaplıyormuş. Hükümet işinin mesleğim olmadığına, yalnızca geçici bir hobi olduğuna sevinmiştim.</p>

  <p class="heading0">İnsanlarla görüşmek önlenemez bir işti, aslında kararları Rog ya da Rog aracılığıyla Bonforte aldığı için de genel olarak yararsız bir eylemdi. Esas görevim kampanya konuşmaları yapmaktı. Doktorumun "virüs enfeksiyonundan" dolayı kalbimin yorulmuş olmasından korktuğu ve kampanya sırasında Ay'ın düşük yerçekiminde kalmamı tavsiye ettiği gibi bilinçli bir dedikodunun yayılmasını sağlamıştık. Dünyaya yapılacak bir seyahatte dublörlük riskini göze almaya cesaret edememiştim, aynı şey Venüs ziyareti için de geçerliydi. Farley dosya sistemi kalabalıklara karışırsam zarar görebilirdi, tabii Eylemci katil gruplarının bilinmeyen tehlikelerini saymıyoruz — beynimin ön kısmına şırınga edilecek&nbsp;azıcık dozda bir neodeksokenle nasıl gevezelik ederdim, bunu hiç kimse düşünmek istemiyordu, özellikle de ben.</p>

  <p class="heading0">Quiroga hem stereodaki şovlarıyla hem de kalabalıkların önüne bizzat çıkarak Dünya'daki bütün kıtaları fethetmekteydi. Ama bu Rog Clifton'ı endişelendirmiyordu.</p>

  <p class="heading0">Omuz silkmekle yetindi ve "Bırak dilediğini yapsın," dedi. "Politik mitinglerde boy&nbsp;göstererek yeni oy toplanmaz. Bu mitinglerin tek yaptığı konuşmacıyı yıpratmaktır. Bu tür toplantılara zaten yalnızca o kişiye sadık olanlar katılır."</p>

  <p class="heading0">Ne söylediğinin farkında olmasını diliyordum. Kampanya kısa sürüyordu. Quiroga'nın istifasından bugüne yalnızca altı hafta geçmişti, seçim tarihini istifasını vermeden önce belirlemişti ve ben de hemen her gün konuşuyordum; bu ya büyük iletişim ağında İnsanlık Partisiyle tamı tamına eşit şekilde paylaşılmış bir zaman dilimi içinde oluyordu ya da konuşmalar banda alınıyor ve mekikle özel toplantılara sunulmak üzere gönderiliyordu. Sürekli tekrarlanan bir plan oturtmuştuk; bana bir taslak veriliyordu (belki de Bili hazırlıyordu bunları — onu hiç görmüyordum) ve ben onun üzerinde yeniden çalışıyordum. Rog düzeltmeleri yapılmış taslak metni alıyordu; genellikle onaylanmış olarak geri geliyordu — bazen de üzerinde Bonforte tarafından yapılmış düzeltmeler oluyordu, yazısı o kadar titrekleşmişti ki neredeyse okunamıyordu.</p>

  <p class="heading0">Onun düzelttiği bölümlerde doğaçlama hiçbir şey söylemiyordum, oysa öteki taraflarda çoğunlukla bu yönteme başvuruyordum — bir kere başladınız mı her zaman için bir şey söylemenin daha iyi, daha canlı bir yolu vardır. Giderek yaptığı düzeltmelerin yapısını fark etmeye başladım; bunların hemen hepsi etkileyici sözlerin kaldırılıp açık, pervasız hale getirilmesiydi, isteyen beğenir, isteyen beğenmez!</p>

  <p class="heading0">Bir süre sonra düzeltmelerin sayısı azaldı. Alışıyordum.</p>

  <p class="heading0">Onu hâlâ görmemiştim. Eğer onu hasta yatağında görürsem "onun gibi olamayacağımı" hissetmiştim. Fakat en yakın çevresinde onu görmeyen tek kişi ben değildim; Capek Penny'yi de dışarı atmıştı — kendi iyiliği için. Bunu o zaman bilmiyordum. Penny'nin Yeni Batavia'ya vardıktan sonra alınganlaştığının, unutkanlaştığının ve içine kapandığının farkındaydım. Gözlerinin altında tıpkı bir kunduz gibi halkalar oluşmuştu. Bütün bunlar gözümden kaçmamıştı ama bunu kampanyanın baskısına ve Bonforte'nin sağlığı konusundaki endişesine vermiştim. Bu düşüncemin yalnızca bir kısmı doğruymuş. Capek durumu fark etti ve harekete geçti, ona hafif bir hipnoz uyguladı ve sorular sordu daha sonra da ben işimi tamamlayıp buradan gidinceye kadar Bonforte'yi görmesini kesinlikle yasaklandı.</p>

  <p class="heading0">Zavallı kızcağız umutsuzca sevdiği adamın hasta odasından çıkıp aynen onun gibi görünen, onun gibi konuşan, ama sağlıklı olan biriyle çalışmak zorunda kalıyordu. Sanırım benden nefret etmeye başlamıştı.</p>

  <p class="heading0">Sevgili Doktor Capek, Penny'nin derdinin köküne inebilmiş, ona hipnoz sonrasında yardımcı olacak, teskin edici önerilerde bulunmuş ve bu olaydan sonra onu hastanın odasından uzak tutmuştu. Doğal olarak bunlar o zaman bana söylenmemişti; beni&nbsp;ilgilendirmezdi. Ama sonuçta Penny canlanmış ve yeniden sevgi dolu, inanılmaz derecede şefkatli biri olmuştu.</p>

  <p class="heading0">Bu benim için çok önemliydi. Kabul etmeliyim ki işin içinde Penny olmasaydı bu inanılmaz hengâmeyi en az iki kere bırakmıştım.</p>

  <p class="heading0">Katılmamın şart olduğu bir toplantı vardı; kampanya yürütme komitesi toplantısı. Yayılıma Parti bir azınlık partisi olduğundan ve John Joseph Bonforte'nin liderliğinde ve şahsında gerçekleştirilen birkaç parti koalisyonunun en büyük fraksiyonu olduğundan, orada bulunmak ve bu <i>primadonnalara</i> yatıştırıcı şuruptan azar azar satmak durumundaydım. Oldukça özenli&nbsp;bir çabayla bir özet hazırlandı ve Rog da yanlış bir şey yaparsam bana doğru yönde ipucu verebilmek için yanıma oturdu. Ama buna gerek kalmadı.</p>

  <p class="heading0">Seçim gününe on beş günden az bir süre kala garantili bölgelerin adaylar arasında paylaştırılacağı bir toplantı yaptık. Organizasyonun her zaman için kabineye seçilebilecek birisini ya da siyasi sekreterlik görevini üstlenecek kişileri (örneğin Penny gibi biri eğer gerekli tüm özelliklere sahipse Meclis'te bulunabilir ya da konuşabilir, kapalı olarak yapılan Parti Meclisi toplantılarında bulunma hakkı olur ve bunun gibi haklar edinebilirdi) risk almadan Meclise sokmak için, ya da partiyle ilgili başka nedenlerden dolayı otuz-kırk kadar güvenli seçim bölgesi olurdu. Bonforte'nin kendisi "güvenli" bir seçim bölgesindendi; bu durum onu bölgesel kampanya zorunluluğundan kurtararak rahatlatıyordu. Clifton'ın da güvenli bir seçim bölgesi vardı. Dak'ın da ihtiyacı olsaydı onun da bir tane olurdu, ama o loncadaki kardeşlerinin desteğine sahipti. Rog bir keresinde kendi kişiliğimle politikaya geri dönmek istersem, bunu söyleyebileceğimi ve adımın bir sonraki listede yer alacağını çıtlatmıştı.</p>

  <p class="heading0">Bazı mevkiler daima sadık parti üyelerine veriliyordu; bunlar gerektiğinde bir anlık bir bildiriyle istifa ediyor ve kabine görevi ya da başka bir şey için Meclis'e girmesi gereken biri için ara seçim yolu açıyorlardı.</p>

  <p class="heading0">Ama bu işte daima bir kayırma kokusu alıyordu ve koalisyonun ince dengeleri açısından Bonforte'nin çatışan talepleri dengelemesi ve kampanya yönetim komitesine bir liste sunması gerekiyordu. Bu son anda olabilecek değişikliklere izin vermek için, oy pusulaları hazırlanmadan hemen önce yapılması gereken bir son dakika işiydi.</p>

  <p class="heading0">Rog ve Dak içeri girdiğinde bir konuşma üzerinde çalışıyordum ve Penny'ye beş yangın alarmı dışında hiçbir şeyi bana duyurmamasını söylemiştim. Quiroga Sidney'de bir gece önce saldırgan bir konuşma yapmıştı, bu yalanını yüzüne vurup canına okuyabileceğimiz türden bir konuşmaydı. Ben de bana bir taslak verilmesini beklemeden cevap niteliğinde bir&nbsp;konuşma hazırlamaya çalışıyordum; kendi hazırladığım konuşmayı onaylatabileceğim yolunda büyük umutlar beslemekteydim.</p>

  <p class="heading0">İçeri girdiklerinde, "Şunu dinleyin," dedim ve anahtar paragrafı onlara okudum. "Nasıl buldunuz?"</p>

  <p class="heading0">"Bu onun canına okur," diye katıldı Rog. "İşte 'güvenli' liste Şef. Bir göz atmak ister misin? Yirmi dakika içinde orada olmalıyız."</p>

  <p class="heading0">"Ah şu lanet toplantı. Neden o listeye bakmam gerektiğini anlamıyorum. Söylemek istediğiniz bir şey mi var?" Bu arada listeyi aldım ve şöyle bir baktım. Hepsini Farley dosyalarından biliyordum, birkaçıyla da yüz yüze görüşmüştüm; her birine hangi amaçla dikkat edilmesi gerektiğini de biliyordum.</p>

  <p class="heading0">Sonra bir isme çarpıldım! <i>Corpsman, William J.</i></p>

  <p class="heading0">Hissettiğim haklı rahatsızlığı göstermemeyi başardım ve yavaşça "Bakıyorum Bili listede Rog," dedim.</p>

  <p class="heading0">"Ah evet. Sana bu konuda açıklama yapmak istedim. Görüyorsun Şef, hepimizin de&nbsp;bildiği gibi Bill'le aranızda belirgin bir gerilim var. Seni bu yüzden suçlamıyorum; bu Bill'in&nbsp;hatasıydı. Ama bu işlere hep iki yönlü bakmalı. Senin anlamadığın Bill'in müthiş bir aşağılık duygusu taşıdığı; bu da onu öfkesi burnunda biri yapıyor. Bu durum işleri yoluna sokacaktır."</p>

  <p class="heading0">"Bu mu?"</p>

  <p class="heading0">"Evet. Bu görev hep istediği bir şeydi. Görüyorsun hepimizin resmi bir statüsü var, bizler Büyük Meclis'in üyeleriyiz. Çok yakın bir çevrede çalışanlardan bahsediyorum, yani <i>senin</i> çevrenden. Bili bunu hissediyor. Bir keresinde, üçüncü kadehinden sonra, kendisinin yalnızca maaşlı bir memur olduğunu söylediğini duydum. Bu onu yaralıyor. Bu durum seni rahatsız etmez, değil mi? Parti bu durumu idare edebilir ve bu karargâhımızdaki sürtüşmeyi ortadan kaldırmak için küçük bir bedel."</p>

  <p class="heading0">Artık kendimi tamamen kontrol altına almıştım. "Bu beni ilgilendirmez. Niye umursayayım ki, yani eğer Bay Bonforte böyle istemişse... "</p>

  <p class="heading0">Bir an için Dak'ın Clifton'a bakışını yakaladım. Ekledim. "Bunu <i>Bay Bonforte</i> istiyor. Öyle değil mi, Rog?"</p>

  <p class="heading0">Dak sertçe, "Söyle ona Rog," dedi.</p>

  <p class="heading0">Rog yavaşça, "Bunu Dak ve ben ayarladık. Bunun en iyisi olduğunu düşündük."</p>

  <p class="heading0">"Bay Bonforte kabul etmedi mi? Tabii ki ona sordunuz değil mi?"</p>

  <p class="heading0">"Hayır, sormadık."</p>

  <p class="heading0">"Neden?"</p>

  <p class="heading0">"Şef, bu mesele onu rahatsız etmeye değecek türden değil. O yorgun, yaşlı ve hasta biri. Onu çok önemli politik kararlar dışında hiçbir şeyle huzursuz etmek istemiyorum ki bu öyle önemli bir konu değil. Burası kimi aday gösterirsek gösterelim seçtirebileceğimiz bir bölge."</p>

  <p class="heading0">"Öyleyse neden benim düşüncemi soruyorsunuz?"</p>

  <p class="heading0">"Şey, bunu bilmen gerektiğini düşündük ve tabii nedenini de. Onaylaman gerektiğine inanıyoruz."</p>

  <p class="heading0">"Ben mi? Ben Bay Bonforte'ymişim gibi bana düşüncemi soruyorsunuz. Ama değilim." Onun sinirlenme hareketiyle masaya vurdum. "Eğer bu karar onun düzeyindeyse, bu soruyu gidip <i>ona</i> sorun — yok değilse, <i>bana</i> asla sormamalıydınız.</p>

  <p class="heading0">Rog purosunu çiğnedi ve sonra, "Peki tamam, sana sormuyorum," dedi.</p>

  <p class="heading0">"Hayır!'</p>

  <p class="heading0">"Ne demek istiyorsun?"</p>

  <p class="heading0">'Hayır' diyorum. Bana sormuş bulundunuz; demek ki içinizde bir şüphe var. Yani, eğer benden bu adı komiteye sunmamı bekliyorsanız — odasına gidin ve ona sorun."</p>

  <p class="heading0">İkisi birden oturdular ve hiçbir şey söylemediler. Nihayet Dak içini çekti ve "Gerisini de anlat Rog," dedi. "Yoksa ben anlatacağım."</p>

  <p class="heading0">Bekledim.</p>

  <p class="heading0">Clifton purosunu ağzından çıkardı ve "Şef, Bay Bonforte dört gün önce bir felç geçirdi. Hiçbir şekilde rahatsız edilemez."</p>

  <p class="heading0">Öylece kaldım ve içimden uzun bir şiiri baştan sona kadar ezberden okudum. Tekrar kendime gelince sordum: "Zihni ne durumda?"</p>

  <p class="heading0">"Yeterince açık ama çok bitkin düştü. Hapiste geçirdiği o hafta bizim tahmin edebileceğimizden çok daha zor ve sıkıntılı geçmiş. Felç onu yirmi dört saat boyunca komaya soktu. Şu anda komadan çıktı, ama yüzünün sol yanı felçli durumda ve bedeninin sol tarafı kısmen çalışmıyor."</p>

  <p class="heading0">"Peki, Dr. Capek ne diyor?"</p>

  <p class="heading0">"Pıhtı temizlendikten sonra aradaki farkı asla anlayamayacağını söylüyor. Ama şu arada çok dikkatli olması gerek. Şef, şu anda o <i>hasta.</i> Kampanyayı onsuz devam ettirmemiz&nbsp;gerekiyor."</p>

  <p class="heading0">Babamı kaybettiğimde hissettiğim o tuhaf duygu geri geldi. Bonforte'yi hiç görmemiştim, kâğıt üzerindeki birkaç düzeltmeden başka ona ait hiçbir şey yoktu bende. Ama her an ondan destek almıştım. Onun hemen yan odada olduğunu bilmek her şeyi olanaklı kılmıştı.</p>

  <p class="heading0">Derin bir nefes aldım ve bıraktım, sonra da "Peki, Rog," dedim. "Gerekeni yapacağız."</p>

  <p class="heading0">"Evet Şef." Ayağa kalktı. "Bu toplantının üstesinden gelmeliyiz. Nasıl sence?" Güvenli bölgeler listesini işaret ediyordu.</p>

  <p class="heading0">"Ah!" Düşünmeye çalıştım. Belki de Bonforte, Bill'e, onu mutlu etmek için "Saygıdeğer" diye çağırılma ayrıcalığını tanımak isteyebilirdi. Bu gibi şeylerde küçüklük yapmazdı; tahılları çiğneyen ineklerin ağzını bağlamazdı. Politikayla ilgili yazılarından birinde şöyle demişti:</p>

  <p class="heading0">"Ben entelektüel biri değilim. Eğer özel bir becerim varsa, bu yetenekli kişileri seçmekte ve onları çalıştırmaktadır."</p>

  <p class="heading0">Birden sordum: "Bili ne kadar zamandır onunla birlikte?"</p>

  <p class="heading0">"Eee, yaklaşık beş yıldır. Biraz daha fazla."</p>

  <p class="heading0">Demek Bonforte Bill'in çalışmasını beğenmişti. "Arada bir seçim daha oldu, değil mi? Öyleyse neden onu Meclis üyesi yapmadı?"</p>

  <p class="heading0">"Neden bilmiyorum. Bu soru hiç gündeme gelmedi."</p>

  <p class="heading0">"Penny ne zaman seçildi?"</p>

  <p class="heading0">"Üç yıl kadar önce. Ara seçimle."</p>

  <p class="heading0">"İşte cevabını kendin verdin Rog."</p>

  <p class="heading0">"Seni anlamıyorum."</p>

  <p class="heading0">"Bonforte, Bill'i istediği zaman Meclis üyesi yapabilirdi. Bu yolu seçmedi. Bill'i sil ve yerine 'istifaya hazır'lardan birini koy. Eğer Bonforte Bill'i bu göreve getirmek isterse onun için daha sonra bir ara seçim ayarlayabilir kendini iyi hissettiğinde yani."</p>

  <p class="heading0">Clifton hiçbir tepkide bulunmadı. Yalnızca listeyi aldı ve "Pekâlâ Şef," dedi.</p>

  <p class="heading0">Aynı gün Bili istifa etti. Sanırım Rog ona ayak oyunlarının işe yaramadığını söylemişti. Ama Rog bunu bana anlattığında inatçı tavrımın hepimizi müthiş bir tehlikeye soktuğunu fark edip kendimi kötü hissettim. Bunu Rog'a söyleyince kabul etmedi.</p>

  <p class="heading0">"Fakat o <i>her şeyi</i> biliyor! Bütün bu olanlar başından beri onun planıydı. İnsanlık Partisi kampına anlatabileceği pisliğe baksana."</p>

  <p class="heading0">"Boşver. Bili pis bir herif olabilir kampanyanın ortasında ayrılan birinden hayır beklemem;&nbsp;böyle bir şey asla yapılmaz. Ama o oyunbozan değildir. Onun mesleğinde müşterinin sırlarını ortaya dökemezsin, artık onunla çalışmıyor olsan bile."</p>

  <p class="heading0">"Umarım haklısındır."</p>

  <p class="heading0">"Bak göreceksin. Merak etme. Sen yalnızca işinle ilgilen."</p>

  <p class="heading0">Birkaç gün daha geçince Rog'un Bill'i benden daha iyi tanıdığı sonucuna vardım. Kampanya normal seyrinde devam etti ve bir daha ondan hiç haber gelmedi; kampanya zaman zaman zorlaştıysa da büyük oyunumuzun tehlikeye girdiğine dair hiçbir işaret almadık. Kendimi daha iyi hissetmeye başladım ve en iyi Bonforte konuşmalarını yapabilmek için kendimi işime verdim kâh Rog'un yardımıyla kâh yalnızca <i>onun</i> 'olur'unu alarak. Bay Bonforte yeniden sürekli bir iyileşme içine girmişti, ama Capek ona mutlak dinlenme vermişti.</p>

  <p class="heading0">Rog'un seçimden önceki son hafta boyunca Dünyaya gitmesi gerekti; uzaktan kumanda etmekle olmayacak birtakım işler vardı. Ayrıca, sonuçta oylar seçim bölgelerinden geliyordu ve bölgesel yöneticiler konuşmacılardan daha değerliydiler. Ama hâlâ yapılması gereken konuşmalar ve basın toplantıları vardı; Dak ve Penny'yi hemen yanıbaşımda bulundurarak&nbsp;görevime devam ettim tabii ki artık her şeye daha iyi alışmıştım; pek çok soruyu düşünmeden yanıtlayabiliyordum.</p>

  <p class="heading0">Rog'un döneceği gün, büroda haftada iki kez olan türden bir basın toplantısı vardı. Bu seferinde onun da yanımda olacağını umuyordum, ama gene de toplantıya tek başına katılmamamı gerektiren bir şey yoktu. Penny hemen önümden elinde dosyalarıyla içeri girdi; birden çok hafif bir çığlık attığını duydum.</p>

  <p class="heading0">Ve sonra Bill'in masanın en uç köşesinde olduğunu gördüm. Ama odaya her zamanki gibi baktım ve "Günaydın, beyler," dedim.</p>

  <p class="heading0">"Günaydın Sayın Başbakan!" diye cevap verdi çoğu.</p>

  <p class="heading0">Konuşmaya devam ettim. "Günaydın Bili. Burada olduğunu bilmiyordum. Kimi temsil ediyorsun?"</p>

  <p class="heading0">Herkes ölüm sessizliği içinde yanıt vermesi için ona baktı. Gazeteciler Bill'in bizi bıraktığını ya da atıldığını biliyordu. Bana zalimce güldü ve yanıtladı. "Günaydın <i>Bay Bonforte.</i> Krein Ajansı'nı temsil ediyorum."</p>

  <p class="heading0">İşte o zaman ne olacağını anladım; korktuğumu belli ederek onu mutlu etmemeye gayret ettim. "İyi bir kuruluş. Umarım hak ettiğin parayı alıyorsundur. Peki, işimize dönelim önce yazılı sorular. Penny, sorular sende mi?" Yazılı soruları, önceden üzerinde düşünüp hazırlandığım yanıtları vererek hızlı şekilde geçtim, sonra her zamanki gibi oturdum ve "Tartışmak için bir parça zamanımız var, beyler. Sorusu olan?" diye sordum.</p>

  <p class="heading0">Birkaç soru soruldu. Yalnızca bir kere "Yorum yok" demek zorunda kaldım — bu, Bonforte'nin kaypak, belirsiz cevap vermek yerine yeğlediği bir yöntemdi. Sonunda saatime bir göz attım ve "Bu sabahlık bu kadar, beyler," dedim ve ayağa kalkmak için doğruldum.</p>

  <p class="heading0">'"Smythe!" diye bağırdı Bili.</p>

  <p class="heading0">Doğrulmaya devam ettim ve ona bakmadım.</p>

  <p class="heading0">"Seni kastediyorum Bay Sahtekâr Bonforte-Smythe!" diye sinirli sinirli devam etti sesini biraz daha yükselterek.</p>

  <p class="heading0">Bu sefer şaşkınlıkla ona baktım — yüzümde, sevimsiz durumlarda kabalığa maruz kalan önemli bir yetkilinin gösterebileceği kadar bir hayret ifadesi vardı. Bili beni işaret ediyordu ve suratı kıpkırmızıydı. "Seni dolandırıcı! Seni aşağılık oyuncu bozması! <i>Sahtekâr!'</i></p>

  <p class="heading0">Tam yanımda duran London Times'ın muhabiri yavaşça "Muhafız çağırmamı ister misiniz efendim?" diye sordu.</p>

  <p class="heading0">"Hayır," dedim, "zararsızdır."</p>

  <p class="heading0">Bili güldü. "Ya, demek ben zararsızım, ha? Göreceksin."</p>

  <p class="heading0">"Bence çağırmalıyız, efendim," dedi <i>Times</i> muhabiri.</p>

  <p class="heading0">"Hayır," diye yanıtladım sertçe. "Bu kadar yeter Bili. Sessizce gitsen iyi olacak."</p>

  <p class="heading0">"Gitsem ne kadar sevinirdin değil mi?" Ve öyküyü hızlı hızlı konuşarak anlatmaya başladı. Kaçırılma olayına, oynadığımız oyundaki görevine değinmedi ama böyle bir dolandırıcılığa karışmamak için bizi terk ettiğini ima etti. Dublörlük olayını Bonforte'nin hastalığına bağlamıştı bu arada bizim ona ilaç vermiş olabileceğimizi de şiddetle ima etti..</p>

  <p class="heading0">Sabırla dinledim. Muhabirlerin çoğu başta kötü bir aile kavgasına istemeden tanık olan yabancıların şaşkınlığıyla yalnızca dinlemekle yetindiler. Sonra birkaçı bir şeyler karalamaya ya da mini kayıt cihazlarına dikte etmeye başladı.</p>

  <p class="heading0">Sustuğunda sordum. "Bitirdin mi Bili?"</p>

  <p class="heading0">"Bu kadarı yeterli değil mi?"</p>

  <p class="heading0">"Fazlasıyla yeterli. Affedersin Bili. Hepsi bu kadar baylar. İşime geri dönmeliyim."</p>

  <p class="heading0">"Bir saniye lütfen, Bay Başkan!" diye bağırdı birisi. "Bir tekzip yayınlamak istiyor musunuz?" Bir başkası ekledi. "Dava açacak mısınız?"</p>

  <p class="heading0">Öncelikle son soruya yanıt verdim. "Hayır, dava açmayacağım. Hasta biri mahkemeye verilemez."</p>

  <p class="heading0">"Ben mi hastayım?" diye bağırdı Bili.</p>

  <p class="heading0">"Sus artık Bili. Bir tekzip yayınlamaya gelince, bunun gerektiğini hiç sanmıyorum. Bununla birlikte bazılarınızın not aldığını görüyorum. Yayıncılarınızın bu öyküye rağbet edeceklerinden kuşkuluyum ama öyle bir şey olursa şu anekdot, öyküye bir şeyler katabilir. Siz hiç kırk yılını <i>Odysseia’</i>nın Homeros tarafından değil de <i>aynı adı taşıyan</i> başka bir Yunanlı tarafından yazıldığını kanıtlamaya harcayan profesörün hikâyesini duymuş muydunuz?"</p>

  <p class="heading0">Kibar bir gülüşme oldu. Ben de gülümsedim ve yeniden arkamı döndüm. Bili masanın etrafından dolaştı ve kolumu tuttu. "Gülüp geçerek benden kurtulacağını sanma!" <i>Times</i> muhabiri - Bay Ackroyd- onu benden uzaklaştırmaya çalıştı.</p>

  <p class="heading0">"Teşekkür ederim bayım," dedim. Sonra Corpsman‘a dönüp "Benden ne istiyorsun Bili? Senin tutuklanmanı engellemeye çalıştım."</p>

  <p class="heading0">"İstiyorsan muhafızları çağır, seni sahtekâr! Hapiste kimin daha uzun süre kalacağını göreceğiz! <i>Parmak izin alınana kadar bekle!"</i></p>

  <p class="heading0">İçimi çektim ve hayatımın en umursamaz tavrını takındım. "Bu artık şaka olmaktan çıktı. Baylar, sanırım bu işe artık bir son vermeliyiz. Penny, hayatım, parmak izimi almak için gerekli malzemeyi istetir misin lütfen?" Batmıştım biliyordum, ama lanet olsun, eğer büyük kasırgaya tutulduysanız bile en azından hazırolda durup gemi batıncaya kadar beklemeniz gerekir. Bir hain bile sahneden şık bir çıkış yapmalıdır.</p>

  <p class="heading0">Bili beklemedi.</p>

  <p class="heading0">Önümde duran su bardağını kaptı; birkaç kez bu bardağı tutmuştum. "Malzemenin canı cehenneme! Bu da iş görür."</p>

  <p class="heading0">"Bili, sana daha önce de bayanların yanında sözlerine dikkat etmeni söylemiştim. Ama bardağı alabilirsin."</p>

  <p class="heading0">"Tabii ki alacağım."</p>

  <p class="heading0">"Pekâlâ. Lütfen burayı terk et. Yoksa muhafızı çağırmak zorunda kalacağım."</p>

  <p class="heading0">Dışarı çıktı. Hiç kimse bir şey söylemedi. "Size de parmak izlerimi vermemi ister misiniz?" diye sordum.</p>

  <p class="heading0">Ackroyd telaşla, "Ah, asla böyle bir şey istemiyoruz, Bay Başkan."</p>

  <p class="heading0">"A, lütfen alın! Eğer bu işin ardından bir öykü çıkarsa elinizde kanıt olmalı." Israr etmiştim çünkü oynadığım kişilik bunu gerektiriyordu -tekrar tekrar ısrar ettim, çünkü azıcık hamilelik ya da maskenin yavaş yavaş düşmesi diye bir şey olamazdı ayrıca arkadaşlarımın Bill'in yüzünden güç duruma düşmelerini istemiyordum; bu onlar için yapabileceğim son şeydi.</p>

  <p class="heading0">Resmi malzemeye gerek kalmadı. Penny'nin yanında karbon kâğıtları vardı ve birisinde de şu plastik kâğıtlı ömür boyu kalan bloknotlardan bulundu; bunlarla da parmak izi güzelce alınabildi. Daha sonra "İyi günler," dedim ve dışarı çıktım.</p>

  <p class="heading0">Penny'nin özel bürosundan içeri girer girmez Penny bayıldı. Onu kendi ofisime taşıdım, kanepeye yatırdım, sonra kendi yerime oturdum ve birkaç dakika boyunca titreyip durdum.</p>

  <p class="heading0">Hiçbirimizin günün geri kalan zamanında bir şey yapmaya hali kalmamıştı. Penny bütün arayanları çeşitli özürlerle atlattı. Bu gece bir konuşma yapmam gerekiyordu; ciddi ciddi bunu iptal etmeyi düşündüm. Ama bütün gün boyunca haber kanalı açıktı ve sabahki olayla ilgili tek bir sözcük geçmedi. Sanırım durumu riske etmemek için önce parmak izlerini kontrol etmekteydiler. En nihayet ben Majesteleri'nin Başbakanıydım ve kanıtsız bir şey yazmak&nbsp;istemezlerdi. Sonuçta daha önceden yazdığım ve planlanmış bir şey olduğu için konuşmayı yapmaya karar verdim. Dak'a bile danışamadım; Tycho City'deydi.</p>

  <p class="heading0">Yaptığım en iyi konuşmaydı. Yanan bir tiyatrodaki paniği gidermek için bir komedyenin kullandığı yöntemlere başvurdum. Mikrofon kapandıktan sonra yüzümü avuçlarıma gömdüm ve ağladım, Penny de sırtıma hafif hafif vuruyordu. Bir daha o felaket keşmekeşi hiç konu&nbsp;etmedik.</p>

  <p class="heading0">Rog, Greenwich'e göre tam sekizde geldi, ben o sırada konuşmamı bitirmiştim ve daireye girer girmez beni kontrole geldi.</p>

  <p class="heading0">Sıkıcı, monoton bir tavırla ona bütün pisliği anlattım; yanmayan purosunu çiğneyerek ve ifadesiz bir yüzle dinledi.</p>

  <p class="heading0">Sonunda neredeyse yalvararak, "Parmak izimi vermek <i>zorunda kaldım,</i> Rog. Bunu anlıyorsun, değil mi? Reddetmek bu kişiliğe uymazdı," dedim.</p>

  <p class="heading0">Rog, "Endişelenme," dedi.</p>

  <p class="heading0">"Ha?"</p>

  <p class="heading0">"Sana 'endişelenme' dedim. Lahey'deki Kimlik Tespit Bürosu'ndan bu izlerle ilgili raporlar gelince senin için küçük ama hoş, eski dostumuz Bili için ise daha büyük ama pek de sevindirici olmayan bir sürpriz olacak. Eğer bu iş için kara paradan avans almışsa bunun acısını ondan çıkarırlar. Umarım da yaparlar."</p>

  <p class="heading0">Dediklerini yanlış anlamak istemiyordum. "Yaa! Ama Rog burada durmazlar. Onlarca başka yer var. Sosyal Güvenlik. .. Ne bileyim, bir sürü yer."</p>

  <p class="heading0">"Belki de çok dikkatli olmadığımızı düşünüyorsun. Şef, bunun öyle ya da böyle başımıza geleceğini biliyordum. Dak Mardi Gras Planını tamamlayacağımızı söylediğinden beri gerekli gizleme politikası başlatıldı. Her yerde. Ama bunu Bill'e söyleme gereği duymadım." Bitmiş purosunu emdi, ağzından çıkararak puroya baktı. "Zavallı Bili."</p>

  <p class="heading0">Penny hafifçe içini çekti ve yeniden bayıldı.</p>

  <p class="heading0"><br /></p>
</body>
</html>
