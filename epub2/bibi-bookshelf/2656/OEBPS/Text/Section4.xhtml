<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>c</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
table.sgc-3 {border-collapse:collapse;width:auto;align:left;margin-left:0cm;margin-bottom:0cm}
  td.sgc-2 {border:solid black 1.0pt;}
  p.sgc-1 {text-align:left;}

  p.sgc-4 {font-weight: bold; text-align: center}
</style>
</head>

<body class="main">
  <h1 class="heading0 sgc-4" style="text-align: center;">3</h1>

  <p class="heading0">Şimdiye kadar hiç politikaya bulaşmamıştım. Babam beni bu konuda uyarmıştı. Ciddiyetle bana "Politikadan uzak dur, Larry," demişti. "Bu yolla kazanacağın şöhret kötü şöhrettir. Köylüler bundan hoşlanmazlar."</p>

  <p class="heading0">98. maddede yapılan değişiklikle sürekli yer değiştiren nüfusun da kolaylıkla oy vermesi sağlanmış olmasına rağmen (ki bunlara bizim meslekten olanlar da dahildir) hiç oy kullanmamıştım.</p>

  <p class="heading0">Bununla birlikte zamanla çeşitli siyasi eğilimlerim olmuştu, ama bunların hiçbiri Bonforte lehinde değildi. Bence o, tehlikeli biriydi ve insan ırkına ihanet ediyordu. Onun yerine geçmek ve "o" iken öldürülmek -nasıl söyleyeyim benim için nahoş bir durumdu.</p>

  <p class="heading0">Ama — ne rol!</p>

  <p class="heading0">Bir keresinde <i>L'Aiglon</i> adlı oyunda başrol oynamıştım, bir de Sezar adına yakışan iki oyunda da Sezar'ı oynamıştım. Ama gerçek yaşamda böyle bir rolü oynamak — evet bu, bir adamın yalnızca birkaç dakikalığına bu müthiş heyecan verici rolü oynama şansını kazanmak ve en mükemmel sanat eserini yaratmak uğruna başka birinin yerine nasıl giyotine gidebileceğini anlaması için yeterliydi.</p>

  <p class="heading0">Daha önceki durumlarda bu baştan çıkarıcı şeye dayanma becerisini gösteremeyen meslektaşlarımın kimler olduğunu merak ettim. Onlar sanatçıydı, bundan şüphe yok — hoş isimlerini saklamaları canlandırdıkları karakterlerin başarıya ulaşması için en önemli mecburiyetti, ama... Daha önce Bonforte'ye yapılan suikastlerde onun yerine geçmiş olabilecek ve bu yüzden ölen ya da ortalıktan kaybolan meslektaşlarımın kim olduklarını hatırlamaya çalışıyordum. Ama boşunaydı. Hem günlük politika olaylarına dair ayrıntıları doğru dürüst bilmiyordum hem de oyuncular baş döndürücü bir hızla çaptan düşerlerdi; bu meslek en iyimiz için bile bir şans işiydi.</p>

  <p class="heading0">Bonforte karakterini dikkatle incelemekte olduğumu fark ettim.</p>

  <p class="heading0">Bu rolü yapabileceğimi hissettim. Bu rolü bir ayağım bir kovanın içindeyken ve kuliste de yangın çıkmışken bile oynayabilirdim. Öncelikle, fiziksel açıdan bir sorun yoktu: Bonforte ve ben elbiselerimizi tek bir kırışığa neden olmadan değiş tokuş edebilirdik. Beni kaçırıp bir geminin içinde zorla çalıştırmak isteyen bu yeniyetme Suikastçiler fiziksel benzerliğe büyük ölçüde önem veriyorlardı. Aslında bu nokta sanat becerisiyle desteklenmediği sürece hiçbir anlam taşımazdı ayrıca oyuncu yetenekliyse bu kadar benzerliğe de ihtiyacı olmazdı. Ama kabul etmeliyim ki bu benzerliğin bir yararı olmuştu, bilgisayar aletindeki o aptal oyunlar işe yaramıştı. Şüphesiz tamamiyle rastlantısal olarak da olsa, boyu, kilosu ve kemik yapısı bakımından bu politikacının bir ikizini seçerken, aynı zamanda da gerçek bir aktör bulmuşlardı. Profili benimkine çok benziyordu; hatta elleri bile benimkiler gibi uzun, ince ve soylu görünümlüydü — elleri taklit etmek yüzleri taklit etmekten daha zordur.</p>

  <p class="heading0">Topallıyordu muhtemelen suikastlerden birinin sonucu. Onu birkaç dakika seyrettikten sonra bu yataktan kalkabileceğimi (tabii bir G'de!) ve aynı onun gibi yürüyebileceğimi ve bunu hiç düşünmeden yapabileceğimi biliyordum. Köprücük kemiğini kaşıyış şekli sonra da çenesini sıvazlayışı —bu, her cümlesinden önce gelen ve hemen hemen hiç fark edilmeyen bir tikiydi— bunlar sorun olmazdı çünkü toprağın suyu emmesi gibi bilinçaltım tarafından emilmişlerdi bile.</p>

  <p class="heading0">Tabii benden on beş-yirmi yaş büyüktü ama kendinden daha yaşlı birini oynamak kendinden genç birini oynamaktan daha kolaydır. Ne olursa olsun bir oyuncu için yaş, içsel davranışlarla ilgilidir, dokuların bozulmasıyla bir ilgisi yoktur.</p>

  <p class="heading0">Onu sahnede oynayabilir ya da onun yerine geçip yirmi dakikalık bir konuşma yapabilirdim. Ama anladığım kadarıyla bu iş yalnızca bir yorumlama olmaktan daha öteye gidiyordu; Dak, onu çok iyi tanıyan insanları, belki de çok yakınındayken bile kandırmam gerektiğini ima etmişti. Bu çok daha zordu. Kahvesine şeker atıyor muydu? Atıyorsa kaç tane atıyordu? Sigarasını hangi eliyle ve hangi jestle yakıyordu? Soruyu sorar sormaz cevabını aldım ve bunu hafızamın derinliklerine çiviledim; önümdeki figür bir sigara yakmıştı belli ki ilerleme denilen şeye ayak uydurup daha çağdaş yöntemlere geçmeden önce, yıllar boyunca eski moda kibritler kullanmıştı.</p>

  <p class="heading0">İşin kötüsü, kişinin tek bir karmaşıklığı yoktur; onu tanıyan herkes için değişik bir karmaşıklık gösterir bu da başarı sağlayabilmek için dublörlüğü yapılan kişinin her seyirci, her bir tanıdık için farklı farklı yaşanması gerektiği anlamına gelir. Bu yalnızca zor değil, istatistiksel olarak da olanaksızdır. Böyle küçücük ayrıntılar kişiyi tongaya bastırabilirdi. Yerine geçeceğiniz kişinin John Jones ile ne gibi anıları vardı? Peki ya yüzlerce, binlerce John Jones'lar ne olacaktı? Rolü yapan kişi tüm bunları nasıl bilebilirdi ki?</p>

  <p class="heading0">Bütün sanatlar gibi oyunculuk da doğal olarak bir ayıklama ve geriye yalnızca önemli ayrıntıları bırakma işlemidir. Fakat iş, birinin yerine geçmeye gelince en ufal: ayrıntı bile önemli olabilirdi. Zamanla, kerevizin sapını yememek gibi aptalca bir şey de büyük sırrın açığa çıkmasına neden olabilirdi.</p>

  <p class="heading0">Daha sonra, sevimsiz bir şekilde, performansımın yalnızca bir nişancı bana nişan alana kadar sürebileceğini hatırladım.</p>

  <p class="heading0">Sonuçta kapı açıldığında ve Dak'ın o kendine has "Kimse yok mu?" diyen sesi duyulduğunda ben hâlâ yerine geçeceğim adam üzerine çalışıyordum — başka ne yapabilirdim ki? Işıklar yandı, üç boyutlu görüntü kayboldu ve kendimi bir rüyadan uyanmış gibi hissettim. Başımı kaldırdım; Penny adlı genç kadın başını öteki hidrolik yataktan kaldırmaya çabalıyordu; Dak kapının ağzında dimdik durmuş bize bakıyordu.</p>

  <p class="heading0">Merak içinde sordum: "Ayakta durmayı nasıl becerebiliyorsun?" Aklımın bir bölümü, yani Özgürce çalışan, profesyonel bölümü nasıl ayakta durduğunu not ediyor ve "Bir insan iki G Altında Nasıl Ayakta Durabiliyor?" adlı dosyaya kaydediyordu.</p>

  <p class="heading0">Dak sırıttı. "Yapacak fazla bir şey yok. Kemerli destekleyiciler takıyorum."</p>

  <p class="heading0">"Yaa..."</p>

  <p class="heading0">"İstiyorsan ayağa kalkabilirsin. Genelde bir buçuk G'nin üzerindeyken yolcuların destek tanklarının dışına çıkmalarını istemeyiz — bazı aptallar kendi ayaklarına takılıp düşebilirler ve bacaklarını kırabilirler. Aslında bir keresinde bir haltercinin yataktan çıkıp beş G'lik bir ortamda yürüdüğünü gördüm ama daha sonra hayatı kaydı. Ama iki G'de bir şey olmaz — bu iş birini sırtında taşıyarak yürümek gibi!" Genç bayana doğru baktı. "Penny, ona her şeyi söyledin mi?"</p>

  <p class="heading0">"Henüz bir şey sormadı."</p>

  <p class="heading0">"Öyle mi? Lorenzo, senin bütün cevapları öğrenmek isteyen bir delikanlı olduğunu sanıyordum."</p>

  <p class="heading0">Omuz silktim. "Nasılsa o cevapların hepsini kullanabilecek kadar uzun süre yaşayamayacağıma göre artık çok önemli değiller."</p>

  <p class="heading0">"Nasıl? Canını ne sıktı, ahbap?"</p>

  <p class="heading0">"Kaptan Broadbent," dedim sertçe, "bir bayanın yanında gerçek hislerimi ifade etmekten hicap ederim; bu yüzden sizin şecerenizi, kişisel alışkanlıklarınızı, ahlak anlayışınızı ve amaçlarınızı gerektiği gibi tartışacak durumda değilim. Sadece, yerine geçeceğim kişinin kim olduğunu öğrenir öğrenmez beni nasıl aldatmış olduğunuzu anladım. Gene de şu sorunun cevabını öğrenmek beni mutlu eder; Bonforte'ye kim suikast düzenlemek üzeredir acaba? Havaya atılan bir nişangâh tahtası bile kendisine kimin ateş ettiğini bilme hakkına sahip olmalıdır."</p>

  <p class="heading0">İlk kez Dak'ın şaşırdığını görüyordum. Sonra öyle bir gülmeye başladı ki ivme fazla geldi, güverte tarafına doğru kayarak yere oturdu ve sırtını duvara dayadı; hâlâ gülüyordu.</p>

  <p class="heading0">"Ben komik bir şey göremiyorum," dedim sinirli sinirli.</p>

  <p class="heading0">Gülmeyi kesti, gözlerini oğuşturdu. "Lorrie evlat, gerçekten seni bir hedef ördeği yapacağımı mı düşündün?"</p>

  <p class="heading0">"Bu çok açık." Ona, daha önceki suikast girişimlerinden çıkardığım sonuçları anlattım.</p>

  <p class="heading0">Bir daha gülmemesi gerektiğini anlamıştı. "Anlıyorum. Bunun Ortaçağ'da kralın yemeklerini önceden tatmak gibi bir iş olduğunu düşündün sen. Peki, kafandaki karışıklığı gidermeye çalışmalıyız. Durduğun yerde vurulacağını düşünmenin oyunculuk yeteneğine bir katkıda bulunacağını pek sanmıyorum. Bak, ben altı yıldır Şefle birlikteyim. Bu süre içinde bir kere bile dublör kullanmadı... Bununla birlikte onu&nbsp;öldürmeye çalıştıkları iki olayda da yanındaydım bir keresinde tetikçiyi ben vurdum. Penny, sen Şefle daha uzun süredir berabersin. Daha önce hiç dublör kullanmış mıydı?"</p>

  <p class="heading0">Penny soğuk soğuk bana baktı. "Asla! Şefin kendi yerine başka birini tehlikeye atması düşüncesi bile... Aslında suratına bir tokat atmalıyım, evet bunu yapmam gerekir."</p>

  <p class="heading0">Dak yumuşak bir sesle, "Sakin ol, Penny," dedi. "Sizin birlikte yapmanız gereken işler var ve sen onunla çalışmak zorunda kalacaksın. Ayrıca yanlış bir tahmin de olsa, dışarıdan bakıldığında çok aptalca bir fikir değil onunki. Bu arada, Lorenzo, bu Penelope Russell. Kendisi Şefin özel sekteri, yani senin bir numaralı öğretmenin."</p>

  <p class="heading0">"Sizinle tanışmaktan onur duydum hanımefendi."</p>

  <p class="heading0">"Aynı şeyi söyleyebilmeyi isterdim."</p>

  <p class="heading0">"Kes şunu, Penny, yoksa iki G altında popona bir şaplak vururum. Lorenzo, John Joseph Bonforte'nin dublörlüğünü yapmanın tekerlekli sandalye kullanmak kadar emin olmadığını kabul ediyorum ikimizin de bildiği gibi yaşamına son verebilmek için çeşitli girişimlerde bulunuldu. Fakat bu kez korktuğumuz bu değil. Aslında bu defa, sana şimdi anlatacağımız siyasi nedenlerden ötürü, karşı karşıya olduğumuz kişiler Şefi ya da onun dublörlüğünü yaparken seni öldürmeye cüret edemezler. Senin de fark ettiğin gibi çok sert oynuyorlar ve en küçük bir kazanç elde edebileceklerini düşünseler beni de, hatta Penny'yi de öldürürler. Seni yakalasalar seni de öldürürler. Ama ortaya Şef olarak çıktığında emniyette olacaksın; seni öldürmeyecekler, koşullar bunu gerektiriyor."</p>

  <p class="heading0">Dikkatle yüzüme baktı. "Anlaşıldı mı?"</p>

  <p class="heading0">Başımla hayır işareti yaptım. "Seni izleyemiyorum."</p>

  <p class="heading0">"Evet, izlemiyorsun ama yakında anlayacaksın. Bu Marslılar'ın da olaylara bakışını kapsayan karmaşık bir mesele. Şundan emin ol; oraya ulaşmadan önce her şeyi biliyor olacaksın."</p>

  <p class="heading0">Bu işi gene de sevmemiştim. Bildiğim kadarıyla Dak bana doğrudan yalan söylememişti ama acı bir biçimde öğrendiğim gibi, bildiği her şeyi anlatmayarak basbayağı sahtekârlık yapmıştı. "Buraya bak," dedim, "sana ya da -affedersiniz hanımefendi— bu genç bayana güvenmem için hiçbir nedenim yok benim. Ama Bonforte'ye karşı herhangi bir sempatim olmamasına rağmen, onun ünü, acı verici hatta rahatsız edici şekilde dürüst olmasında. Onunla ne zaman konuşabileceğim. Mars'a ulaşır ulaşmaz mı?"</p>

  <p class="heading0">Dak'ın çirkin, neşeli yüzü birden üzüntüyle gölgelendi. "Korkarım, hayır. Penny sana söylemedi mi?"</p>

  <p class="heading0">"Neyi söylemedi mi?"</p>

  <p class="heading0">"Evlat, biz neden Şef için bir dublör bulmak zorunda kaldık sanıyorsun. Onu kaçırdılar."</p>

  <p class="heading0">Başıma bir ağrı saplanmıştı, sanırım çifte ağırlıktan, belki de artarda şoka uğramaktan. "Şimdi biliyorsun işte," diye devam etti Dak. "Jock Dubois'nın yeryüzünden ayrılana dek neden sana güvenmek istemediğini de biliyorsun artık. Ay'a ayak basılmasından sonraki en müthiş haber bu, işte biz de bu öykünün tam&nbsp;göbeğindeyiz, bunun herkesçe bilinmesini önlemek için de elimizden geleni yapıyoruz. Onu bulup geri getirene kadar seni kullanabileceğimizi umuyoruz. Aslına bakılırsa görevine çoktan başlamış durumdasın. Bu gemi <i>Sonuna Kadar</i> değil; bu, Şefin özel yatı ve seyyar ofisi olan <i>Tom Paine. Sonuna Kadar</i> bu geminin kimlik sinyalini veren bir radyo vericisiyle Mars'ın çevresinde bir yörünge çizerken — bunu yalnızca geminin kaptanı ve yardımcısı biliyor— <i>Tommie</i> harekete geçti ve Şefin yerine geçecek birini bulmak üzere Dünyaya gitti. Şimdi anlamaya başladın mı evlat?"</p>

  <p class="heading0">"Hayır," diye itiraf ettim. "Ama bak Kaptan, eğer Bay Bonforte'nin siyasi düşmanları onu kaçırdılarsa bu neden gizli tutuluyor? Bu olayı damlardan bağırarak ilan etmenizi beklerdim."</p>

  <p class="heading0">"Dünya‘da olsaydık böyle yapardık. Yeni Batavia'da da, Venüs'te de. Ama Mars'tan bahsediyoruz. Genç Kkkahgral efsanesini biliyor musun?"</p>

  <p class="heading0">"Korkarım bilmiyorum."</p>

  <p class="heading0">"Bunu çalışmalısın; bir Marslı'nın nasıl bir yapısı olduğu konusunda sana fikir verir. Kısaca anlatayım; binlerce yıl önce Kkkah adlı çocuğun belli bir saatte ve yerde bulunması gerekiyormuş, çok önemli bir paye verilecekmiş kendisine, şövalyelik gibi bir şey. Kendisinin hiçbir hatası olmamasına rağmen (yani bizim açımızdan) zamanında orada bulunamamış. Tabii ki Mars standartlarına göre yapılabilecek tek şey onu öldürmek. Fakat çok genç olduğu için ve geçmişteki başarıları yüzünden bazı radikaller ona bir kez daha denemesi için bir fırsat vermek istemişler. Ama Kkkahgral bunlardan hiçbirine itibar etmemiş. Kendisine karşı açılan davayı kendisi sürdürmüş, kazanmış ve idam edilmiş. Bu olay da onu Mars geleneklerinin en ulu, en kutsal varlığı yaptı."</p>

  <p class="heading0">"Bu delilik."</p>

  <p class="heading0">"Değil mi? Biz Marslı değiliz. Onlar çok çok eski bir ırk ve her durumu kapsayan bir borçlar ve yükümlülükler sistemi içinde yaşıyorlar. Hayal edebileceğin en büyük biçimciler. Onlarla karşılaştırdığında antik Japonlar, <i>giri’</i>lerine ve <i>gimu’</i>larına rağmen tamamen anarşist kalırlar. Marslılar'da 'doğru' ve 'yanlış' yoktur. Onun yerine, törelere uygunluk ve uygunsuzluk, bunların karesi ve küpü vardır. Ama asıl sorun Şefin Son Kkkahgral'ın yuvasına kabul edilmek üzere olmasıydı. Şimdi beni izleyebiliyor musun?"</p>

  <p class="heading0">Hâlâ kafamı toparlayamamıştım. Aklımın aldığı kadarıyla şu Kkkah karakteri bir felaketti. Broadbent devam etti. "Çok basit. Şef, Mars geleneklerini ve psikolojisini en iyi bilenlerden biridir herhalde. Bunun üzerinde yıllardır çalışıyordu. Çarşamba günü yerel saatle öğle vakti Lacus Soli'de kabul töreni gerçekleşecek. Şef orada olursa ve adımlarım doğru atarsa her şey harika olacak. Ama eğer orada olamazsa -neden orada olamadığı hiç mi hiç önemli değil Mars'taki adı lekelenecek ve şimdiye kadar girişilen gezegenlerarası ve ırklararası en büyük politik atılım bekleneni gerçekleştirememiş olacak. Daha da kötüsü, geri tepecek. Tahminime göre en yakın zamanda Mars şu anda İmparatorluk‘la olan gevşek bağlarını da koparacaktır. Büyük bir ihtimalle misilleme hareketler olacak, insanlar öldürülecek — belki de Mars'taki her insan tek tek öldürülecek. Sonra da İnsanlık Partisi'ndeki aşırı uçlar kendi bildiklerini okuyacaklar ve Mars zorla İmparatorluk buyruğuna girecek ama bu&nbsp;da ancak bütün Marslılar öldürüldükten sonra gerçekleşebilecek. Ve bütün bunlar sırf Bonforte kabul töreninde kürsüye çıkmadı diye olacak... Marslılar bu tür şeyleri fazla ciddiye alırlar."</p>

  <p class="heading0">Dak geldiği gibi birdenbire kayboldu ve Penelope Russell film projektörünü yeniden açtı. Eğer siyasi planları bozmak için gereken şey Bonforte'nin (kendisinin ya da dublörünün) barbar bir Mars törenine katılmasını önlemek idiyse, Dak'a düşmanlarımızın <i>beni</i> öldürmelerine neyin engel olacağını sormam gerektiğini düşündüm. Ama işte sormayı unutmuştum — belki de içgüdüsel olarak vereceği cevaptan korkmuştum.</p>

  <p class="heading0">Fakat kısa süre sonra gene Bonforte'nin hareketlerini, mimiklerini seyrederek, tavırlarını içime sindirerek, sesinin tonlarını içimden taklit ederek bu sanatsal çabanın derin, sıcak hayali içinde çalışmaya başlamıştım. Aslında onun karakterine bürünüyordum.</p>

  <p class="heading0">Projektörde Bonforte'nin çevresini saran Marslılar'ı ve onların sözde uzuvlarını gösteren görüntüler çıkınca birden paniğe kapıldım. Filmin o kadar içindeydim ki onları hissedebiliyordum — ve koku da dayanılmazdı. Boğazımı sıkıyorlarmış gibi bağırmaya ve debelenmeye başladım. <i>"Kapatın şunu!"</i></p>

  <p class="heading0">Işıklar yandı ve film kayboldu. Bayan Russell bana bakıyordu. "Neyin var senin Tanrı aşkına?"</p>

  <p class="heading0">Nefes almaya ve titrememi durdurmaya çalışıyordum. "Bayan Russell, çok özür dilerim, fakat lütfen o aleti bir daha açmayın. Ben Marslılar'a <i>dayanamam."</i></p>

  <p class="heading0">Bana sanki gördüklerine inanamıyormuş ama gene de durumu küçümsüyormuş gibi baktı. Usulca ve tiksinti dolu bir sesle, "Bu saçma sapan planın yürümeyeceğini onlara söylemiştim," dedi.</p>

  <p class="heading0">"Çok üzgünüm ama elimden gelmiyor."</p>

  <p class="heading0">Cevap vermedi, ağır ağır sıkacaktan dışarı çıktı, iki G'de Dak kadar kolay yürümese de başarılı sayılırdı. Başka hiçbir şey söylemeden kapıyı kapatıp çıktı.</p>

  <p class="heading0">Russell geri gelmedi. Ama onun yerine kapıyı dev bir çocuk arabasının içindeymiş gibi görünen bir adam açtı. "Ne var ne yok, genç dostum!" diye gürledi. Altmışlarında vardı, biraz donuk ve hantal görünüyordu; "doktorun başucu tavrı" içinde olduğunu anlamam için diplomasını görmem gerekmiyordu.</p>

  <p class="heading0">"Nasılsınız bayım?"</p>

  <p class="heading0">"Yeterince iyi. Daha düşük ivmede daha iyi olabilirdim." Bantlarla tutturulmuş mekanizmaya göz attı. "Tekerlekli korsemi nasıl buldunuz? Gerçi pek modaya uygun değil ama kalbimi rahatlatıyor. Bu arada kendimi tanıtayım, ben Doktor Capek. Bay Bonforte'nin özel terapistiyim; sizin kim olduğunuzu biliyorum. Evet, şimdi söyleyin bakalım, bu Marslılar'la ilgili sorun nedir?"</p>

  <p class="heading0">Neler hissettiğimi açıkça ve heyecanlanmadan anlatmaya çalıştım.</p>

  <p class="heading0">Dr. Capek başıyla onayladı. "Kaptanın bana bunları anlatması gerekirdi. O zaman adaptasyon programının sırasında değişiklik yapardım. Kaptanımız kendi alanında çok başarılı bir genç ama bazı durumlarda kasları beyninden daha hızlı çalışıyor... O kadar normal ve dışa dönük biri ki beni korkutuyor. Ama hiçbir zararı yoktur. Bay Smythe, sizi hipnotize etmek için izin istiyorum. Bir doktor olarak bu yöntemin yalnızca bu sorununuzu gidermek için olduğu ve kişisel yapınızı kurcalamak gibi bir&nbsp;niyetim olmadığı konusunda söz veriyorum." Cebinden eski moda, mesleğinin alamet-i farikası sayılabilecek bir cep saati çıkardı ve nabzımı ölçtü.</p>

  <p class="heading0">"İzin sizin doktor, ama bir işe yaramayacak. Ben hipnotize olmam." Sihirbaz numaramı yaparken hipnoz tekniklerini kendi başıma öğrenmiştim ama öğretmenlerim beni asla uyutamamışlardı. Hipnotizma böyle bir rol için, hele yerel polis tıp birliğinin yasaklarını uygulama konusunda çok titiz değilse, çok yararlı olabilirdi.</p>

  <p class="heading0">"Öyle mi? Biz de yapabileceğimizin en iyisini yaparız o zaman. Rahatladığını, kendini gevşemiş hissettiğini ve sorununla ilgili konuştuğumuzu farz et." Nabzımı ölçtükten sonra saatini elinde tutmaya ve zincirini sallamaya devam etti. Zinciri salladığını başımın hemen üzerindeki yansımasından anlamıştım, ama bu hareketinin fark etmeden yapılan küçük bir tik olduğunu ve bir yabancıyı bu konuda uyarmanın pek de uygun düşmeyeceğini düşündüm.</p>

  <p class="heading0">"Evet, gevşedim," diye güvence verdim, 'istediğiniz her şeyi sorabilirsiniz ya da isterseniz ilgisiz şeyler de konuşabiliriz»</p>

  <p class="heading0">"Yalnızca hava akımına kapıl ve yüz," dedi yumuşak bir sesle. "İki G'de kendini ağırlaşmış hissediyorsun, değil mi? Ben genellikle böyle durumlarda uyurum. Kan beynimden çekilir ve insanın uykusu gelir. Hepimiz uyumalıyız... Ağırlaşıyoruz. .. Hepimiz uyumalıyız..."</p>

  <p class="heading0">Ona saatini cebine koyarsa iyi olacağını yoksa elinden kayıp gideceğini söylemeye başladım. Sonra uykuya dalmışım.</p>

  <p class="heading0">Uyandığımda öteki ivme ranzasında Doktor Capek vardı. "N'aber?" diye sordu. "Bu lanet olası çocuk arabasından sıkıldım ve buraya serilmeye karar verdim."</p>

  <p class="heading0">"Ah gene mi iki G'deyiz?"</p>

  <p class="heading0">"Nasıl? Ah, evet! İki G'deyiz."</p>

  <p class="heading0">"Uyuya kaldığım için kusura bakma. Ne kadar uyudum?"</p>

  <p class="heading0">"Çok değil. Kendini nasıl hissediyorsun?"</p>

  <p class="heading0">"İyi. Aslında çok iyi dinlenmiş gibiyim."</p>

  <p class="heading0">"Genellikle bu etkiyi yapar. Yüksek G yani. Filmlere bakabilecek gibi misin?"</p>

  <p class="heading0">"Olabilir. Madem siz öyle diyorsunuz, Doktor."</p>

  <p class="heading0">"Pekâlâ." Işıkları söndürdü ve oda gene karanlığa gömüldü. Bana Marslılar'ın da içinde bulunduğu birkaç kare göstereceğini biliyordum; paniğe kapılmamaya karar verdim. Ayrıca onların şu anda burada olmadıklarını düşünmeliydim; tabii ki filmdeki görüntüleri beni etkilememeliydi.</p>

  <p class="heading0">Gerçekten de ekranda Bonforte ile birlikte ya da onsuz pek çok Marslı'nın üç boyutlu görüntüsü vardı. Korku ve tiksinti duygusundan sıyrılarak onlarla ilgili çalışma yapabileceğimi düşündüm.</p>

  <p class="heading0">Sonra birden onlara bakmaktan hoşlandığımı fark ettim.</p>

  <p class="heading0">Ağzımdan bir hayret nidası fırladı. Capek filmi durdurdu.</p>

  <p class="heading0">"Kötü müsün?"</p>

  <p class="heading0">"Doktor — beni hipnotize ettin!"</p>

  <p class="heading0">"Öyle yapmamı söylemiştin."</p>

  <p class="heading0">"Ama ben hipnotize olamam ki."</p>

  <p class="heading0">"Bunu duyduğuma üzüldüm."</p>

  <p class="heading0">"Ah — yani başardın. Bunu anlayamayacak kadar kalın kafalı değilimdir. Filmlere tekrar bakalım. Böyle olduğuna inanamıyorum."</p>

  <p class="heading0">Filmi tekrar başlattı; seyretmeye başladım ve şaşırdım. Marslılar o kadar iğrenç değillerdi, onlara önyargısız baktığınızda çirkin bile sayılmazlardı. Çin tapınakları gibi değişik bir zariflikleri vardı. Doğru, insan formunda değillerdi ama cennet kuşu da insan formunda değildir — bu kuşlar en güzel canlılardır.</p>

  <p class="heading0">Ayrıca sözde uzuvlarının da oldukça etkileyici olduğunu fark ettim; garip hareketleri yavru köpeklerin kendilerine özgü acemi yaltaklanmalarını andırıyordu. Artık bütün yaşamım boyunca Marslılara korku ve nefretin kara gözlüklerinden baktığımı biliyordum.</p>

  <p class="heading0">O iğrenç kokularının devam ettiğini fark edebiliyordum elbette, ama — derken birden onları kokladığımı, o tanıdık kokunun burnuma dolduğunu ve bundan zerre kadar rahatsız olmadığımı fark ettim. "Doktor!" dedim telaşla. "Bu makinenin koku aygıtı var, değil mi?"</p>

  <p class="heading0">"Pek sanmıyorum. Yo, yo olmadığına eminim. Bir yat için fazla ağır bir sistem olurdu."</p>

  <p class="heading0">"Ama olmalı. O kokuyu çok net alabiliyorum."</p>

  <p class="heading0">"Ah, evet." Biraz utanmış görünüyordu. "Sana bir şey yaptım ama umarım bir rahatsızlık yaratmaz."</p>

  <p class="heading0">"Efendim?"</p>

  <p class="heading0">"Beyninin derinliklerine inildiğinde Marslılar karşısında duyduğun nörotik yönelimin çoğunlukla beden kokularından kaynaklandığı çok belirgin olarak anlaşılıyordu. Uzun ve incelikli bir iş kotarmak için vaktim yoktu, bu yüzden işi kısa yoldan halletmem gerekiyordu. Penny'den —buradaki genç kızdan— kullandığı parfümden biraz vermesini rica ettim. Korkarım artık Marslılar burnuna Paris'teki eğlence yerleri gibi gelecekler. Eğer vaktim olsaydı daha fazla ev havası taşıyan bir koku, yani bir yaban çileği ya da sıcak kek ve şurup kokusu gibi bir şey kullanırdım, ama o anda bir çare bulmak zorundaydım."</p>

  <p class="heading0">Havayı kokladım. Evet, burnuma ağır ve pahalı bir parfüm kokusu geliyordu ve lanet olsun ki bu Marslılar'ın iğrenç kokusundan başka bir şey değildi. "Kokuyu sevdim."</p>

  <p class="heading0">"Sevmekten başka yapabileceğin bir şey yok."</p>

  <p class="heading0">"Fakat şişedeki bütün kokuyu dökmüş olmalısınız. Ortalık bu kokuyla yıkanmış gibi."</p>

  <p class="heading0">"Yok canım. Yarım saat önce burnunun önünde şişenin tapasını şöyle bir salladım, sonra Penny‘ye geri verdim, o da alıp gitti." Havayı kokladı. "Koku artık kaybolmuş. Şişenin üstünde 'Vahşi Orman Şehveti' yazıyordu. Anlaşılan bol bol amber çiçeği kullanılmış. Penny'yi, mürettebatı uzayda sarhoş etmekle suçladım, o da gülüp geçti." Uzandı ve film makinesini kapattı. "Şimdilik bu kadarı yeterli. Sana daha yararlı olabilecek bir şeyler göstermek istiyorum." Film kaybolunca o güzel koku da onlarla birlikte kaybolup gitti, tıpkı koku aygıtı olan bir makine gibi. Tüm bunların benim kafamın içinde olup bittiğini, kabul etmek bana zor geliyordu. Ama bir oyuncu olarak gene de zihinsel anlamda gerçeğin farkındaydım.</p>

  <p class="heading0">Penny birkaç dakika sonra geldiğinde aynen bir Marslı gibi kokuyordu. Bu kokuyu çok seviyordum.</p>

  <p class="heading0"><br /></p>
</body>
</html>
