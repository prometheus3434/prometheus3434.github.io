<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Küçük Anafartalar Köyü’ndeki evlerini boşaltmış Gökçeada’ya taşınmış bulunan Galiti ve Aleksandro, sabaha karşı Gelibolu Yarımadası’nın batı kesiminde karaya çıktılar. Kayıklarını kolay görülemiyecek kayalıkların arasına çekip, bir köke bağladılar. Fundalıklara dalarak bayır yukarı yürümeye başladılar. Kuşkuları hiç azalmıyor, hafif bir çıtırtı ikisinin de tüylerinin diken diken olmasına yetiyordu.</p>

  <p class="normal">Buralarda Türkler’in karakolları ve geçici postaları bulunduğunu biliyorlardı. Ama sonradan Türkler’in bu bölgeye birlikler kaydırıp kaydırmadıklarını; kaydırmışlarsa nerelere mevzilendiklerini tespit edeceklerdi. Tepeye çıkıp, fundalıkların arasından çevreyi gözetlerken Aleksandro Galiti’ye döndü.</p>

  <p class="normal">- Arka odaya yerleştirdiğimiz balıkçı malzemelerini, annemin ilâçlık otlarını almaya gidiyoruz. Yakalanırsak, ikimiz de aynı şeyi söyleyeceğiz.</p>

  <p class="normal">- Biliyorum; kaç kere tekrarlayacaksın?</p>

  <p class="normal">Gün ağarırken korkuları da artıyordu. Tepelerdeki nöbetçilere görünmeyecek yerleri seçerek yol alıyorlardı. Burada doğup büyüdükleri için her yeri, sarp kayalıkların arasındaki patika yolları gayet iyi biliyorlardı.</p>

  <p class="normal">Kuru dereden geçerlerken beş-on kuş birden havalandı. Onların çıkardığı sesle heyecanlanan Aleksandro!</p>

  <p class="normal">- Kalbim duracak, dedi.</p>

  <p class="normal">- Ses çıkarma; yürü.</p>

  <p class="normal">Çevreye hakim bir sırta çıktılar. Çalılıkların içinde boy atmış gürgen ağacının dibinden, iki kilometre kadar doğularına düşen Kireçtepe’ye bakıyorlardı. Denizden dik çıkan Gelibolu plâtosuna kavuştuğu yerde deve hörgücünü andıran Kireçtepe oluşmuştu. Kireçtepe’nin içe doğru kavisinde donanmadan hiçbir şekilde görülmeyecek şekilde karakol oturtulmuştu. Sabah güneşinin aydınlığında dikkat ediyorlardı; karakolun çevresinde yeni birşey yoktu. Mutlaka önünde, civarında nöbetçiler vardı; fakat göremiyorlardı. Yanlarına dürbün almamışlardı; çünkü yakalanırlarsa, şüphelenirlerdi.</p>

  <p class="normal">Ormanla kaplı vadinin üstündeki kayanın dibine geldiler. Aşağıdaki tarlalarda cırcır böcekleri ötüyor, sustukları zaman çevrelerini büyük bir sessizlik sarıyordu. Dibinde bulundukları kayadan bir doğan havalandı; gökte sessizce kocaman daireler çizmeye başladı. Galiti, doğanı seyretmeye dalan Aleksandro’nun koluna dokundu; “Haydi” diye işaret etti.</p>

  <p class="normal">Küçük Anafartalar Köyü’ne yaklaşırken, korkuları daha da arttı; önlerindeki her çalılıktan kuşkulanmalarına rağmen durmuyor, devamlı yol alıyorlardı.</p>

  <p class="normal">Köye az bir mesafe kalınca, durdular; çalılıkların arasından bakmaya başladılar. Evlerin kapıları örtüktü ve hiçbir canlılık emaresi yoktu. Güneş, çocukluklarının geçtiği yollara, bahçelere gönlünce dökülüyordu.</p>

  <p class="normal">Köyü, batısından dolaşırlarken, yukarıdaki tepeden üç jandarmanın indiğini gördüler. Fundalığın içine sindiler; oradan bakıyorlardı; yürek atışları hızlandı; bilhassa Aleksandro bu yürek çarpıntısının pençesinde can vereceğini zannediyordu. Jandarmalar köyün baş tarafındaki evin bahçesine girdiler. İkisi çimenlere oturdu; ceplerinden tabakalarını çıkarıp; sigara sardılar. Diğeri erik ağacına çıktı. Renkten renge giren Galiti ve Aleksandro sık sık göz göze geliyorlardı. Askerlerin sigarası bir türlü bitmiyordu. Aleksandro fısıldadı.</p>

  <p class="normal">- Kalbim duracak!</p>

  <p class="normal">Galiti işaret parmağını ağzına getirerek susmasını işaret etti.</p>

  <p class="normal">Ağaçtaki aşağıya indi; oturanlar kalktılar; Kireçtepe’ye doğru yürüdüler. Rahat nefes alan Aleksandro ile Galiti onları kayboluncaya kadar izledikten sonra, Kocaçimen’e uzanan tepelere doğru yürümeye başladılar. Bunaltıcı ağustos sıcağının işlediği kayalara tırmanırlarken avuçları yanıyordu. Önde giden Galiti birden irkildi.</p>

  <p class="normal">- Aman Tanrım!</p>

  <p class="normal">Aleksandro sessiz, ama telâşlı bir şekilde:</p>

  <p class="normal">- Ne var Galiti, ne oldu? diye sordu.</p>

  <p class="normal">- Baksana!</p>

  <p class="normal">Siyah, büyük bir yılanın kayaların arasına girdiğini gören Aleksandro küçük dilini yutacaktı</p>

  <p class="normal">- Hiç böylesini görmedim. Ne yapacağız?</p>

  <p class="normal">- Bırak artık; geçti gitti.</p>

  <p class="normal">Kabatepe taraflarına yaklaşınca, batıya döndüler. Ağaçlar, fundalıklar daha sıktı. Taş yuvarlamamaya, kuş sürülerini ürkütüp, birden havalandırmamaya dikkat ederek yürüyorlardı. Bu bölgedeki karakolların yerlerini biliyorlardı. Karakollara yaklaşınca, deniz tarafından dolaşıyor, adımlarını daha sessiz atmaya çalışıyorlardı. Ne yeni yapılmış bir karakola, ne de askeri bir birliğe rastladılar.</p>

  <p class="normal">Sabah çıktıkları yere döndüklerinde güneş guruba kavuşuyordu. Sahilden açılınca tepelerdeki nöbetçiler tarafından görülebilecekleri için fundalıkların içinde kalarak karanlığı bekliyorlardı. Batı ufkundaki yangın kolay kolay sönmüyordu. Aleksandro ile Galiti sabırsızlanıyorlardı. İkisinin de gözü batıdaydı. Yangın gittikçe denizde derinleşiyor, karanlıklar vadilere usul usul yerleşiyordu. Son alev damlacığı da denizde eriyince, yerlerinden kalktılar. Çözdükleri kayığı hafifçe denizde yüzdürüp, bindiler. Aleksandro’nun sorusunda gururlanması da gizliydi.</p>

  <p class="normal">- Galiti, görevimizi başardık değil mi?</p>

  <p class="normal">- Bırak zevzekliği, kürek çek. Şu tepelerden her an bir mermi gelebilir.</p>

  <p class="normal">Galiti’nin sözünden ürken Aleksandro küreklere asıldıkça, pazuları şişiyordu.</p>

  <p class="calibre2"><div class="calibre1" id="calibre_pb_9"></div>
</p>

  </body>
</html>
