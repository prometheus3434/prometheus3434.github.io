<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Lekesiz gökyüzü alabildiğine derinleşmişti. Alev bir top gibi ışıldayan güneş, dünyanın bütün güzelliklerini ortaya çıkarıyor, dalgaların üzerinden sıçrayarak giden deniz motoru, arkasında köpükler bırakıyordu. Kurmay heyetiyle tabyaları dolaşan Cevat Paşa yanına bir de fotoğrafçı almıştı. İki yüz on altı okkalık mermiyi taşıyıp, namluya yerleştirdikten sonra, göz kararıyla ateş ederek Ocean Zırhlısı’nı batıran askerin resmini çektirecekti. Cevat Paşa, İngilizce ve Fransızca gazeteleri takip etmeyi alışkanlık haline getiren Kurmay Binbaşı Ohrili Kemal’e:</p>

  <p class="normal">- Yabancı basın neler yazıyor? diye sordu.</p>

  <p class="normal">- Neler yazmıyor ki Paşam! En çok, “Hasta Adam sağlığına mı kavuştu” sorusu üzerinde duruyorlar. Bunun yanısıra da bilhassa İstanbul’un hayaliyle yatıp kalkan Çar II. Nikola’nın eli böğründe kaldığını belirtiyorlar.</p>

  <p class="normal">Cevat Paşa’nın bakışlarına sanki bir ateş düştü.</p>

  <p class="normal">- Bizi “Hasta Adam” olarak ilk defa onlar vasıflandırmışlardı. İstanbul’a çıkarma yapmak üzere Odesa’da General Istomi’nin kumandasında toplanan orduları şimdi kıpırdayamıyorlar. “Hasta Adam”ın karşısında kıpırdayamayana ne demeli?</p>

  <p class="normal">- Balkanlar’da sürpriz gelişmelerin olabileceğine de dikkat çekiyorlar. Malûmâliniz, Yunan Başbakanı Venizelos, üç tümeninin İstanbul’un işgaline iştirak için hazır olduğunu Müttefiklere bildirmişti. Müttefikler, İstanbul’u vaad ettikleri Rusya’yı ürkütmemek gayesiyle, Venizelos’un teklifini reddetmişlerdi. Yunan Kralı Kostantin, Alman Kayzeri’yle hısımlığından dolayı, Müttefiklerin yanında yer almak istememişti. Bu zaferimizle Kostantin’in Venizelos’a karşı eline geçirdiği kozu nasıl kullanacağı da merak konusudur. Bulgarların, Romenlerin tarafsızlıklarını daha uzun süre devam ettiremeyecekleri hakkında görüşler birleşiyor.</p>

  <p class="normal">- Söylediklerinizi ve Rusya’daki Çar taraftarlarına güven vermeyi de düşünerek İngiliz Hükümeti büyük bir saldırıya lüzum duyacaktır. Aksi takdirde sömürgelerindeki Müslümanları tutmaları da zorlaşır. Zaten bu ana kadar, Limni ve Bozcaada’ya iki tümen indirmişler. İngiltere ve Fransa’nın sömürgelerinden gelen birlikler de İskenderiye de toplanıyorlarmış.</p>

  <p class="normal">Kıyıya çıktıklarında, Batarya kumandakı Mehmed Hilmi Rumeli Mecidiyesi’nde, kazma kürekle çalışan askerleri esas duruşa geçirmek için:</p>

  <p class="normal">- Dikkat! Kumandan Paşa Hazretleri! komutunu verdi.</p>

  <p class="normal">Kazmayı, küreği bırakan askerler esas duruşa geçtiler. Onları karşılayan Mehmed Hilmi, üç adım kala sert bir şekilde selâm verdi.</p>

  <p class="normal">- Gelecek ustaların tamirlerini kolaylaştırmak için tabyamız hazırlatılmaktadır.</p>

  <p class="normal">Mehmed Hilmi’nin elini sıkan Cevat Paşa esas duruştaki askerlere!</p>

  <p class="normal">- Gazanız mübarek olsun, dedi.</p>

  <p class="normal">Hep bir ağızdan cevap verdiler.</p>

  <p class="normal">- Sağ olun Paşam!</p>

  <p class="normal">Cevat Paşa, moloz yığını haline gelen tabyada gözlerini gezdiriyordu. Toprak altından çıkardıkları iki topun namlusu parça parça olmuş, bir topun da vinci uçmuştu. Bazı taşlarda bulunan kan lekeleri de dikkatini çekti. Sonra bakışlarını Batarya Kumandanı’na çevirdi.</p>

  <p class="normal">- Mermiyi getirip, namluya sürerek Ocean’ı batıran hangisiydi?</p>

  <p class="normal">Yüzbaşı Mehmed Hilmi askerlere döndü.</p>

  <p class="normal">- Seyit Onbaşı, buraya gel.</p>

  <p class="normal">Askerlerin arasından çıkan Seyit Onbaşı bir alevin içine düşmüştü sanki. Kumandan Paşa bir şey sorarsa, nasıl cevap verecekti? Yanlarına gelince Cevat Paşa’yı selâmladı; esas duruşa geçti. Mehmed Hilmi onu:</p>

  <p class="normal">- Kahraman askerimiz Abdurrahman oğlu Seyit Onbaşı, Edremit, diye tanıttı.</p>

  <p class="normal">Cevat Paşa’nın gözleri gülümsedi.</p>

  <p class="normal">- Aferin evlâdım; Allah daha çok hizmetler nasip eylesin. Devletimizin imkanlarına göre ödüllendirileceksin. Şu mermiyi bir daha kaldır da fotoğrafçı resmini çeksin.</p>

  <p class="normal">Bütün gözler ağacın altındaki mermilerin yanına gelen Seyit Onbaşı’nın üzerindeydi. Seyit Onbaşı da heyecanlanmıştı. Kumandan Paşa’ya mahçup olursa, ne yapardı? Ama niçin mahçup olacaktı? Kaldırmıştı; şimdi niye kaldıramayacaktı? Var gücüyle mermiyi kavradı; asılırken yüzü kıpkırmızı kesildi; gözleri yuvalarından fırlayacaktı. Fakat mermiyi yerinden kımıldatamadı. Ellerini toprağa sürdü; bir daha kavradı; olanca kuvvetiyle asıldığı halde bir milim kaldıramıyordu. Kendisini daha fazla zorlarsa, beli yahut bir başka yeri sakatlanabilirdi. Cevat Paşa:</p>

  <p class="normal">- Bırak evladım, dedi.</p>

  <p class="normal">Seyit Onbaşı geri döndü; kıpkırmızı kesilmiş yüzünden terler süzülüyor, derin derin soluyordu.</p>

  <p class="normal">- O zaman nasıl kaldırdın!</p>

  <p class="normal">Seyit Onbaşı bir tuhaf oldu; ayaklarının yerden kesildiğini zannetti; sanki bulutların üzerinde yüzüyordu. Karşısındaki Kumandan Paşa idi; ne söylediğinin pek farkında değildi; yalnız Kumandan Paşa’ya cevap veriyordu.</p>

  <p class="normal">- Paşam, karşımda düşman olsun, gene kaldırırım.</p>

  <p class="normal">Cevat Paşa’nın sert yüz çizgileri yumuşadı.</p>

  <p class="normal">- Aferin evlâdım.</p>

  <p class="normal">Yüzbaşı Mehmed Hilmi mahcubiyete benzer bir duyguyla konuya açıklık getirmek istedi.</p>

  <p class="normal">- Herhalde şu anda kendisini yeterince teksif edemediği için kaldıramadı.</p>

  <p class="normal">Cevat Paşa’nın yüzünde bir ışık dolaştı.</p>

  <p class="normal">- Kendisini teksifle ve belki de Allah’ın bir başka lütfuyla olağanüstülükler cereyan ediyor. Ne olduklarını pek fazla bilemiyoruz; fakat burada da onlardan birine şahit oluyoruz. Merminin tahtadan bir maketini yaptırın; siyaha boyatın. Fotoğrafçıyı göndereyim; bu kahraman evladımız maketi kaldırırken resmini çeksin.</p>

  <p class="normal">- Emredersiniz Paşa Hazretleri.</p>

  <p class="calibre2"><div class="calibre1" id="calibre_pb_9"></div>
</p>

  </body>
</html>
