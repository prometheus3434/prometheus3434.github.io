<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Temkinli davranan Türkler, Müttefikler’in çıkarma plânlarını iyice anladıktan sonra, kuvvetlerini toplamış, Arıburnu ve Seddülbahir cephelerinde hiç beklenmeyen ve bütün plânları alt-üst eden bir direniş göstermişlerdi. Müttefikler adalardan yeni kuvvetlerle beslendikleri halde bu direnişi kıramıyorlardı. Halbuki kısa zamanda Gelibolu Yarımadası’nın güney kısmını ele geçirmek, Çanakkale Boğazı’nı açmak için Seddülbahir ve Arıburnu’nda kıskaç harekâtını başlatmışlardı.</p>

  <p class="normal">Kıskacın iki ucu, çıktıkları iki ayrı bölgede, birbirlerinden uzakta tıkanıp, kalmış, birleşme şöyle dursun, yardımlaşabilmek imkânından da mahrum duruma düşmüşlerdi; fakat yılmıyor, devamlı yükleniyorlardı.</p>

  <p class="normal">Başkomutan Hamilton, Fransız Tümeni’nden beş taburu daha karaya çıkartmıştı. Her ne pahasına olursa olsun, Seddülbahir Cephesi’ni bu kere yaracaklardı. Kendisi de, karargâhı ile Queen Elizabeth Zırhlısı’ndan harekâtı takip edecek, karadaki savaşı General Hunter-Weston yönetecek; sayı ve silâh bakımından üstün olduklarını bildiğinden ilk saldırılarla Türkler’in zayıf yerini tespit edip, oradan bindirecekti.</p>

  <p class="normal">Sabah saatlerinde cephede ürkütücü bir sessizlik hüküm sürüyordu; ama bu sessizliğin her an kızılca kıyamete dönüşeceğini siperdekiler hissediyorlardı. Burun delikleri tehlike sezen bir at gibi açılmış olan Muzır Ruşen, Mendebur İdris’in yanına geldi. Önce çevreyi kolladıktan sonra, sessizce söze başladı:</p>

  <p class="normal">- Ulan Mendebur, buradan sağ salim teskere alamayız. Nice yiğitler bu insan mezbahahanesinden canını kurtaramadılar; biz mi kurtaracağız? Kaçmaya ne dersin?</p>

  <p class="normal">Bakışlarını ona çeviren Mendebur İdris cevap verdi:</p>

  <p class="normal">- Muzır, hiç hayırlı birşey söylemez misin?</p>

  <p class="normal">Fakat biraz düşününce onun da aklı yattı. Ne kadar arkadaşları toprağa karışmıştı; kimisinin parçasını bile bulamamışlardı!.. Bu top mermilerinden, kurşun yağmurundan sağ salim kurtulmaları mümkün mü idi? Başını çevirdi; uğursuz baykuş gözleriyle yüzüne baktı.</p>

  <p class="normal">- Nasıl kaçacağız? Geriye giderken, bize “Nereye?” diye sormayacaklar mı? Yakalanırsak, Divan-ı Harp bizi kurşuna dizdirmez mi?</p>

  <p class="normal">Birden sayısız gökgürültüsü birbirine karıştı; şarapnel fırtınası esiyordu. Arıburnu bölgesinde de donanma ateşe başlamıştı. İngiliz ve Fransız birlikleri Seddülbahir’de yarma taarruzuna geçeceklerinden, Anzak Kolordusu’nun Arıburnu Cehpesi’ndeki Türkler’i baskı altına alması, buradan Seddülbahir’e kuvvet kaydırmalarını engellemek için plânlanmıştı.</p>

  <p class="normal">Arıburnu’ndaki göstermelik ateşe karşılık, güneydeki Seddülbahir Cephesi’nde kıyametler kopuyordu. “Birinci Kirte Savaşı” adını alan bu çarpışma, yine her zamankine benzer şekilde, yeri göğü birbirine katan müthiş bir donanma bombardımanı ile başlamıştı. Türk mevzileri, daracık Gelibolu Yarımadası’nın ucunu üç taraftan kuşatan Müttefik savaş gemilerinin çelik yağmuru altında hamur gibi yoğruluyordu. Çevrelerine mermiler düşüp, toprak sallandıkça, Mendebur İdris’le Muzır Ruşen birbirine bakıyor, Hasan Şakir sıkı sıkı tüfeğine sarılıyordu. Oğuz Amca’nın bakışı ona kayıyor, böyle anlardaki düşünceleri gene zihninden geçiyordu. Kendisi de can taşıyordu; ama hiç değilse epeyce yaşamış, acı tatlı günler görmüştü; ölümün soğuk ürpertilerini iliklerinde hissettiği şu anda bile iki oğlunun acısıyla kavruluyordu. Üçüncü oğlu Mustafa da belki bu mermi fırtınasının altında idi? Belki de bir kahpe kurşuna kurban gitmişti?… Bundan sonra hayat ona ne verebilirdi!.. Fakat Hasan Şakir ömrünün baharındaydı…</p>

  <p class="normal">Gelibolu Yarımadası’nın güneyini savunan Dokuzuncu Tümen’in Kumandanı Albay Halil Sami, Binbaşı Halit’in emrindeki Yirminci Alay’ın intikal etmesiyle biraz rahatlamasına rağmen cephedeki kuvvetin Müttefiklerin seviyesinde olmadığının farkındaydı. Bombardıman başlayınca, arka sırtın sahaya hakim tepesinde yapılan sığınakta yerini aldı; dürbünüyle bakıyordu. Müttefiklerin saldırıları hakkında tahminlerde bulunmuş, Yirminci Alay’ı ona göre yerleştirmişti. Müttefiklerin top atışlarının yoğunlaşması üzerine Kolordu Kumandanı Esat Paşa da Albay Halil Sami’nin sığınağına geldi; zira bu yoğun atışların ardından saldırı başlardı.</p>

  <p class="normal">Mermilerin azalmasından, bombardımanın duracağını, hücumun başlayacağını sezmişlerdi. “Acaba ölümcül darbeyi nerden vuracaklar?” diye zihninden geçiren Halil Sami’nin yüreği göğüs kafesinden fırlayacaktı. Yirminci Alay’ı yanlış yerleştirmişse, halleri nice olurdu?… Esat Paşa:</p>

  <p class="normal">- Görünüşe bakılırsa, hücum batı tarafından yapılacak, dedi.</p>

  <p class="normal">- Ben de öyle tahmin ettim Paşa hazretleri, bunun için batı tarafını taze kuvvetlerden oluşan Yirminci Alay tutmaktadır.</p>

  <p class="normal">Binbaşı Halit de hazırlığını yapmıştı. Siperlerin arasındaki mesafe çok azdı; bombardımanın hemen ardından İngilizler’in birden çullanmalarını önlemek için birliğini ikiye ayırmıştı. Büyük kısmı İngilizler’i siperlerin önünde karşılayacaktı; durduramazlarsa, küçük kısmı siperleri savunmaya devam edecekti.</p>

  <p class="normal">Bombardıman durur durmaz, batıdaki İngilizler hızla ileriye atıldılar. Siperden fırlayan Binbaşı Halit’in kılıcı elindeydi, diğer subayların kılıçları da güneş ışığında parlıyordu. Birlikler yıldırım gibi birbirine saldırdılar. Süngü süngüye, boğaz boğaza boğuşuyorlardı. Binbaşı Halit, kılıcını bir İngiliz yüzbaşısının sağ koluna indirdi; yüzbaşı sağa yamulunca, boğazının sol tarafına vurduğu kılıcı, kızıla boyandı. Çevresinde bir kaçışma olunca, bir nara ile havada ıslık çalan kılıcını sallıyarak kalabalığa saldırdı. Askerinin moral kazanması, düşmanı pervasızca göğüslemesi için, bir kumandanın ne yapması lâzım ise, Binbaşı Halit onu yapıyordu… El bombaları patlıyor, toz toprağın içinde askerler yerlere seriliyor, arkadan gelip, yerlerini dolduranlar süngüleriyle hücum ediyorlardı.</p>

  <p class="normal">Binbaşı Halit’in ve diğer kumandanların bütün gayretlerine rağmen Yirminci Alay sarsılmaya başladı; çukura gelen sol taraflarında panik olabileceği seziliyordu. Esat Paşa’yı ve Albay Halil Sami’yi, telâş sardı; o bölgeye ihtiyat kuvvetlerinden bazı birlikler sevk etmeleri gerekiyordu. Esat Paşa, Halil Sami’ye döndü; eliyle de işaret ederek:</p>

  <p class="normal">- Şu bölgeyi mutlaka takviye etmeliyiz, dedi.</p>

  <p class="normal">- Evet Paşa hazretleri; ben de görüyorum. Elimizde azıcık ihtiyat kuvveti var; bir panik anı için kademe teşkil ediyorlar. Onları da cepheye sevk edersek, panik halinde ne yaparız?</p>

  <p class="normal">Olayı yakından takip eden Binbaşı Mahmud Sabri’nin, emrindeki kuvvetlerin bir kısmını oraya kaydırmaya başladığını fark eden iki kumandanın da telâşı biraz azaldı; o noktayı merceğinden ayırmayan Esat Paşa:</p>

  <p class="normal">- Aferin Mahmud Sabri Bey’e, dedi; kendinden bekleneni yaptı.</p>

  <p class="normal">- O ve taburu gerçekten büyük işler başardılar.</p>

  <p class="normal">Mahmud Sabri’nin taburu savaşta pişmişti. Yahya Çavuş’un, Oğuz Amca’nın, Akyazılı Mehmed’in, Yusuf’un, Hasan Şakir’in ve diğerlerinin ilk günkü ürkekliklerinden, telâşlarından eser kalmamıştı. Onların şuurlu hareket etmeleri, tabura yeni katılanları da etkiliyordu. Bilhassa Yahya Çavuş ile Oğuz Amca hem süngü sallıyor, hem de çevrelerindekilere moral vermek, onları gayrete getirmek için vadilere sığmayan naralarını eksik etmiyorlardı. Birbirine çarpan süngülerden ateşle çıkan madenî seslere, “Allah! Allah!”, “Hurra! Hurra!” sayhalarına dereler dar geliyordu.</p>

  <p class="normal">General Hunter-Weston devamlı hücum emrini tazeliyor, zayiatın çok olduğuna dair uyarılara, “Bana ne zayiattan” diyordu. Fakat hücum dalgaları kırılınca, Türkler’in karşı taarruzları artarak üzerlerine geliyordu.</p>

  <p class="normal">İngilizler geri çekilmeye başladılar, General Hunter-Weston yedek kuvvetlerle burayı takviye ederek, Türkler’i durdurmaya çalıştıysa da, durmuyorlar, habire bindiriyorlardı; biraz daha kuvvet kaydırmazsa, buradan cephe yarılabilirdi. Ama bu sırada doğudaki Fransızlar, yüklendikleri Yarbay Kadri’nin kumandasındaki Yirmialtıncı Alay’a zor anlar yaşatıyorlardı. Günlerden beri Seddülbahir’i savunan gazi alay ağır kayıplar vererek iskelete dönmüştü. Üçüncü Tabur’u da Yirminci Alay’ın sol tarafının imdadına yetişmişti. Halbuki karşılarında tam mevcutlu, dinç bir tugay vardı. Orta boylu, sportmen yapılı Yarbay Kadri siperden sipere sıçrıyor, kılıçları alev alev yanan subaylar yanlarına düşenlere bakmadan, bomba patlamaları ve mermi sağanaklarının altında birliklerinin direnmeleri için ellerinden geleni yapıyorlardı. Ne çare ki insan azminin de bir sınırı vardı; siperler yer yer düşüyordu.</p>

  <p class="normal">Esat Paşa’nın ve Albay Halil Sami’nin dürbünleri o tarafa dönmüştü. Tozu dumana katan Fransızlar siperden sipere atlayarak, makinelilerin taradıkları koridorların arasındaki boşluklardan sürünerek onlara yaklaşıyorlardı. Soğukkanlılığını yitirmemeye dikkat eden Esat Paşa sık sık geriye dönüp, bakıyor; “Nerede kaldılar?” diye söyleniyordu. Dün gece deniz yoluyla Saroz’dan getirilip, Kilitbahir Köyü’ne çıkarılan Ondokuzuncu Piyade Alayı’nın bu saatlerde cephede olması lâzımdı; Alay’ın görünmemesi Esat Paşa’yı ciddi şekilde telâşlandırıyordu.</p>

  <p class="normal">Şiddetli donanma ateşine tutulan Ondokuzuncu Piyade Alayı ilerleyemiyordu. Kumandanları Yarbay Sabri’nin sesi dağı taşı yırtıyordu; fakat yağmur gibi yağan şarapneller ilerlemelerini engelliyordu; kimisi şarapnel misketlerinin doğradıkları fundalıklara yuvarlanıyor, kimisi de düşen arkadaşına basarak yol alıyordu. Boğaz damarları şişen Yarbay Sabri, subaylara birliklerini daha hızlı yürütmeleri için bağırıyor, şarapneller dağı taşı inletiyordu.</p>

  <p class="normal">Durum çok tehlikeliydi; patlayacak bir panik bütün birliklere sirayet edebilirdi. Binbaşı Mahmud Sabri ihtiyatta tuttuğu takımın başına geçerek, çöküntü beliren yerleri takviye etmeye çalışıyordu. “Hurra!” çığlıklarıyla dalga dalga gelen Fransızlar’ın hücumları siperlere dağıtılmış bir avuç askerle durdurulacak cinsten değildi. Ön siperleri ele geçirmeye başladılar; tehlikenin vahametini idrak ettiklerinden hiçbir asker, irtibat yoluyla geri çekilmiyor; subayı, eri son nefeslerine kadar direniyorlardı.</p>

  <p class="normal">Siperlerin düşmesi hızlanıyor, tehlike büyüyordu; pek çok şeyi riske etmenin lüzumuna kani olan Esat Paşa Anadolu Yakası’ndaki bazı birliklere ateş emri verdi. Çakılı toplar yerlerinin belli olmaması için o anlık suskun kaldılar; seyyar toplar Agamemnon ve diğer zırhlıların gündüz gözüyle yapacakları ateşleri göze alarak savaşa katıldılar. Fransızlar’ın doğu kanadı İntepe’den gelen mermilerle sarsılmaya başlayınca, Agamemnon ve diğer zırhlılar Anadolu Yakası’ndaki o tepeciği yerle bir etmek için ateşe tuttular.</p>

  <p class="normal">Dağlar, taşlar inliyor; dallar kopuyor, ağaçlar devriliyor, İntepe’yi bir tufan boğuyordu; fakat seyyar topçular Gelibolu Yarımadası’nın Boğaz’a yakın kesimlerini dövmeye devam ediyor, Fransızlar’ı kan, kemik, et parçası halinde toprağa gömüyorlardı. Yalancı bataryaların şaşırttıkları zırhlılar, gene de birkaç bataryayı havaya uçurdular; bazı bataryalar da yerlerini değiştirmek için ateşe ara verince, Türk siperlerine yakın mesafede olanlar toparlanmaya başladılar; saflarını düzene sokuyor, boşalan yerleri yedek kuvvetlerle dolduruyorlardı. Donanma ile koordineli bir şekilde Türk siperlerine bindireceklerdi.</p>

  <p class="normal">Kader günüydü; herkes elinden geleni yapmalıydı. Çanakkale’den kalkan iki savaş uçağı da Fransızlar’ı bombalamaya başladı. Donanma mermilerinin arasında, havada dönüp dönüp, pike yaparlarken, siperlerde erimekte olan Türk askerlerine moral veriyorlardı. İlk defa savaşa katılan Türk uçakları Fransız siperlerini bombalamakla kalmadılar; Morto Limanı’ndaki çıkarma iskelelerini de darmadağın ettiler.</p>

  <p class="normal">Türk uçakları kaybolunca, savaş semalarında Müttefik uçakları belirdi, Türk siperlerine dalışlar yaparak bazen bomba, bazen kâğıt atıyorlardı. Yer, gök birbirine karışmıştı. Oğuz Amca, tozun toprağın arasında hiç durmadan tetiğe asılıyordu. Her taraftan yağan mermilerden, siperlere düşen bombalardan düşmanın çok yaklaştığı hissediliyordu.</p>

  <p class="normal">Şimşek gibi yerinden doğrulan Akyazılı Mehmed yanına düşen bombayı kapıp, fırlattı. Bu anda önlerinde bir bomba patladı. Oğuz Amca, toz ve dumanların arasında Akyazılı Mehmed’i görmeye çalışıyordu; ama görünürlerde yoktu; endişelendi; bağırdı:</p>

  <p class="normal">- Mehmed! Mehmed!</p>

  <p class="normal">Arkadan ses geldi.</p>

  <p class="normal">- Buradayım Oğuz Amca!</p>

  <p class="normal">Oğuz Amca aralarına toprak yığıldığını anladı. Sağ tarafında Muzır Ruşen devamlı ateş ediyordu. Oğuz Amca ona seslendi:</p>

  <p class="normal">- Mendebur nerde?</p>

  <p class="normal">Başını çevirmeden cevap verdi:</p>

  <p class="normal">- Ne bileyim, hangi cehennemde?</p>

  <p class="normal">- Sağ mı?</p>

  <p class="normal">- Yaramaz adamdır; ona birşey olmaz!</p>

  <p class="normal">Esat Paşa ve Albay Halil Sami dürbünlerini o bölgeden ayırmıyor, gittikçe yoğun ateş altında kalan siperlerden her an bir paniğin alevlenmesinden korkuyorlardı. Esat Paşa dürbününü gözlerinden uzaklaştırmadan:</p>

  <p class="normal">- Cephe her an bozulabilir; bir daha askeri tutamayız, dedi. Düzenli şekilde çekilelim. Gelen Ondokuzuncu Piyade Alayı’yla buluştuğumuz yerde savunma hattını kurarız.</p>

  <p class="normal">Dürbünüyle bakmaya devam eden Albay Halil Sami de düşüncesine iştirak ettiğini belirtti.</p>

  <p class="normal">- Çekilme emrini veriyorum, Paşa hazretleri.</p>

  <p class="normal">Bu anda Esat Paşa dürbününü geriye çevirmişti. Fundalıkların arasında gelenleri gördü.</p>

  <p class="normal">- Dur! Galiba cepheye intikaller var.</p>

  <p class="normal">Ondokuzuncu Piyade Alayı’ndan iki bölük cepheye intikal ediyordu. Onları karşılayan Binbaşı Mahmud Sabri durumun vahametine göre siperlere dağıtmaya başladı. Günlerin yorgunluğu üzerlerinde bulunan askerler de yanlarında yeni kuvvetleri görünce, şevke geldiler; sanki vücutlarında yeni enerjiler peydahlanıyordu.</p>

  <p class="normal">İkindiye doğru Ondokuzuncu Piyade Alayı’nın büyük bölümünün cepheye ulaşmasıyla, durum tamamen değişti. En önde gelenler iyi eğitilmiş, çoğu Balkan Savaşı’nda bulunmuş tecrübeli askerlerden oluşuyordu. Düzenli, yardımlaşmaya dayalı saldırıyla savaşa girdiler. Kurdukları makinelilerle devamlı tarıyor, boşluklarından düşmana hücum ediyorlardı. Her manganın bünyesi saat gibi işliyordu, bir tim, hedefindeki düşman siperlerini ateş altına alıyor, diğer tim sürünerek yaklaşıyordu. Münavebe ile sürünme ve ateşle aradaki boşluğu geçmeye çalışıyorlardı. Şehit olanların yerleri arkadan hemen dolduruluyordu.</p>

  <p class="normal">Başlarının ucu devamlı taranan, siperlerine bombalar düşen, yer yer atlamalarla karşılaşan Fransız ve büyük satırlarla giriştikleri vahşi boğuşmalarda ün kazanmış Senegalli askerler ele geçirdikleri siperlerde tutunamayacaklarını anlamışlardı; fakat buralardan çekilmeleri de çok zordu; kendi yönlerine irtibat yolları yoktu. Geri çekilmek için dışarıya çıkmaları lâzımdı; oysa her saniye yüzlerce kurşun vızıldıyordu; sağ kalmaları hemen hemen imkânsızdı.</p>

  <p class="normal">Yüzbaşı Murel Fransız ve Senegalli askerlere farklı iki görev verdi; bir kısmıyla şiddetli bir şekilde Türk tarafını ateş altına aldı; diğer kısmı siperlerden çıkıp, sürünerek çekilmeye başladı. Siperlerden biraz uzaklaşanlar yattıkları yerde geri dönerek Türk tarafını ateş altına aldılar, diğerleri siperlerden çıktılar. Ne çare ki Türkler peşlerini bırakmıyor, onları takip ederek daldıkları ikinci siperlerde kan gövdeyi götürüyordu. Senegallilerin satırları kelleleri uçuruyor, süngüler gövdeleri savuruyordu. Ondokuzuncu Piyade Alayı’nın erleri yılmıyor, arkadan gelenler boğazlaşmanın içine atlıyorlardı.</p>

  <p class="normal">Burada da tutunamayacaklarını anlayan Fransız ve Senegalli askerler bir sonraki siperlere çekilmeye çalışıyorlardı. Bir kaşı patlamış Yüzbaşı Murel, askerlerini batı tarafında toplayıp, irtibat yolundan birer ikişer arkadaki siperlere kaydırıyordu. Oraya kayabilenler ateşe başlıyor, önlerindeki siperlere Türkler’in intikalini önlemeye gayret ediyorlardı. Ama siperlerden fırlayan Türkler, aradaki mesafeyi geçmek için var güçleriyle koşuyorlardı; bazıları sendeleyip, yuvarlansa da, çoğunluğu boğazlaşmanın cereyan ettiği siperlere dalıyordu. Bu da Yüzbaşı Murel’in komutasındaki birliğin felâketini artırıyordu.</p>

  <p class="calibre2"><div class="calibre1" id="calibre_pb_15"></div>
</p>

  </body>
</html>
