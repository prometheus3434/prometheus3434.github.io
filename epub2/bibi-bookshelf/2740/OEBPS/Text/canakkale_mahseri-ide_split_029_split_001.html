<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Düşmanın nereden, nasıl saldıracağı bilinmediğinden her kumandan sorumluluğunda olan bölgenin savunmasını sağlama almak için bütün birliklerini elinin altında bulundurmak isterdi. Vehip Paşa ise ağabeyi Esat Paşa’yı çok sever ve sayar, uğrayacağı felaketi, kendi uğramış gibi kabul ederdi. Ağabeyinin istediği yardımı gönderecekti; hatta göndermeden önce, müttefiklerin Seddülbahir’den Arıburnu Cephesi’ne yardım kaydırmalarını önlemek amacıyla da hücum edecekti.</p>

  <p class="normal">Teğmen Hüsameddin’in emrindeki takımın da dahil bulunduğu Üçüncü Tümen Trandafil Çiftliği ve çevresindeki müttefik siperlerine gece saat üçte süngü hücumu yapacaktı. Vehip Paşa’nın emri bir gün öncesinden, en küçük birlik kumandanlarına kadar ulaştı.</p>

  <p class="normal">Mıstık’ın işi çoğalmıştı. Karaoğlan’ını devamlı zorluyor, fıçılarla su taşıyordu. Askerlerin pek çoğu kendilerine sıra gelmeyeceği için, gerideki köylerin su kaynaklarına gitmişlerdi. Süngü hücumuna kalkanların pek azı geri dönerdi. Allah’ın huzuruna temiz çıkmak istiyorlardı. Çoğunun bir iç çamaşırı vardı; yıkayıp, çimenlere seriyorlardı.</p>

  <p class="normal">İkindiye yakın Mıstık su taşımayı bıraktı; iç çamaşırlarını çıkardı; kum torbalarının parçalarıyla yamadığı pantolonunu, ceketini giydi ve yıkayıp dikenliklere serdiği çamaşırının yanına oturdu. Annesi, toprak yollarında oynadığı köyü, arkadaşları, komşuları bir bir bakışlarında canlandı. Gözleri doldu; guruba kavuşan güneş dünyaya değil, sanki ona veda ediyordu. Yüzünde her zamankinden daha dokunaklı bir saflık vardı. Kalktı; nemli gözlerle namazını kıldı. İki yana sallanarak, kendi duyabileceği bir sesle, “Sordum sarı çiçeğe, sizde ölüm var mıdır”ı okumaya başladı.</p>

  <p class="normal">Ömer Çavuş, sıraya girmiş, herkes gibi olanca parasını Tabur Kâtibi’ne teslim etmişti. Yürürken dikenliğin dibindeki Mıstık’ın farkına varınca durdu.</p>

  <p class="normal">- Herkes parasını, yüzük ve benzeri kıymetli eşyalarını Tabur Kâtibi’ne teslim ediyor. Sen etmiyor musun?</p>

  <p class="normal">Duygu yüklü bakışlarını ona çevirdi.</p>

  <p class="normal">- Teslim edecek neyim var ki?</p>

  <p class="normal">- Karaoğlan’ını ne yaptın?</p>

  <p class="normal">- Fıçılara sardığım urganla köknar ağacına bağladım. Dönersem, gene su taşırım; dönmezsem, Allah bilir ne olur?</p>

  <p class="normal">Erimiş gümüşü andıran denizi güneşin son ışıkları yaldızlarken, tam kurumamış iç çamaşırlarını giydi. Pek çok asker gibi o da parçalanan potinlerinin yerine yenisini alamamıştı; lime lime olmuş çuha parçalarını ayaklarına sardı.</p>

  <p class="normal">Karanlık, vadilere yerleşirken tahta sandıklarla bulgur pilavı geldi. Çimenlerin üzerine mangalar öbek öbek oturdular. Her öbeğin ortasına bir sandık koydular. Hiç konuşmadan yiyorlardı; sessiz, fakat yaklaştığı hissedilen bir felâket öncesine benzer ürkütücü bir hava vardı. Bu havayı dağıtmak için Ömer Çavuş:</p>

  <p class="normal">- Pilâva nasıl kaşık çalıyorsanız, gâvura da öyle süngü sallayacaksınız, dedi. Suruçlu, biraz nefes al, be adam.</p>

  <p class="normal">Suruçlu Hasan gülüyordu; ona takılmayı seven Ömer Çavuş ilâve etti:</p>

  <p class="normal">- Suruçlu gözlerim üzerinde olacak; bakalım pilâva saldırdığın gibi düşmana saldıracak mısın?</p>

  <p class="normal">Yemeğini bitiren, helâllaşıyor, birbirleriyle kucaklaşıp, vedalaşıyorlardı. Biraz sonra ön cepheye geçeceklerdi; oranın bir fısıltıya tahammülü yoktu. Karanlıkta en çok Mıstık’ın adı dolaşıyor, saka olduğundan helâllık dilemek için herkes onu arıyordu. Mıstık da önüne gelenin boynuna sarılıyordu.</p>

  <p class="normal">Verilen emir üzerine Üçüncü Tümen ön siperlere geçti; alaylar, taburlar, bölükler yerlerini aldılar. Koskoca tümenin dağılışı derin bir sessizlik içinde gerçekleşiyordu. Askerler gölge gibi hareket ediyor, en ufak bir sese meydan vermiyorlardı. Baskın hazırlığını gizlemek maksadıyla zaman zaman Türk siperlerinden ateş ediliyor, müttefikler de karşılık veriyorlardı. Bir ara İngilizce bağrılmaya başlanınca Mıstık telâşlandı; sesin kendi siperlerinden geldiğini anlamış, “Gavur içimizde! Gavur içimizde!” diye bağırmaya başlamıştı. Yanındaki Ömer Çavuş dirseğiyle ona vurduktan sonra, “Sus be! Bizim kumandanlardan biri düşmanı şaşırtmak istiyor.” dedi.</p>

  <p class="normal">Birbirlerine tek tük ateş ederlerken Üçüncü Tümen’in erleri süngülerini taktılar. Subaylar birliklerinin başındaydı. Sessiz dudaklarla ya “Selâten Tüncina”yı okuyor, yahut “Tekbir” getiriyorlardı.</p>

  <p class="normal">Siperler arasında ateş kesilince, tam bir sessizlik hakim oldu. Teğmen Hüsameddin birliğiyle görev verilen yerde idi. Beş metre kadar önünde, kesilmiş bir ağacın kökünden süren ışkınları sarmış küçük bir dikenlik vardı. Başını sağa sola çevirerek bakıyor, birliğiyle hücum edeceği yeri yakından görmek istiyordu. Aysız, fakat bol yıldızlı bir geceydi; çevreyi dinliyordu; ne bir tarla faresi, ne de bir kertenkele sessizliği bozuyor, bir düşman nefesi gibi esen hafif rüzgârdan başka herşey susuyordu.</p>

  <p class="normal">Teğmen Hüsameddin de heyecanlıydı; ama heyecanını gizlemeye çalışıyor, siperde dolaşırken bakışlarını askerlerinde gezdiriyordu. Siperin karanlığında yüzlerini pek seçememesine rağmen, duygularını kavrıyordu. Çıkış yerlerine yakın siperlerin kenarlarına dizilen askerler heyecanın doruğunu yaşıyor, birden yukarıya fırlamak, süngüleriyle düşmanın üstüne atılmak için “Hücum” emrini bekliyorlardı. “Bu kaçıncı saldırı? Saldıranların kaçı döndü?” sorularıyla düşünen askerler tepeden tırnağa kadar alev dalgalarıyla kavruluyorlardı. Teğmen Hüsameddin gözlerini kolundaki fosforlu saate kaydırdı; beş dakika vardı. Nefsiyle mücadele içindeydi; korkmaması gerektiğini kendisine telkin ediyordu. Vatanın en karanlık günüydü; ondan esirgenecek neyi olabilirdi? Vadeyi belirleyen Allah değil miydi? Onun verdiği ömrü hangi güç kısaltabilirdi?… Yanındaki askerlere sezdirmeden elini sık sık otomatik bir makineyi andırırcasına çarpan kalbinin üstüne götürüyordu…</p>

  <p class="normal">Tam saat dörtte bütün siperlerde “Hücum” diye bir fısıltı dolaştı. Askerler manga manga, takım takım bir anda siperlerin çıkış yerlerinden fırlayıp, yere yattılar. Müttefik siperlerinden nöbetçi atışları başlamıştı. Askerlerin pek çoğu yattıkları yerde bir nefes dahi almadan kendilerine verilen emre göre, yer yer sıçramalar yaparak, karşılarındaki siperlere yaklaşıyorlardı. Müttefiklerin ateşi sıklaşıyor, bazı makinelileri de devreye giriyordu.</p>

  <p class="normal">Teğmen Hüsameddin’in biraz önünde makineli takırdısı başladı; bir anda kırmızı alevden bir çizgi tutuştu. Makinelinin mermileri vücutlarını yalayıp geçiyordu. Teğmen Hüsameddin’e göre önce onu susturmalıydılar; aksi takdirde birliği düşman siperlerine varmadan pırasa gibi doğranırdı. Ortalığı silâh sesleri boğmuştu; emrini birliğine duyurabilmek için bağırdı.</p>

  <p class="normal">- Hedef mitralyöz! Ateş!</p>

  <p class="normal">Açtırdığı ateşin makinelinin etrafını sardığı belliydi; ama makineli hiç durmadan, aralıksız mermi yağdırıyordu. Başını fazla kaldırmadan makinelinin nasıl bir yerde bulunduğunu anlamaya çalışıyordu. Onu kullanan düşman askerleri, siperlerinin sağ tarafında, on metre kadar gerisindeki bir tümseğin arkasına gizlenmiş, görünmüyorlardı. Makinelinin namlusu sağa sola çevriliyor, devamlı tarıyordu. Bu anda Ömer Çavuş’un gür sesi patırtıların arasında yankılandı.</p>

  <p class="normal">- Ateş ederken dikkatli olun. Mıstık mitralyöze doğru sürünüyor.</p>

  <p class="calibre2"><div class="calibre1" id="calibre_pb_3"></div>
</p>

  </body>
</html>
