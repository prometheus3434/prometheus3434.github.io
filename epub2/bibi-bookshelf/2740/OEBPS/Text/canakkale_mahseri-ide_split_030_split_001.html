<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Her iki tarafın askerleri aç, susuz durmadan çarpışıyorlardı. Siperlerin bazıları ölülerle, yaralılarla dolup, taşmıştı. Aşırı yorgunluktan dolayı kollarına, bacaklarına tam hakim olmakta güçlük çekmelerine rağmen son tâkatlarıyla süngü sallıyor, tetik çekiyor, şarapneller patlarken kaçıp, siperlere giriyorlardı. Dudaklar parça parça, diller simsiyah olmuştu; bir damla suyun hasretini duyuyorlardı. Gerideki askerler saka katırları yanlarından geçerken ıslak branda tulumlarını emiyorlardı.</p>

  <p class="normal">Anzaklar ele geçirdikleri Conkbayırı ve Besimtepe’den geriye atılıyorlardı. Askerler birbirlerine karışmışlardı; feryat ve naraların arasında dipçikler, süngüler savruluyor, denize doğru kayıyorlardı. Molla Kâzım’la, Pütürgeli Bilâl yanyanaydılar. Verecekleri kayıpları göze alarak donanma topçusu ateşe başladı. Mermi kasırgalarıyla şimşekler çakıyordu. Birbirini boğazlayanlar can derdine düştüler; sağa sola kaçışıyorlardı. Onları çekip çeviren, kaçtıkları yerleri belirleyen içgüdüleriydi; şuurdan daha çabuk, daha şaşmaz birşeydi bu; düşünmeleri, korunacak yerleri arayıp bulmaları ne mümkündü!… Bulabilenler sipere girdiler; bulamayanlar bir tümseği, kalınca bir ağacı siper edindiler. Yağan şarapneller akan selin önüne geçti; ama durmadı; akşam karanlığına rağmen mermiler düşmeye devam ediyordu. Birçok obüs parçaları Molla Kâzım’ın yanından vın vın ıslık çalarak geçiyordu; biri yardaki taşa çarpıp parlak kıvılcımlar saçtı. Girdiği siperde, başını tüfeğinin kundağına koydu; elleriyle kulaklarını tıkadı; gözlerinin önüne Pütürgeli Musa ile Arapkirli Davud geldi!..</p>

  <p class="normal">Geç saatlerde donanmanın alev kusan topları sustu. Sadece yaralıların inlemeleri duyuluyordu. Molla Kâzım, Pütürgeli Bilâl’i merak ediyordu. O da bu siperlere sığınabilmiş miydi?.. Birkaç metre çevresindekilerin duyabileceği bir sesle:</p>

  <p class="normal">- Bilâl! Bilâl! Nerdesin? dedi.</p>

  <p class="normal">Cevap alamayınca telâşlandı; daha yüksek sesle bağırdı:</p>

  <p class="normal">- Bilâl! Bilâl!</p>

  <p class="normal">Beş-on metre önünde bir bomba patladı; piyade tüfekleri ateşlendi; ama karanlıkta hiçbir hareket sezilmiyordu. Biraz sonra silâhlar tekrar sustu. Arkadan bir ses geldi.</p>

  <p class="normal">- Dikkatli olun; düşmanla burun burunayız!</p>

  <p class="normal">Vadileri, tepeleri sımsıkı sarmış karanlık, iniltiler ve “su! su!” feryatlarıyla her an pek çok kere deliniyor, fakat kimse yerinden kıpırdamıyordu. Bir yer bulan girmiş, ardından karanlık çökmüştü. Düşman neredeydi, kendileri neredeydi?… Bilmiyorlardı. Molla Kâzım’ın gözlerinin önünde ve aklında Pütürgeli Bilâl vardı. Duyduğu her iniltide, “su! su!” feryatlarında Bilâl’in sesini arıyor; bazen buluyor, bazen şüpheye düşüyordu. Zaman zaman da kirpiklerinde yaşlar tomurcuklaşıyordu. Ne talihsiz nesildiler; yıkımlar, savaşlar içinde doğmuşlar, güzel bir gün görmemişlerdi. Hangi ideallerle yurdun çeşitli bölgelerinden gelmişler, medreseleri doldurmuşlardı. O idealist, o levent delikanlılardan bir tek Bilâl kalmıştı! Şimdi nerede idi?…</p>

  <p class="normal">- Düşman geliyor!</p>

  <p class="normal">Gün ışıması belirtileri arasında yankılanan bu ses gerçekten Pütürgeli Bilâl’in sesiydi. Molla Kâzım yerinden fırlayınca, siperdekiler de fırladılar. Aşağıdan müttefik kuvvetleri süngülerle hücum ediyorlardı. Bayırda süngü, dipçik vuruşları birbirine girdi. İki taraftan da akın devam ediyor, müttefik kuvvetleri aşağıdan, “Hurra! Hurra!” nağralarıyla, Türk kuvvetleri yukarıdan, “Allah! Allah!” nidalarıyla ölümüne saldırıyorlardı. Can havliyle, şuursuzca bir saldırıydı; yer yer kör dövüşüne dönüyor; süngüler saplanıyor, kılıçlar savruluyor; bıçaklar, satırlar uçuşuyor; kanlar fışkırıyor, gövdeler ayaklar altına düşüyordu. Molla Kâzım arada bir Pütürgeli Bilâl’in sesini duyuyordu.</p>

  <p class="normal">- Vurun kardeşlerim! Allah, peygamber, şehitler aşkına vurun!</p>

  <p class="normal">Düşmana hamle yapan Molla Kâzım, Pütürgeli Bilal’i görmüyor, sesini duyuyordu.</p>

  <p class="normal">- Allah, peygamber, şehitler aşkına vurun!</p>

  <p class="normal">Türk tarafı yukardan kabaran dalgalar misali akıyor, müttefik kuvvetlerini denize sürüyordu. Müttefiklerin attığı bombalar art arda patlıyordu.</p>

  <p class="normal">- Allah, peygamber, Ah!…</p>

  <p class="normal">Bu ses arkadan gelmişti; Molla Kâzım geri döndü; koşarken sağa sola bakıyor, Bilâl’i göremiyordu.</p>

  <p class="normal">- Bilâl! Bilâl!</p>

  <p class="normal">- Buradayım.</p>

  <p class="normal">Molla Kâzım, sesin geldiği fundalıkların arasına daldı. Pütürgeli Bilâl kanlar içinde yatıyordu; bir ayağı kopmuştu. Şimdi de başından yeni yaralar almıştı. Ana kucağına sığınırcasına sarıldığı toprak ne akşam, ne de şimdi onu koruyabilmişti. Şoku andıran bir şaşkınlıkla sordu:</p>

  <p class="normal">- Ayağın ne zaman koptu?</p>

  <p class="normal">- Akşam.</p>

  <p class="normal">- Akşam mı?</p>

  <p class="normal">Göğsü kalkıp inen, kanlar arasında gözkapakları açılıp kapanan Pütürgeli Bilal’in sesi tâkatsiz geliyordu. Molla Kâzım’ın gözyaşları hıçkırıklarla sökün etti.</p>

  <p class="normal">- Ağlıyor musun Molla Kâzım! Rabbimize, Peygamberimize, Sahabelerimize kavuşuyorum. Ağlama! Beni dışarıya çıkar, başımı kıbleye çevir.</p>

  <p class="normal">Molla Kâzım ona sarılırken:</p>

  <p class="normal">- Bilâl! Bilâl! diyordu.</p>

  <p class="normal">Dal ve yaprakların arasında iyice göremediği Pütürgeli Bilâl’in sesi güçsüzleşiyordu.</p>

  <p class="normal">- Üzme kendini Molla Kâzım; Rabbimiz, “Her nefis ölümü tadacak” diye buyurmuyor mu?</p>

  <p class="normal">Molla Kâzım, Pütürgeli Bilâl’i kucağına alıp, fundalıktan çıkardı. Başı kıbleye gelecek şekilde yere yatırırken gözyaşları ip gibi sarkıyordu. Bilâl’in sesi hırıltıyla alıp verdiği nefesinden güçlükle ayırdediliyordu.</p>

  <p class="normal">- Yaşarsan, Pütürge’nin Çermik Köyü’ne gidiver. Anama söyle, sütünü helal etsin; benim için gözyaşı dökmesin. Fırsat bulursan, beni buraya gömersin.</p>

  <p class="normal">Gözlerinde hayattan kopup, ayrılma hali belirmişti. Yaşayanların farkedemeyecekleri o meçhul alemi bu dünyadakilerden gizlemekte olan perdenin bir ucu kalkıvermiş, oraya usulca girmeye başlamıştı. Derin derin inledikten sonra gözlerini açtı; bakışlarındaki esrar çözülmüyor, koyulaşıyordu. Zor anlaşılır şekilde dudaklarının arasından şu cümle sıyrıldı.</p>

  <p class="normal">- Hakkını helâl et!</p>

  <p class="normal">Kanlı başı sağa doğru düştü.</p>

  <p class="normal">- Bilâl!</p>

  <p class="normal">Çığlığıyla Molla Kâzım geri döndüğünde, yüzelli metre kadar aşağıda, göklere çıkan toz dumanın altında boğazlaşma sürüyordu. Süngüleri takılmış tüfeklerle mehmedcikler, ellerinde kılıçlar bulunan gencecik subaylar, “Allah! Allah!” nidalarıyla tepelerden akıyorlardı. Molla Kâzım da “Bilâl! Bilâl!” feryatlarıyla aralarına karıştı.</p>

  <p class="normal">Ölüm, dirim savaşının en zorlu günlerinden biriydi; müttefikler bütün gayretlerine rağmen bu bölgede bir türlü tutunamıyor, denize doğru sürükleniyorlardı. Panik işaretleri belirince, donanmanın topları dağa taşa ölüm saçan mermilerini yağdırmaya başladı. Birbirlerine girdikleri için Türk ve Müttefik askerlerinin parça parça olan gövdeleri beraberce göklere savruluyordu.</p>

  <p class="normal">Ana-baba günü yaşanıyor, herkes bir yer bulup, gizlenmeye çalışıyordu. Meydan donanmanın onbin misketlik mermilerine kalmıştı. Molla Kâzım da bir çukura girmişti. Gövdesi açıkta olan insana hayat hakkı tanımayan mermilerin alevleri arka arkaya çakıyordu. Molla Kâzım, yüzükoyun yatmış, kulaklarını elleriyle tıkamış, “Bilâl! Bilâl!” diye hıçkırıyordu.</p>

  <p class="normal">Karşı tepelerdeki boğuşmalar da müttefiklerin aleyhine gelişiyordu. Tepelerden aşağıya bir dalga Türk askeri daha akınca, denize doğru kaymalar hızlandı. Donanma toplarını o tarafa çevirdi. Molla Kâzım ellerini kulaklarından çekmeden hafifçe başını kaldırdı; alev yüklü bir afet yamaçlara çökmüştü.</p>

  <p class="normal">İki tarafın askerleri olanca güçleriyle kaçışıyorlardı. Kaçışlarının şuurla değil, içgüdüyle olduğunu Molla Kâzım tecrübesiyle bilirdi. O içgüdü şuurdan daha çabuk, daha emin bir şekilde insana hakim olurdu. Düşünmeden, hatta görmeden insan bir toprak oyuğuna sokulurdu. Nasıl olduğunu, burayı nasıl bulduğunu bilmezdi!… Karşıki tepelerde şimşekler birbirine dolanıyor, mermi mermi üstüne düşüyordu. Sanki zincirlerini koparan mağma tabakası fışkırıyor, yerde ne varsa, göğe savuruyordu. Bu cehennemî hengâmede bir insanın değil, bir kertenkelenin canlı kalması mümkün değildi. Ama Allah’ın koruyuculuğuna akıl sır ermezdi. Tekrar başını indirdi.</p>

  <p class="normal">Bir süre sonra atışlarını durduran donanma batıya, Suvla taraflarına hareket etti. O taraftan da top sesleri, makineli tarrakaları geliyordu. “Oralarda da bizimkiler düşmanı denize sürüyorlar ki donanma gidiyor” düşüncesini zihninden geçiren Molla Kâzım, başını hafifçe kaldırıp, Pütürgeli Bilâl’in yattığı yöne baktı. Kolu bacağı kopmuş Türk ve müttefik askerlerinin cesetleri yanyana yatıyordu. Bu anda çok yakınından iki el silâh patladı; içgüdüsüyle kendisine atıldığını hissederek, yüzüstü kapandı. Yanında duran tüfeğini önüne getirip, ateş vaziyeti aldı.</p>

  <p class="normal">Akşam karanlığı Gelibolu Yarımadası’nı yutmaya hazırlandığı sırada, Molla Kâzım’ın on metre kadar önündeki çukurdan bir miğfer görünmeye başladı; ağır ağır yükseliyordu. Miğferin altında bir çift göz, sivri bir sakal, uzunca bir yüz ortaya çıktı. İkisinin de eli tetiğe uzandı; daha çekmeden müttefik askerinin üzerinde bir bomba patladı; başındaki miğfer yuvarlandı.</p>

  <p class="normal">Suvla taraflarında gökyüzüne tırmanan alevler akşam karanlığında daha canlı görünüyor, büyük topların gümbürtüleri gök kubbeyi sarsıyordu. Karanlık arttıkça, sanki topların gazabı da artıyordu. Ama Arıburnu’nun denize bakan yamaçlarında sessiz bir gece yaşanıyordu.</p>

  <p class="normal">Kimsede tâkat kalmamıştı; kimse bulunduğu yerden kımıldamıyordu. Yalnız Molla Kâzım geriye doğru sürünüyordu. Belki bir fırsat daha ele geçmezdi; can yoldaşı Pütürgeli Bilâl’in isteğini yerine getirmeliydi.</p>

  <p class="normal">Pütürgeli Bilâl’in yanına gelince, düşmandan oldukça uzaklaşmıştı. Başucunda dikilmiş, bakıyor, soluk alıp verirken, hava değil de ateşi ciğerlerine çekip bırakıyordu. O karayağız, idealist, dost insan kanlı bir et parçasına dönmüştü. Tazelenen gözyaşlarıyla beraber boğazından acı bir hıçkırık fırladı. Üç-beş metre yukardan bir ses duydu.</p>

  <p class="normal">- Hemşehrim, defnetmek mi istiyorsun?</p>

  <p class="normal">Bir türlü önüne geçemediği hıçkırıkların arasından cevap verdi.</p>

  <p class="normal">- Evet.</p>

  <p class="normal">Yanına iki asker geldi, sağdaki sordu:</p>

  <p class="normal">- Nereye götüreceğiz?</p>

  <p class="normal">Kesik kesik cevap verdi.</p>

  <p class="normal">- Buraya defnedeceğiz.</p>

  <p class="normal">Sırt kazmalarını çıkarıp, eşmeye başladılar. Molla Kâzım da, “Nereye götüreceğiz?” diye soranın küreğiyle atarken, hıçkırıkları seyrekleşiyor, ama gözyaşları hiç azalmıyordu. Diğerinin sesinde içli bir derinlik vardı.</p>

  <p class="normal">- Akraban mıydı?</p>

  <p class="normal">- Hayır.</p>

  <p class="normal">- Arkadaşındı demek ki.</p>

  <p class="normal">- Evet.</p>

  <p class="normal">- Kardeşle aramızdaki yakınlığı kader kuruyor. Arkadaşlığa ise kafa, gönül, ideal, irade de karışıyor. Bunun için kimi arkadaşlara insan daha yürekten acıyor.</p>

  <p class="normal">Söyledikleri Molla Kâzım’ın dikkatini çekti.</p>

  <p class="normal">- Kimsiniz? Nereden geldiniz?</p>

  <p class="normal">- Adapazarı’nın Akyazı bucağının Dokurcun köyünde, Abdullah Efendi’nin Medresesi’nde okuyorduk. Savaş çıkınca, gönüllü iştirak ettik. Arkadaşlarımız şehit oldu. İkimiz kaldık. Rabbim, hayırlısı ne ise, onu nasip eylesin.</p>

  <p class="normal">- Amin.</p>

  <p class="normal">Pütürgeli Bilâl’i elbisesiyle mezara koydular; üzerini toprakla örttüler. Başına bir nişan dikmek lüzumunu Molla Kâzım hissetmedi, çünkü nerede olduğu yüreğine kazınmıştı. Nasıl olsa bulur, elverişli bir zamanda kalıcı birşey dikerdi.</p>

  <p class="calibre2"><div class="calibre1" id="calibre_pb_3"></div>
</p>

  </body>
</html>
