<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Esat Paşa Fransızca ve İngilizce’yi iyi bilen Ohrili Kemâl’i görevlendirdi. Tam saat onda elinde Kızılay bayrağı ile Teğmen Ali, yanında Kurmay Binbaşı Ohrili Kemâl hazır durumdaydılar. Karşıdan Kızılhaç bayrağı görününce, yürüdüler. Kızılhaç bayrağını taşıyan Binbaşı Majör’ün yanında, Binbaşı Çarli vardı. Karşı karşıya gelince durdular. Binbaşı Ohrili Kemâl ile Binbaşı Çarli birbirlerini selâmlayıp, el sıkıştılar. Kum torbalarının arasından bakan Molla Kâzım, Ohrili Kemâl ile iftihar etti. Zayıf, uzun boylu, çakı gibi bir askerdi. Binbaşı Majör, Teğmen Ali’ye:</p>

  <p class="normal">- Binbaşı Çarli nezdinizde rehin bulunacak, dedi.</p>

  <p class="normal">Kendisi varken Teğmen Ali’nin birşey söylemeyeceğini bilen Ohrili Kemâl gülümseyerek kanaatini belirtti.</p>

  <p class="normal">- Buna gerek yoktu.</p>

  <p class="normal">Binbaşı Çarli de nazikçe gülümsedi.</p>

  <p class="normal">- Herşeyin bir karşılığı olması gerekir.</p>

  <p class="normal">Kızılhaç bayrağını taşıyan Binbaşı Majör ile Ohrili Kemâl, Müttefik siperlerine, Teğmen Ali ile Binbaşı Çarli Türk siperlerine doğru yürüdüler. Binbaşı Çarli’yi siperlere inerken Tabur Kumandanı Binbaşı Kasım karşıladı. İrtibat yollarından geçerek sığınağa geldiler. Karpit lâmbası portatif masayı ve sandalyeleri aydınlatıyordu. Binbaşı Kasım, masanın önündeki sandalyeyi işaret ederek:</p>

  <p class="normal">- Buyurun, dedi ve hizmet erine seslendi: Bize çay demleyiver.</p>

  <p class="normal">Siperde daha üst rütbeli subaylar Ohrili Kemâl’i karşıladılar; nazikçe elini sıktılar. Renginin değişmesinden Albay’ın güçlükle konuştuğu anlaşılıyordu.</p>

  <p class="normal">- Kusura bakmayınız; Kolordu Komutanımız’ın emridir; gözlerinizi bağlamak zorundayız.</p>

  <p class="normal">Ohrili Kemâl gülümsedi.</p>

  <p class="normal">- Buyurun, bağlayın.</p>

  <p class="normal">Bir bez parçasıyla Ohrili Kemâl’in gözlerini bağladıktan sonra, bir yüzbaşı:</p>

  <p class="normal">- Buyurun gidelim, dedi.</p>

  <p class="normal">Yüzbaşı, Ohrili Kemâl’in elini tuttu, ilk anda yürümekte güçlük çekiyor, bir boşluğa basıyormuş gibi hissediyordu; ama kısa bir süre sonra alıştı.</p>

  <p class="normal">Siperlerden çıktıklarını güneşten anladı. Bayır aşağı iniyorlardı; ne tarafa gittiklerini bir türlü kestiremiyordu. Epeyce yürüdükten sonra, serinliğinden bir dehlize girdiklerini hissetti.</p>

  <p class="normal">Bir sandalyeye oturttular ve gözlerini açtılar. Burası Anzak Kolordu Komutanı’nın karargâhı idi, karşısında da Kolordu Komutanı General Birdwood vardı. Onu gazetelerdeki resimlerinden tanıdı. Sandalyesini öyle ayarlı koymuşlardı ki, dışarısını göremiyordu. Birdwood yerinden kalktı; büyük bir nezaketle Ohrili Kemâl’in elini sıktı; o da aynı nezaketle davrandı. Birdwood gülümseyerek sordu.</p>

  <p class="normal">- Nasılsınız ekselans?</p>

  <p class="normal">- Teşekkür ederim; sizler nasılsınız sayın General?</p>

  <p class="normal">- Ben de teşekkür ederim. Gözlerinizi bağladığımız için özür dilerim. Fakat takdir edersiniz ki askeriz; askerliğin kurallarına uymak zorundayız.</p>

  <p class="normal">- Gayet tabii sayın General.</p>

  <p class="normal">- Geçici bir barışla ölülerimize ve yaralılarımıza görevlerimizi yapma fırsatı verecek andlaşmaya zemin hazırladıkları için, Türk Komuta Heyeti’ne, bilhassa Ekselans Esat Paşa’ya teşekkürlerimi iletirseniz, memnun olurum.</p>

  <p class="normal">- Ben de teşekkürlerinizi iletmekle şeref duyacağım sayın General.</p>

  <p class="normal">General Birdwood yanında dikilen Kurmay Binbaşı’yı işaret ederek:</p>

  <p class="normal">- Binbaşı Grattan ile yarınki geçici andlaşmanın metnini hazırlayıp, imzalayacaksınız, dedi. Ben sizi başbaşa bırakacağım. Bunun için de özür dilerim.</p>

  <p class="normal">- Estağfirullah efendim.</p>

  <p class="normal">Ohrili Kemâl ile Binbaşı Grattan kısa zamanda metinde ne yazacaklarını kararlaştırdılar. Zaten karar altına alınacak hususlar ikisi için de biliniyordu. Arıburnu Cephesi’nde, ertesi gün saat onla dört arasında, yaralıları toplamak, ölüleri gömmek için andlaşma yapıldığını, bu saatler zarfında ne suretle olursa olsun, iki tarafın da silâh kullanmayacağını belirtir bir metin hazırlayıp, imzaladılar.</p>

  <p class="normal">Ohrili Kemâl yerinden kalkmadı; Binbaşı Grattan dışarıya çıktı; biraz sonra General Birdwood ile beraber geri geldi. General Birdwood’un elinde bir mektup vardı.</p>

  <p class="normal">- Bu, Başkomutanımız Ekselans Hamilton’un Esat Paşa cenaplarına mektubudur. Ulaştırırsanız, memnun oluruz.</p>

  <p class="normal">Ohrili Kemâl mektubu aldı.</p>

  <p class="normal">- Memnuniyetle Efendim.</p>

  <p class="normal">- Kusura bakmayınız; tekrar gözlerinizi bağlayacaklar.</p>

  <p class="normal">Ohrili Kemâl gülümsedi.</p>

  <p class="normal">- Ne münasebet efendim.</p>

  <p class="normal">Ohrili Kemâl’in gözleri bağlanırken Birdwood:</p>

  <p class="normal">- Değişik sebeplerden dolayı bunca insan hayatını kaybediyor; siz de biraz yorulacaksınız, dedi.</p>

  <p class="normal">Ohrili Kemâl ayağa kalktı; uzattığı elini General Birdwood hafifçe eğilerek sıktı.</p>

  <p class="normal">- Güle güle sayın Binbaşı.</p>

  <p class="normal">- Teşekkür ederim.</p>

  <p class="normal">Dışarıda bekleyen yüzbaşı içeriye girdi ve elini tuttu. Birkaç adımda güneşe çıktıklarını farketti. Bu kere yukarıya doğru yürüyorlardı.</p>

  <p class="calibre2"><div class="calibre1" id="calibre_pb_24"></div>
</p>

  </body>
</html>
