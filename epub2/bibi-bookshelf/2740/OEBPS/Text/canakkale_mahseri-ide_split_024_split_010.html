<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Bir yandan da gözetleme deliğinden bakmaya çalışıyordu. Taburunun tam karşısından fırlamalar başladı. “Hurra! Hurra!” çığlıklarıyla süngüler parıldıyor, havada bombalar uçuşuyor, öne doğru eğilmiş askerler olanca hızlarıyla aradaki mesafeyi geçiyorlar, Türk siperlerine atlıyorlardı. Binbaşı Abdülkadir karargâhına koşmaya başladı. İlk savunma hattına yaklaştığı sırada, ihtiyat birlikleri de öne doğru koşuyorlardı. İlk siperlerde kana boyanmış askerler ellerindeki süngüleri sallıyorlardı. Bağırmaların, feryatların arasında Binbaşı Abdülkadir, Binbaşı Lütfi’nin sesini duydu.</p>

  <p class="normal">- Yüzbaşı Şemsi! Birinci Takım’la makineli yuvasının tarafını tut!</p>

  <p class="normal">Kilometrelerce uzunluğundaki toprak çukurlarda akıllara durgunluk verecek boğazlaşmalar sürüp gidiyordu. Üstü başı kana boyanmış binlerce asker kavradıkları tüfeklerine takılmış süngüleriyle hasmı yok etmek için saldırıyordu. Herşeye şuurları kapanmış, sadece kim daha önce süngüsünü saplarsa, yaşama şansını elde edeceğini biliyordu.</p>

  <p class="normal">Türk makinelileri çeşitli yerlerden taradıklarından, İngilizler yeni hücum yapamıyorlardı. İki siper arasındaki alan cesetlerle dolmuştu. Siperlerde kanlı boğuşma devam ediyordu. Türkler askerlerinin tükendiği siperlere irtibat yollarından yeni kuvvetler sevk ediyorlardı. Akışı durdurulan İngilizler siperlerde eridikçe boğuşma azalıyordu.</p>

  <p class="normal">Binbaşı Abdülkadir siperlerin tamamının ellerinde olup olmadığını merak ediyordu. Siperleri kanları akan, vücutları daha soğumamış ölüler, yaralılarla doluydu. Altta kalan yaralıları bir an önce kurtarmak için sıhhiyeler ve diğer askerler büyük gayret sarfediyorlardı. Sessiz cesetleri bir kenara itip, feryat edenleri sırtlarına vuruyor, arkadaki sargı yerine götürüyorlardı.</p>

  <p class="normal">Bu feryat figan arasında, siperlerden küçük bir bölümünün İngilizler’in eline geçtiği anlaşıldı. O bölgeye hakim makineliler takviye edildi. Müttefik siperlerinden oraya hücuma dair küçük bir işaret belirince, değişik yerlerdeki makinelilerin namlularından aralıksız ateş başlıyor, Müttefik siperlerinin farklı yerlerinden toprak fışkırıyordu. Kurşunlar toprağa çarpıp çarpıp sekiyor, bilhassa sol kanatta kümelenmiş makineliler incecik bir dolu sağanağı kusuyorlardı.</p>

  <p class="normal">Akşam karanlığı çökünce, ihtiyat kuvvetleriyle takviye edilmiş taburun iki bölüğü ateşli bir hücuma kalktı. Aradaki bölgeye hakim makineliler devamlı tarıyorlardı. Arkadan yardım alamayan Müttefik birliklerinin imdat çığlıkları topları harekete geçirdi. Şarapnellerin tozu toprağı arasında bomba alevleri yükseliyor, tetikler çekiliyor, süngüler parlıyordu. Gecenin geç saatlerine doğru süngü hücumuna kalkan Türkler siperleri ele geçirdiler. İngilizler’ in ortalığı yakıp tutuşturan çığlıkları kısa bir süre daha devam ettikten sonra yerini elem dolu bir sessizliğe bıraktı; düşen top mermileri de giderek seyrekleşti.</p>

  <p class="normal">Gün ağarırken toplar gene gazaba geldi. Toprakta çukurlar açıyor; kalaslar, kum torbaları, iri çelik parçaları havada uçuşuyor… Tüfek ve makineli tüfek mermileri toprağı aralıksız fışkırtıyor, kurşunlar kulaklarının dibinden vızıldayarak geçiyor, taşlara çarpıp sekiyor… Duman bulutları bu korkunç hengâmeyi ancak kesik kesik gösteriyordu. Kanlı organların saçıldığı, cesetlerin yığıldığı siperlerde Türkler, elleri tetikte düşman saldırısını bekliyorlardı.</p>

  <p class="normal">Anadolu yaylasında koyulaşan kızıllık az görünen bir temmuz güneşinin yolda olduğunun işaretini veriyordu. Çok geçmeden kor halini almış bir tepsiyi andıran güneş tepelerin ardından sıyrıldı. Daha erken saatlerde mosmor olan cesetler iyice şişti. Her basılan yerde, ya kurumuş kan gölü, yahut da insandan bir parça vardı.</p>

  <p class="normal">Türkler ve Müttefikler arka taraflarında dört köşe büyük çukurlar eştiler. Hakim oldukları yerlerdeki cesetleri oralara taşırlarken, alev dilli güneş ve koku ortalığı cehenneme çevirmişti. Cesetler birbirine karışmıştı; iki taraf da ayırtetmeden ölülerini beraber gömüyorlardı.</p>

  <p class="normal">İki İngiliz eri, yerde yatan bir Türk askerini çukura atmak için biri omuzlarından, diğeri ayaklarından tutup kaldırdı. Ayaklarından tutan, ağzı burnu dağılmış, karnına birkaç kurşun isabet etmiş, her yerinde kanlar kurumuş Türk askerinin gözleriyle karşılaştı. Kanlı et parçalarının arasından gelen bakışı öyle etkileyiciydi ki İngiliz askerinin yüreğine işledi. Arkadaşına seslenmek mecburiyetini hissetti:</p>

  <p class="normal">- Thomas, bu daha ölmemiş.</p>

  <p class="normal">- Salla gitsin, Çanakkale’de bu kadar ölünür!</p>

  <p class="normal">Ölülerin arasına onu da attılar; biraz sonra üzerlerini toprakla örttüler.</p>

  <p class="normal">Binbaşı Lütfi tabur karargâhına geldiğinde, Binbaşı Abdülkadir taburun kayıplarını çıkarıyordu. Binbaşı Lütfi de şehit sayısının öğrenmek istedi.</p>

  <p class="normal">- Zayiat çok mu?</p>

  <p class="normal">- Oldukça fazla; diğer taburların da bizden az değil. Depo taburlarımızdan tamamlayabilecek miyiz, bilmiyorum.</p>

  <p class="normal">Bu anda dışarda koşuşma başladı; eski askerler “Saya geldi! Saya geldi!” diye birbirlerine bağırıyorlardı. Karargâhtan dışarıya çıkarlarken Binbaşı Abdülkadir şaşırmıştı; Binbaşı Lütfi’nin yüzünde ise tatlı bir gülümseme belirdi. Askerlerin ortasında sakallı, abanî sarıklı, beli kuşaklı, küçük şalvarlı, omuzunda heybe bulunan orta boylu bir sivil dikiliyordu. Buraya nasıl geldiğini anlayamayan Binbaşı Abdülkadir, meraklı bakışlarını Binbaşı Lütfi’ye çevirince, o da bilgi vermek mecburiyetini hissetti.</p>

  <p class="normal">- Sai gelmiş. İzmir’in köylerinde dolaşır; askerlere gönderilecek mektupları, küçük emanetleri toplar, getirir; sahiplerine verir. Sırdaş olduğu için sevgililer selâmlarını ona emanet ederler. Bu da onun gelişini çok değerli yapar.</p>

  <p class="normal">Askerler etrafına toplanınca, Sai sağ elini heybenin bir gözüne soktu; bir mektup çıkardı ve bağırdı.</p>

  <p class="normal">- Mehmed oğlu Kara Ali?</p>

  <p class="normal">Değişik yerlerden sesler yükseldi.</p>

  <p class="normal">- Cennet-i Alâ’da!</p>

  <p class="normal">- Mertebesine erdi.</p>

  <p class="normal">Mektubu heybenin diğer gözüne attı; tekrar bir mektup çıkardı.</p>

  <p class="normal">- Alsancak’tan Hayati oğlu Salim.</p>

  <p class="normal">Kalabalığın arasından birisi elini uzatarak bağırdı.</p>

  <p class="normal">- Ver! Buradayım.</p>

  <p class="normal">Yanındaki asker, Salim’in sırtına hafif bir yumruk vurdu.</p>

  <p class="normal">- Kimden geliyor!</p>

  <p class="normal">- Dur hele, zarfın arkasını okuyayım.</p>

  <p class="normal">Eline yeni bir mektup alan Sai yüksek sesle bağırdı.</p>

  <p class="normal">- Kadir oğlu Hüseyin!</p>

  <p class="normal">Değişik yerlerden cevap geldi.</p>

  <p class="normal">- Şehit!</p>

  <p class="normal">- Şehit!</p>

  <p class="normal">Onu da diğer göze attı; bu kere işlenmiş bir mendil çıkardı.</p>

  <p class="normal">- Hasan oğlu Rafet!</p>

  <p class="normal">Hiç ses çıkmayınca, Sai tekrarladı.</p>

  <p class="normal">- Hasan oğlu Rafet!</p>

  <p class="normal">Tanıyanı kalmamıştı. Sai’nin yüz hatları değişti. Gözleri dalan Binbaşı Abdülkadir karargâha girdi; onu takip eden Binbaşı Lütfi kapıyı örttü; ama az da olsa Sai’nin sesini duyuyorlardı.</p>

  <p class="normal">- Musa oğlu Muharrem!…</p>

  <p class="calibre2"><div class="calibre1" id="calibre_pb_12"></div>
</p>

  </body>
</html>
