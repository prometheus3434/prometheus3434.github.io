<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Türk askerine, düşman süngüsünden, makineli tüfeklerden daha fazla donanma zarar veriyordu. Çelik devler mermi yağdırmaya başladılar mı, durmak bilmiyorlardı. Hele Morto Koyu’nda, sahilden biraz açıkta demirlemiş Goliath ve Cornwallis zırhlıları Seddülbahir Cephesini devamlı dövüyor, siperlerdeki askerlere göz açtırmıyorlardı.</p>

  <p class="normal">Bu gemiler Esat Paşa’nın da uykularını nice geceler kaçırmıştı. Ana baba kuzularını canlı canlı toprağa gömen bunlara birşey yapılamaz mıydı? Onlara Türk zırhlılarının yaklaşmaları mümkün değildi; ama bunlardan kurtulmanın mutlaka bir yolu olmalıydı!.. Belki bir çare bulunur ümidiyle Boğaz’ın müstahkem mevki kumandanı Cevat Paşa ile temasa geçmişti. Karpit lambasının ışığında, önündeki haritayı inceleyen Esat Paşa, gelecek olan Yüzbaşı Ahmed Saffet’e ne diyeceğini de tasarlıyordu. Cevat Paşa, Ahmed Saffet’e güvendiği için Esat Paşa’ya gönderiyordu. Çok değişik görevlerde gözünün pekliğine, maharetine şahit olmuştu. Bu görevi başarabilir miydi?</p>

  <p class="normal">Cepheden tek tük atılan uzun menzilli topların sesleri geliyordu. Gözleri, önündeki haritada dolaşan Esat Paşa, bir ara sükût eden topların ne zaman gürlemeye başlayacaklarını merak ederken, orta boylu, vakur görünüşlü, yanakları dolgun, bıyıkları dudaklarını aşmayan Ahmed Saffet içeriye girdi; Esat Paşa’yı selâmladı. Yorgun görünen Esat Paşa, gözlerini haritadan alarak ona döndü:</p>

  <p class="normal">- Hoş geldiniz; oturunuz.</p>

  <p class="normal">Saygılı bir şekilde karşısındaki sandalyeye oturdu. Söze başlayan Esat Paşa’nın sesi yorgunluğunu aksettiriyordu.</p>

  <p class="normal">- Zor günler yaşıyoruz Yüzbaşı Ahmed Saffet Bey. Zor günlerin görevleri de çetin oluyor. Milletçe ölümle hayatın kavşak noktasındayız. Milletimizin yaşaması, biraz da bizim ölümü tercih etmemize bağlıdır.</p>

  <p class="normal">- Haklısınız paşa hazretleri.</p>

  <p class="normal">- Cevat Paşa’nın sitayişle bahsettiği sizi, bir emir vermekten ziyade, fikir alışverişinde bulunmak için buraya çağırttım. Bildiğiniz üzere Morto Koyu’na demirlemiş Goliath ve Cornwallis zırhlıları işi kıyıma dönüştürdüler. Elimizdeki savaş gemileriyle bunlara yaklaşmanın imkânsızlığını da biliyorum. Size “Şunu yapacaksınız” diye emretmiyorum; çünkü bir kumandan yapılabilecek görevleri emredebilir; fakat birşeyler yapmalıyız.</p>

  <p class="normal">Solgun, yüz çizgileri derinleşmiş Esat Paşa’nın üzgün olduğu her halinden belliydi. Bakışlarını önüne indirdi; biraz durdu, tekrar bakışlarını Yüzbaşı Ahmed Saffet’e çevirdi.</p>

  <p class="normal">- Birşeyler yapmalıyız Yüzbaşı Ahmed Saffet Bey.</p>

  <p class="normal">İnsanda güven uyandıran bir sesle cevap verdi.</p>

  <p class="normal">- Yapmalıyız Paşa hazretleri, yapamasak da yapmak yolunda ölmeliyiz.</p>

  <p class="calibre2"><div class="calibre1" id="calibre_pb_5"></div>
</p>

  </body>
</html>
