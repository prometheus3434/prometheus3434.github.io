<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Dalların arasından sızan güneş, maskelenmiş siperde uyuyan Oğuz Amca’nın yanaklarındaki çöküntülerle Anadolu’nun kavrukluğunu aksettiren esmer yüzüne vuruyordu. Bahar sıcaklığını taşıyan güneş, uykusuna lezzet katıyor, bütün gecenin yorgunluğunu atmak için zaman zaman gerinen Oğuz Amca tekrar dalıyordu.</p>

  <p class="normal">Uykunun tatlı bir anındayken yakınında gürültü koptu. Yerinden doğrulan Oğuz Amca, biraz ilerde Mendebur İdris’le Muzır Ruşen’in küfürleşerek birbirlerini ittiklerini, kavgaya tutuşmak üzere olduklarını gördü. Tehditkâr bir sesle uyardı.</p>

  <p class="normal">- Durun! Ne oluyor!</p>

  <p class="normal">Mendebur İdris, kiler faresi gibi tombul Muzır Ruşen’in ceketini bırakmadan ona döndü.</p>

  <p class="normal">- Bu çakal tayınımı çaldı.</p>

  <p class="normal">Elinden kurtulmaya çalışan Muzır Ruşen de onu yalanladı.</p>

  <p class="normal">- Kendini kaybetse, benden bilecek bu serseri!</p>

  <p class="normal">Oğuz Amca başını sağa sola sallayarak:</p>

  <p class="normal">- İdris bırak, dedi; bak tayının otların üzerinde, gel, al.</p>

  <p class="normal">Kendi tayınını ona verdi. Muzır Ruşen, haklılığını belirtircesine Mendebur İdris’i itti.</p>

  <p class="normal">- Gördün mü?</p>

  <p class="normal">Uykusu kaçan Oğuz Amca, yerinden kalkarken Muzır Ruşen’e anlamlı bir şekilde baktı.</p>

  <p class="normal">- Ne adamlarsınız! Çevremizde uyuyan birileri olabileceğini nasıl düşünmüyorsunuz?</p>

  <p class="normal">Ekmeği alıp, yemeye başlayan Mendebur İdris’in hırsı geçmemişti.</p>

  <p class="normal">- Sana boş yere Muzır dememişler.</p>

  <p class="normal">Muzır Ruşen ona döndü.</p>

  <p class="normal">- Sana ne diyorlar?</p>

  <p class="normal">Oğuz Amca’nın iyice hiddetlendiği anlaşılıyordu.</p>

  <p class="normal">- Yeter artık! Başka uyuyanlar da vardır. Hiç değilse onları uyandırmayın.</p>

  <p class="normal">Yoksulluğun acımasız elleriyle yoğurduğu demirden karakteri çevresindekilerin üzerinde etkili olmasını sağlayan Oğuz Amca siperden çıktı; birkaç metre ilerdeki ağacın altına geldi. Bakışlarını güneşin tatlı ışıklarıyla ayrı bir güzelliğe kavuşan yeşil tepelerde, Anadolu Yakası’ndaki renk cümbüşünde gezdirmeye başladı. Baharın bütün canlılığı, neşesi tabiatın her zerresine cömertçe serpilmişti. Vadiler, çalılıklar kuş sesleriyle cıvıl cıvıldı. Köyünü hatırladı. Bu günlerde Oğuz Köyü ne güzel olurdu. Uzunca kış uykusundan çıkan ağaçlar günden güne yeşilliklere bürünür, toprak canlanırdı. Tarlalar şenlenir, güçlü erkekler çift sürer, kadınlar da tohum ekerlerdi… Mustafa çifti sürebiliyor, annesi tohum ekebiliyor muydu?</p>

  <p class="calibre2"><div class="calibre1" id="calibre_pb_11"></div>
</p>

  </body>
</html>
