<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Dışarda esen rüzgâr karargâhın camlarını sarsıyor, harlayarak yanan sobaya sırtını dönmüş Monro, purosundan çekip, yağan karı seyrediyor, “Tilki gibi kurnaz” olarak tanınan Churchill’e kızıyordu. Çektiği dumanları salıverirken, “Fazla ihtiras insanda değil kurnazlık, sıradan bir kişideki kadar akıl bile bırakmıyor. Talihten medet umacağımıza, temkini elden bırakmamalıydık” diye zihninden geçirdi. Saatine baktı; Savunma Bakanı Lord Kitchener’in gelmesi yakındı. Raporuyla yetinmeyerek, Yüksek Savunma Konseyi’nin durumu yerinde incelemesi için Savunma Bakanı Kara Mareşalı Lord Kitchener’i görevlendirmesine içerlememiş, hatta memnun olmuştu; çünkü sorumluluktan kurtuluyordu. Güneş batmayan imparatorluğun dönüm noktasıydı; yarın tarihte suçlanabilirdi; böyle ağır bir sorumluluk üzerinden kalkıyordu. Purosunun artığını sobaya atarken içeriye Emir subayı girdi.</p>

  <p class="normal">- Komutanlar geldiler.</p>

  <p class="normal">- Buyursunlar.</p>

  <p class="normal">Önde Birdwood, sonra Lisle, onu diğerleri takip ediyorlardı. İçi tüylü, meşin eldivenlerini çıkarıp, kalın paltolarını kapının önünde bir kere daha silkeledikten sonra içeriye giriyorlardı. Giren Monro’yu selâmlıyor; O da elini sıkıp, “Hoşgeldiniz” diyordu.</p>

  <p class="normal">Sandalyeleri işaret ederek:</p>

  <p class="normal">- Buyurun, oturun, dedi.</p>

  <p class="normal">Komutanlar durgundu; Monro’da da neşe yoktu; ama ne de olsa ev sahibiydi.</p>

  <p class="normal">- Bu havada konyak gider.</p>

  <p class="normal">Zile bastı; içeriye hizmet eri girdi.</p>

  <p class="normal">- Bize konyak getiriniz.</p>

  <p class="normal">Sonra komutanlara döndü.</p>

  <p class="normal">- Cephede neler olup bitiyor?</p>

  <p class="normal">Birdwood cevap verdi.</p>

  <p class="normal">- Soğuk, kar, öksürük, hastalık var; başka birşey yok sayın Başkomutan.</p>

  <p class="normal">Hizmet erinin gümüş karışımı tepsiye sıralayıp getirdiği kadehlerden birini alan, diğer komutanları bekliyordu. Hepsi alınca, birbirine uzatıp, “sıhhatinize” diyerek bir dikişte içtiler. Monro saatine baktı; Savunma Bakanı’nın gelişi yaklaşıyordu.</p>

  <p class="normal">- İmparatorluk bu seviyeye ulaştıktan sonra, her adım atışımızdan önce dokuz kere düşünmeliydik.</p>

  <p class="normal">Birdwood:</p>

  <p class="normal">- Herhalde Balkan Savaşı bizi yanılttı, dedi.</p>

  <p class="normal">Masasında oturan Monro, “ne diyebiliriz?” şeklinde tavır takınmasına rağmen fikrini söylemeden edemedi.</p>

  <p class="normal">- Türkler yüzelli yıldan beri yeniliyorlar. Fakat bu yenilgilerini iyi analiz etmemiz lâzımdı. -Derin bir soluk aldıktan sonra devam etti- Boğaz Savaşı’nda söz artık tarihçilerindir. Buyurun, vaktimiz yaklaşıyor.</p>

  <p class="normal">Ayağa kalktılar; şapkalarının yanlarını çekerek, kulaklarını örtüp, sicimlerini çenelerinin altından bağladılar. Eldivenlerini giydiler.</p>

  <p class="normal">Limana doğru yürürlerken, kar esip, savuruyordu. Sanki cenaze karşılamaya gidiyorlardı; hepsi üzüntülüydü; topuk seslerinden başka bir ses duyulmuyordu. Birdwood konuşmuş olmak için:</p>

  <p class="normal">- Sayın Monro, baharda ve yazda buraların güzellikleri doyumsuzdur, dedi. Şimdi ise şu haşinliğe bakın.</p>

  <p class="normal">Monro espriyle cevap vermek mecburiyetini hissetti:</p>

  <p class="normal">- Kadife gibi yumuşak, uysal bir güzel gördünüz mü? Güzelliğini farkeden her bayan, onu pahalandırır, kıymete bindirir. Tafralarına katlanılarak kavuşulduğu için de, güzelliğinin değeri bilinir.</p>

  <p class="normal">Rıhtımda dikilirken ancak üç-beş metre önlerini görebiliyorlardı. Kar yağışı artmış, burada rüzgâr biraz daha hırçınlaşmıştı. Sabırsızlıkla bekledikleri muhribi limana girince farkedebildiler.</p>

  <p class="normal">Muhripten ilk önce orta boylu, yaşlı olmasına rağmen dik vücutlu, pala bıyıklı Lord Kitchener çıktı. Onu karşılayan Monro:</p>

  <p class="normal">- Hoşgeldiniz sayın Mareşal, diyerek elini uzattı.</p>

  <p class="normal">Lord Kitchener elini sıktı. Sıraya girmiş generaller esas duruştaydılar. Monro’nun takdim ettiğinin, Savunma Bakanı Kara Mareşalı Lord Kitchener elini sıkıyordu.</p>

  <p class="normal">Karargâhta yapılan toplantıda Monro komutanların görüşlerini özetledikten sonra, burada bulunduğundan beri edindiği intibaların da onu aynı kanaate götürdüğünü ilave etti. Monro’yu dinlerken ihtiyar Lord Kitchener’in sol gözü devamlı seyiriyor, tombul yüzünde üzüntünün her çeşidi birikiyordu. Monro sözünü bitirince, Lord Kitchener durgun bakışlarını generallerde gezdirmeye başladı. Sesi de sanki gücünü iyice kaybetmişti:</p>

  <p class="normal">- Sayın Monro’yu sizler de dinlediniz. Karşı olduğunuz veya ilave edeceğiniz bir husus var mı?</p>

  <p class="normal">Hiç kimse konuşmayınca, Lord Kitchener toplantının bittiğini belirtmek mecburiyetinde kaldı.</p>

  <p class="normal">- Mesele anlaşılmıştır, hepinize teşekkür ederim.</p>

  <p class="normal">Ertesi gün kar durmuştu; ama keskin soğuk her an başlayabileceğinin habercisiydi. Kurşun renkli gökyüzü de gittikçe kararıyordu. Lord Kitchener ile Monro muhriple Gelibolu Yarımadası’nın çevresini dolaşıyorlar; Monro Anafartaları, sükût kesilmiş Arıburnu tepelerini göstererek bilgi verirken, ihtiyar Lord Kitchener’in purosu hiç sönmüyordu. Devamlı dinleyen Lord Kitchener;</p>

  <p class="normal">- Sayın Monro, kararım kesinleşti; dedi. Fakat bir de karaya çıkalım.</p>

  <p class="normal">- Emredersiniz sayın Mareşal.</p>

  <p class="normal">Seddülbahir’de karaya çıktılar. Akşamdan kalan don, ıslak ağaç dallarına buzdan bir kılıf geçirmişti; rüzgâr vurdukça dallar kırılmaz kristaller gibi şıngırdıyordu. Lord Kitchener bayır yukarı çok zor yürüyeceğinden General Hunter-Weston üç at hazırlatmıştı. Kumkale taraflarından Türkler topla zaman zaman ateş ediyorlardı. Bir şanssızlığa uğramamak için iç kesimlerden, vadilerin arasından tırmandılar. Titreyen askerlerin perişanlığı Lord Kitchener’i yürekten etkiledi; duygularını belli etmemeye çalışmasına rağmen buzlu sularla dolmuş siperlerdeki soluk benizli askerlerden bakışlarını alamıyordu. Monro ve Hunter-Weston sık sık Lord Kitchener’e bilgi veriyor, sorularını cevaplandırıyorlardı.</p>

  <p class="normal">Karargâha dönen Lord Kitchener, “çok gizli” kaydını taşıyan raporunu yazdı.</p>

  <p class="calibre2"><div class="calibre1" id="calibre_pb_7"></div>
</p>

  </body>
</html>
