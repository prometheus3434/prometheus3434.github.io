<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Binbaşı Mahmud Sabri’nin en büyük korkusu, Aytepe’yi ele geçiren düşmanın Alçıtepe’ye doğru ilerlemesiydi. Bütün taburun ölümünü göze alıp, buna engel olmalıydı. Alçıtepe yönünde düşmana karşı koyan Dokuzuncu Takım’ın daha uzun süre dayanabileceğine ihtimal vermiyordu; zaten akşam saatlerinden beri yardım çığlıkları sıklaşmıştı.</p>

  <p class="normal">Binbaşı Mahmud Sabri ile Yüzbaşı Serdar sığınakta yüzü koyun yere uzanmış, dirseklerini dayamış, ortasında bir fener bulunan haritanın üzerine eğilmişlerdi. Alınları şişmiş intibaını veren iki subayın yüzlerindeki kemikler siyah, elleri sarı görünüyor, şakaklarında ter ve yağmur damlaları parıldıyordu. Kulakları, şuurları, içinde bulundukları kıyamete kapanmış, müthiş patlamaları duymuyorlar, karınlarının altındaki toprağın sarsıldığını fark etmiyorlardı. Binbaşı Mahmud Sabri, sinir kesilmiş şehadet parmağıyla Yüzbaşı Serdar’a bazı yerleri gösterdikten sonra ayağa kalktı.</p>

  <p class="normal">Sığınaktan fırlayıp çıkan Mahmud Sabri değişik yerleri savunan birliklerden intikal edenleri, hatta hafif yaralıları yanına alarak Aytepe’ye doğru yürüdü. Aytepe’yi geri almak için yoğun ateşin yanısıra, süngü hücumuyla baskın düşünüyordu. Dokuzuncu Takım’a ulaştığında düşman sık sık aydınlatma mermileri atıyor, kurulmuş makinelilerle de durmadan çevreyi tarıyordu. Durumun tahmin ettiğinden de vahim olduğunu gören Mahmud Sabri, “Bu güçle ne yapabilirim?” diye değerlendirmede bulunurken, fundalıkların arasında düşmanın aydınlatma mermileri azalmıyor, bilakis çoğalıyordu. Tekkekoyu’ndan çıkarma devam ediyor, kurulan makineli tüfekler de her an artıyordu. Bir kısmı ateş ederken, bir kısmıyla süngü hücumuna kalkarsa, göğüs göğüse gelmeden tamamen yere serilirlerdi. Düşmana şiddetli ateş açarak, mümkün olduğu kadar zayiat verdirdikten sonra Alçıtepe istikametindeki mevzilere çekilmek ona en akıllıca yol geldi. Teğmen Ali’ye:</p>

  <p class="normal">- Siz burada durun, ben sargı yerine gidip geleyim, dedi. Mecbur kalmadıkça ateş etmeyin.</p>

  <p class="normal">- Başüstüne kumandanım.</p>

  <p class="normal">Mahmud Sabri koşmaya başladı; ayakları kayınca sırtüstü yere uzandı. Ayağa fırladı; hiçbir şey olmamış gibi koşmaya devam etti.</p>

  <p class="normal">Sargı yeri mezbahaneye dönmüştü. Kolunu, bacağını kaybedenler, değişik yerlerinden yaralananlar çamur deryasında inliyordu. Tüfeklerin toplandığı yerin yanında da birkaç ceset yatıyordu. Tepeden tırnağa kana boyanmış olan Doktor Mehmed Selim, tanınmaz hale gelmişti; çıra ışığının altında elindeki bıçağı devamlı işliyordu. “Tamam” deyince, sıhhiyeler, çırpınan yaralıyı, yaraları sarılmışların arasına götürüyordu. Rüzgâr tepeleri inletiyor, dallar çatırdıyor, bardaktan boşanırcasına yağmur yağıyor, Doktor Mehmed Selim çamur deryasının içinde gayretini sürdürüyordu.</p>

  <p class="normal">Mahmud Sabri çıra ışıkları arasında gözlerini gezdiriyor, yüze yakın yaralı balçıkta yatıyordu; bir kısmı belki yürüyebilirdi; ama ölümle pençeleşen büyük çoğunluğu yürüyemezdi; onları götürmeleri de mümkün değildi; ne yapabilirlerdi?… Aytepe’den atılan aydınlatıcı fişekler çoğalıyor, düşman, karanlıkta yayılmanın yollarını arıyordu. Zaman zaman tepelerdeki ağaç dallarında projektörlerin ışıkları dolaşıyor, yakınlarında zırhlıların top mermileri patlıyordu. Alçıtepe yönünü tutmazlarsa, daha büyük felâkete sebep olabilirlerdi. Mahmud Sabri durum muhakemesi yaparken, Alçıtepe’deki ağırlık merkezinden üç eşekle çuvallar dolusu ekmek, tenekelerle su getirildi.</p>

  <p class="normal">Mahmud Sabri sıhhiyelere:</p>

  <p class="normal">- Ekmekleri, suları yaralıların çevresine, değişik yerlere bırakın, dedi.</p>

  <p class="normal">Doktor Mehmed Selim’e döndü.</p>

  <p class="normal">- Tüfekleri eşeklere yükletin; artan olursa, onları da yürüyebilen yaralılar götürmeye çalışsınlar. Alçıtepe’deki ağırlık merkezine gidin. Biz düşmana ateş ettikten sonra, o yöndeki mevzilere çekileceğiz. Bizimle irtibat kurun.</p>

  <p class="normal">- Emredersiniz kumandanım.</p>

  <p class="normal">Yaralılara yönelen Mahmud Sabri:</p>

  <p class="normal">- Ayağa kalk! emrini verdi.</p>

  <p class="normal">Ancak birkaçı ayağa kalkabildi; şuurunu kaybetmiş olanlar, acılarla dövünenler sesini duymadılar bile. Sağ diz kapağından aşağısı kopmuş, sol omuzundan iki mermi girmiş İstanbullu Bülent seslendi:</p>

  <p class="normal">- Kumandanım bizi kimlere bırakıyorsunuz!</p>

  <p class="normal">Çıra ışığında gözyaşlarının görünmesini istemeyen Mahmud Sabri iki adım geriye çekildi.</p>

  <p class="normal">- Kimseye bırakmıyoruz. Arabalar gelip, sizi alacak.</p>

  <p class="normal">Alaydan arabaların geleceğine artık kendisi de inanmıyordu; fakat düşmanın insafına bıraktıkları yaralıları teskin etmenin lüzumunu duyuyordu.</p>

  <p class="normal">- Ne zaman gelecekler? Dünden beri gelmediler!</p>

  <p class="normal">- Gelecekler evlâdım. Sonra siz yaralısınız. Düşmanın eline geçseniz dahi, size birşey yapmazlar. Yaralılara birşey yapılmayacağına dair beynelmilel andlaşmalar da var. Düşmanlarımız medenî insanlar; andlaşmalara riayet ederler.</p>

  <p class="normal">Kan ve çamurun içinde kıvranan İstanbullu Bülent derin bir göğüs çekti; sesi de ağıt yüklüydü.</p>

  <p class="normal">- Ah kumandanım! Medeniyet mi, insanlık mı kaldı!</p>

  <p class="normal">Böyle yüzüstü bırakarak, yaralılardan ayrılmayı Mahmud Sabri istemiyordu; ne çare ki daha fazla kalamazdı; her geçen dakika aleyhlerine işliyordu. Rüzgârın dallarında çığlıklar attığı ağaçların altında koşarken gözyaşları yağmur damlalarına karışıyordu.</p>

  <p class="normal">Soluk soluğa birliğinin yanına gelince yüksek sesle bağırdı.</p>

  <p class="normal">- Yahya Çavuş nerdesin?</p>

  <p class="normal">- Buradayım kumandanım.</p>

  <p class="normal">- Emrinde kaç er kaldı?</p>

  <p class="normal">- Yedi er, kumandanım.</p>

  <p class="normal">- Erlerinle derenin içinden yukarıya çıkın; projektörlere yakalanmayın. Alçıtepe istikametindeki siperleri tutun. Biz düşmana sokulup, şiddetli ateş açtıktan sonra oraya çekileceğiz. Yerimizi Teğmen Halit’e bildir.</p>

  <p class="normal">- Başüstüne kumandanım.</p>

  <p class="normal">Donanma olanca hıncıyla yükleniyor, çelik namlulardan aralıksız alevler fışkırıyordu. Aydınlatma mermileri atıldıkça, düşmanın yerleri iyice belli oluyordu. Makineliler de çıldırmışcasına devamlı tarıyorlardı. Mahmud Sabri’nin sesi fişek gibi patladı:</p>

  <p class="normal">- İleri!</p>

  <p class="normal">Tüfeklerini öne tutarak fundalıkların arasında yürüyen askerler, çalıların arkasındaki gözlerin üzerlerinde olduklarını, her adımlarında yere serileceklerini zannediyorlardı; ama hiçbirisi düşmüyordu. Müttefikler gelişi güzel tarıyor, o anda sağ taraflarına kurşun yağdırıyorlardı. Ciddi zayiat verdirebilecekleri kadar yaklaştıklarına kani olunca, Mahmud Sabri gür, derin sesiyle emrini verdi.</p>

  <p class="normal">- Yere yat! Ateş vaziyeti al!</p>

  <p class="normal">Çamurlara uzandılar.</p>

  <p class="normal">- Ateş!</p>

  <p class="normal">Ateşleri cılız kalıyor, düşman silâhlarının arasında pek fazla belli olmuyordu. Müttefik kuvvetleri vurulanlardan ateş altına alındıklarını anladılar. Ateşi azalttılar; bunların yönlerini kestirince, bünyelerinden binlerce kıvılcımlar saçılan parlak yıldızları andırırcasına göğe yükselen aydınlatma fişekleriyle, makineli tarrakaları da başladı.</p>

  <p class="normal">Top mermileri de bulundukları mevkiyi ateş çemberine alınca, Mahmud Sabri çekilme emrini verdi. Onlar için tek güvenli yol dere içiydi; fakat suda yürümeleri çok güçtü; bazı yerlerde korkunç bir hızla akan su, bellerini aşıyor; ıslanmamaları için tüfeklerini havaya kaldırmaları zorluklarını artırıyordu. Derenin dibi de taşlıktı; adım atarken dikkatli olmalıydılar.</p>

  <p class="normal">Derede bir süre yürüdükten sonra, düşman makineli tüfeklerinin menzilinden uzaklaştıkları, projektörlerden de kurtuldukları kanaatiyle sağ tarafa çıktılar. Bir yandan üzerlerinden su sızıyor, bir yandan da sanki gökten hortumlarla su boşanıyor, rüzgâr ağaç dallarını kırıyor, onlar tepeye tırmanıyordu.</p>

  <p class="normal">İkinci mevzilere gelince Mahmud Sabri seslendi.</p>

  <p class="normal">- Yahya Çavuş!</p>

  <p class="normal">Yahya Çavuş’tan ses yoktu. Siperler batıya ve Boğaz’ın kuzey kesimlerinden yapılacak çıkarmaya karşı da doğuya uzanıyordu. Zifiri karanlık herşeyi yuttuğundan birkaç adım sağındaki Oğuz Amca’yı göremiyordu.</p>

  <p class="normal">- Oğuz onbaşı!</p>

  <p class="normal">- Emredin kumandanım.</p>

  <p class="normal">- Yanına iki er al, karşıdaki sırtlara git; Teğmen Halit ve birliğinin oralarda olması lâzım, burada olduğumuzu haber ver. Yahya Çavuş’u da bulabilirsen, buraya gelmesini söyle. İkiniz de benimle gelin. -İki erin omuzuna dokundu- Sizler de siperlerde yerlerinizi alın. Yüzbaşı Serdar; aşağıdan bir kuvvet gelirse, ateş edin.</p>

  <p class="normal">- Başüstüne kumandanım.</p>

  <p class="normal">Siperlerin bir kısmı yağmur düşünülerek yapılmıştı; meyilli tarafı bayıra açılıyor, su durmuyordu. İçlerine girdiler. Su dolanların çevrelerine dağıldılar; kimisi bir ağaç kökünü, kimisi bir tümseği siper edindi.</p>

  <p class="normal">Mahmud Sabri, yanına aldığı iki erle doğudaki sırta yürüdü. Erleri yukardaki siperlere gönderecekti; belki Yahya Çavuş orada idi. Kendisi de Boğaz yönünü kontrol edecekti; tehlike sezerse, askerin bir kısmını bu yamaca kaydıracaktı. Fundalıklarda yol alırlarken top, tüfek sesleri aralıksız devam ediyor, arada bir de aydınlatma fişekleri yükseliyordu. Başlarını ne kadar önlerine eğseler de, bıçak gibi doğrayan rüzgâr, yağmur damlalarını yüzlerine çarpıyordu. Tepeye çıktıklarında bir projektör ışığının onlara doğru geldiğini gördüler. Mahmud Sabri:</p>

  <p class="normal">- Yat! emrini verdi.</p>

  <p class="normal">Yere yattılar; projektörler çevrelerinde dolaştığından kalkamıyorlardı. Bu anda, batıdaki tepelere iki erle giden Oğuz Amca hem yürüyor, hem de bağırıyordu:</p>

  <p class="normal">- Yahya Çavuş! Teğmen Halit! Nerdesiniz? Binbaşı derenin içinde!</p>

  <p class="normal">Üç-beş adımda bir gücü yettiğince yüksek sesle aynı şeyleri tekrarlıyordu. Var gücüyle bağırması uzaklara gitmiyor, rüzgâr ağzından kapıyor, çığlıklarına katıyordu. Yine olanca kuvvetiyle bağırdı:</p>

  <p class="normal">- Yahya Çavuş!</p>

  <p class="normal">Gerisini getiremedi; ayağı bir köke takılıp, kapaklandı, ama sesini Yahya Çavuş duydu; birkaç metre yukarılarındaydı.</p>

  <p class="normal">- Buradayız!</p>

  <p class="normal">Oğuz Amca düştüğü yerden kalkarken!</p>

  <p class="normal">- Binbaşı derenin içinde, dedi.</p>

  <p class="normal">- Oraya mı gelelim?</p>

  <p class="normal">- Gelin; fakat Teğmen Halit’le irtibat kurdunuz mu?</p>

  <p class="normal">- Kurduk; onlar şu karşıki tepede.</p>

  <p class="normal">Geriye döndüklerinde şarapnel atışları durmuştu. Oğuz Amca, Binbaşı Mahmud Sabri’ye haber vermek için gittikleri yöne yürüdü. Yağmur daha da hızlanmış, göz gözü görmüyor, fundalıkların arasında düşe kalka yol alıyordu.</p>

  <p class="normal">- Kumandanım, Yahya Çavuş’u bulduk.</p>

  <p class="normal">Mahmud Sabri de Boğaz tarafını kontrol etmiş, bir tehlike olmadığı kanaatine varmış, iki erle dönüyordu. Oğuz Amca’nın sesini duyunca karşılık verdi.</p>

  <p class="normal">- Onbaşı geliyorum.</p>

  <p class="calibre2"><div class="calibre1" id="calibre_pb_5"></div>
</p>

  </body>
</html>
