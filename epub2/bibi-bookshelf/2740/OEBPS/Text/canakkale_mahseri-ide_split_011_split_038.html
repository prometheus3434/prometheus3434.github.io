<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Sabaha karşı birliklerin, silâh ve araçların yüklendiği gemiler kuzeye hareket ettiler. Akdeniz’de güneş başka türlü doğuyordu. Geniş bir otağı andırırcasına yayılan pembelik göklere yükseliyor, küçücük bulutları kapıp, içine alıyor, ulaştığı her yere hakim oluyor, gittikçe de koyu bir al renge bürünüyordu. Kısa bir sürede bu al rengin ortası nar misali kızarıyor; biraz sonra maviliklerin içinde güneş ateşten bir top gibi yüzüyordu.</p>

  <p class="normal">Giyimine fazla özen göstermeyen zayıf, uzun boylu Başkomutan Jean Hamilton hafifçe aksayarak kamarada geziniyordu. Savaşlardan hatıra kalan bu aksaklık onu rahatsız etmiyor, içten içe gururunu da okşuyordu. Korkusuzdu; tecrübeliydi; bilgili komutanlara sahipti; asker ve silâh üstünlükleri de âşikârdı. “Onları zaferden alıkoyacak ne olabilir” diye düşünüyor, hiçbir sebep bulamıyordu.</p>

  <p class="normal">Gözünün alabildiği maviliklerde yüzen gemilere baktıkça, zaman zaman hayale dalıyor, kendisini Annibal, Caesar ve Napolyon’la mukayese ediyor; hayalini çevresindeki komutanların sezmesinden de endişeleniyordu. Aslında endişelenmesine gerek yoktu; Akdeniz yaratıldığından beri böylesine güçlü bir orduya şahit olmamıştı. Çağ değişmiş, yelkenlilerin yerini binlerce tonluk gemiler almış, silâhlar korkunçlaşmıştı. Kendisi de “Akdeniz Seferi Kuvvetleri Başkomutanı” olarak Çanakkale’yi geçip, İstanbul’u almaya gidiyordu. Bakışlarını çevrede gezdirdi; ufuk boyunca dizilmiş gemiler, hafif dalgalı denizi yararak kuzeye doğru yol alıyorlardı. Durdu; zihninden şöyle bir hesap yaptıktan sonra mırıldandı:</p>

  <p class="normal">- Tam dörtyüz altmış iki yıl önceki hesabı görmeye gidiyoruz.</p>

  <p class="normal">Türkler tarafından alınalı beri İstanbul Avrupalıların rüyası haline gelmişti. Türkler ve Müslümanlar İstanbul’u alan Sultan Mehmed’e “Fatih” unvanını vermişlerdi; kendi milleti, ümmeti daha az alicenap değildi.</p>

  <p class="normal">Brooke’yi ziyaret etmek için revire çıktı. Rengi kül gibi görünmesine rağmen Brooke kendini biraz toparlamıştı. Sırtına yastığını dayamış, maviliklere dumanlarını bırakan gemilerin suları yarışlarını seyrediyordu. Hamilton’u görünce, gözlerinde bir ışık parladı.</p>

  <p class="normal">- Sayın Başkomutan’ım, sizlere de zahmetler veriyorum.</p>

  <p class="normal">Hamilton ona ön adıyla hitap etmekle yakınlığını ihsas ediyordu.</p>

  <p class="normal">- Ne münasebet Rupert; sen milletimizin iftiharısın. Seni düne nazaran daha iyi gördüm.</p>

  <p class="normal">- Evet iyiyim.</p>

  <p class="normal">Hamilton, onun için düşündüğü görevi söylemekte bir sakınca olabileceğine ihtimal vermemişti. Hem savaşı yaşayacak, hem de tehlikeden uzak kalacaktı.</p>

  <p class="normal">- Rupert, seni karargâhta görevlendirmek istiyorum. Bir kalleş kurşuna kurban gitmeyesin. Bir Rupert daha kolay kolay yetişmez.</p>

  <p class="normal">Brooke’nin solgun yüzü hafifçe pembeleşti; bakışları değişti.</p>

  <p class="normal">- Başkomutan sizsiniz; karar sizindir. Ama ben karaya çıkmak, sıradan bir askerden farksız dövüşmek isterdim.</p>

  <p class="normal">Hamilton’un durgun yüzünde tatlı bir gülümseme yayıldı.</p>

  <p class="normal">- Peki, nasıl istersen Rupert.</p>

  <p class="normal">Rupert Brooke’ye veda edip, ayrılan Hamilton, merdivenden inerken de ona hak veriyordu. Savaşı bütün haşinliğiyle yaşarsa, daha güçlü eser verirdi. Hayatını eserinden kıskanan, gerçek sanatçı olamazdı.</p>

  <p class="normal">Gemiler Ege Denizi’ndeki adaların arkalarından geçiyordu. Sessiz ve sakin görünen öbek öbek adaların her biri diğerinden güzeldi; sanki avuç dolusu yemyeşil inciler maviliklere serpilmişti. Hamilton, kamarada oturmuş, lâcivert denize kor gibi süzülen güneşi seyrederken bir puro yaktı; bardağındaki yıllanmış şarap da gurup rengindeydi. Kan denizinde boğulmamak için uzun süre çırpınan güneş, ruhunda hüzünlü bir gurbet duygusu bırakarak yavaş yavaş mavi sulara gömüldü; bir süre sonra da silindi.</p>

  <p class="calibre2"><div class="calibre1" id="calibre_pb_40"></div>
</p>

  </body>
</html>
