<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Karakol baskınını gerçekleştiren, üç erin kurduğu pusuyu bertaraf eden, takviyeli Anzak Tümeni’nin öncülerine karşı koyan Binbaşı Erdem’in kumandasındaki Türk taburu da ağır kayıplara uğradı; ama imha olmadı. Arta kalan askerlerin bir kısmı batıya, bir kısmı kuzeydeki sırtlara çekilirken de, bu taburun subay ve erleri, “Büyük kayıplar verdik; zayıf gücümüzle karşı koyamayız” demiyor, değişik yerlere küçük gruplarla pusu kuruyor, o pusudaki askerler çevrilmeye başlayınca, onları geri çekiyor, biraz arkalarındaki pusuyu devreye sokuyorlardı. Kuru derelerin içinde, fundalıkların arasında, küçücük sırtlarda kurulan bu pusular müttefik askerlerine yollarını şaşırttı.</p>

  <p class="normal">Ağacı siper edinen Aleksandro bulundukları yeri bir türlü kestiremiyor; namlulara hedef olduğunu, çalılıkların arasındaki gözlerin kendisine dikildiğini zannediyor, uzaklarda patlayan mermilerden ürküyordu. Yanıbaşındaki Yüzbaşı Hüges, Galiti’ye sordu.</p>

  <p class="normal">- Şahintepe’ye ve Conkbayırı’na nasıl gideceğiz?</p>

  <p class="normal">- Komutanım benim de başım döndü.</p>

  <p class="normal">Yüzbaşı Hüges’in kan beynine sıçradı.</p>

  <p class="normal">- Tanrı sizin cezanızı versin; hani bulurum, diyordun.</p>

  <p class="normal">- Şaşırdım komutanım; sen hiç şaşırmaz mısın?</p>

  <p class="normal">Yüzbaşı Hüges’in sesi yılan ıslığı gibi tehditkâr bir hal aldı.</p>

  <p class="normal">- Tam şaşıracak zamanı buldun, rezil herif!</p>

  <p class="normal">Ağacın arkasından çıkmadan Aleksandro:</p>

  <p class="normal">- Haydi Galiti, sen gayret edersen, bulursun, dedi.</p>

  <p class="normal">İyice sinirlenen Galiti hırsını ancak Aleksandro’ya karşı gösterebiliyordu.</p>

  <p class="normal">- Sen bulsana, tavşan suratlı!</p>

  <p class="normal">Bir türlü yollarını bulamıyor, karanlıkta pusulara düşüyor, karşılaştıkları ateşin cesametini de kestiremiyorlardı.</p>

  <p class="calibre2"><div class="calibre1" id="calibre_pb_21"></div>
</p>

  </body>
</html>
