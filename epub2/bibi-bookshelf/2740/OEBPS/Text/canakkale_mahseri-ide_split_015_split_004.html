<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Şimşekler çakıyor, gök gürlüyor, yağmur yağıyor, Gökçeada’ya kadar uzanan gemilerin işaret lâmbaları yanıp sönüyor, projektörleri çevreyi tarıyordu. Birden Arıburnu Tepeleri’nden gök gürültüsüne karışan top sesleri gelmeye başladı. Dağı, taşı birbirine katan bu sesler yarım saat kadar devam etti.</p>

  <p class="normal">Gece ilerleyince, zırhlılar sessizliğe gömüldüğü için Kumkale’den yükselen tüfek seslerini Teğmen Hüsameddin daha net duyabiliyordu. Bazen tek tük atılıyor, bazen de taranıyordu. İyice meraklandı; ne oluyordu?… Kumkale’nin önlerinden, bir yıldız gibi göğe yükselen kırmızı hava fişeği yere düşerken “Allah, Allah!” sesleri yankılanmaya başladı. Vücudunu saran ürpertiyle yanındaki Ömer Çavuş’a döndü.</p>

  <p class="normal">- Bizimkiler saldırıyor.</p>

  <p class="normal">- Evet kumandanım.</p>

  <p class="normal">Bir aydınlatma fişeği daha atıldı; onu yenileri takip etti. Daha da canlanan “Allah! Allah!” sesleri, dünden beri boğuşan askerlerin duygularını ateşliyor, yorgun bedenlerine canlılık veriyordu. Teğmen Hüsameddin’in göğüs kafesini devamlı döven yüreği, damarlarına alev pompalıyordu. Kumkale’de neler oluyordu?… Karşısındaki Seddülbahir’i görüyordu; düşman oraya çıkmış, tutunmuştu; ama ilerliyemediği anlaşılıyordu. Beşige limanı sessizliğe bürünmüştü. Arıburnu taraflarından ise ardı arkası kesilmeyen top sesleri geliyordu. Sabah olunca, savaşın hızlanacağını bilmesine rağmen, bir an önce günün ağarmasını ihtirasla istiyordu; çünkü avucuna düştüğü meraka güç katlanıyor, sık sık nefesinin kesileceğini zannediyordu.</p>

  <p class="normal">Yanına gelen muhabere çavuşu Hüseyin esas duruşla selâm verdi.</p>

  <p class="normal">- Tabur Kumandanı’nın emri var kumandanım.</p>

  <p class="normal">- Ne diyor?</p>

  <p class="normal">- Tümenimizin Otuzbir ve Otuzikinci Alayları Kumkale’de düşmanı denize dökmüşler. Fakat düşman kuvvetleri şimdilik Seddülbahir ve Arıburnu’nda tutunmuş; amansız hücumlarımızla denize dökülmeye zorlanıyorlarmış. Otuzbir ve Otuzikinci Alaylar yeni görevler için Kumkale’yi terk edeceklermiş. Taburumuz, Kumkale’nin gerisindeki mezarlıktaymış. Biz takımımızla Kumkale’nin içinde, denizi gören evlerin birinde bulunacakmışız. Görevimiz düşmana görünmeden, onu gözetlemekmiş. Mecbur kalmadıkça da ateş etmeyecekmişiz. Derhal hareket etmemiz gerekiyormuş.</p>

  <p class="normal">Teğmen Hüsameddin, hemen takımıyla Kumkale’ye hareket etti. Arkalarında yerlere serilerek gelen bir telefon teli onları takip ediyordu. Projektörlere yakalanmamak için dikkatli davranmak zorundaydılar. Tepeden inip, fundalıklara girince, biraz daha rahat yol alıyorlar, çevreyi tarayan zırhlıların projektörleri onlara döndüğünde yere yatıyorlardı.</p>

  <p class="normal">Çalıların arasında yata kalka Kumkale kasabasının arkasına geldiler. Projektörlerin ışıklarını, pek çoğu yıkılmış binaların enkazları önlediğinden hızlandılar. En önde gidenlerden biri, ayağı takılarak düştü. Kalkmadan hafifçe seslendi.</p>

  <p class="normal">- Bir ceset!</p>

  <p class="normal">Kibrit yakmak, çakmak taşı kullanmak kesinlikle yasaktı. Teğmen Hüsameddin yanına geldi; eğildi, yüzünü tam göremiyordu. Eliyle dokundu; soğumuştu.</p>

  <p class="normal">Kumkale’ye yaklaştıklarında cesetler çoğaldı. Değişik yerlerden iniltiler de geliyordu. Yağan yağmurun, zaman zaman hızlanan rüzgârın fundalıklardan çıkardığı uğultular arasında, neler olup bittiğini anlamak maksadıyla Teğmen Hüsameddin “Dur” emri verdi. Bakışlarını çevrede gezdirirken, ayak hışırtıları dindiğinden, iniltiler daha canlı duyuluyordu. Mıstık:</p>

  <p class="normal">- Biri su istiyor, dedi.</p>

  <p class="normal">Teğmen Hüsameddin ona döndü. Mıstık eliyle işaret etti.</p>

  <p class="normal">- Bu tarafta.</p>

  <p class="normal">O yöne yürüdüler. Birkaç adım sonra, “Su! Su!” inleyişleri daha da belirginleşti. Ses çalıların arasından geliyordu. Yanına yaklaşınca, Teğmen Hüsameddin eğildi, kaputunun altında cep fenerini yaktı; yüzü, gözü dağılmış, elbisesi kanlı paçavraya dönmüş bir erdi. Mıstık, hemen matarasını ağzına dayadı. O içerken, Teğmen Hüsameddin:</p>

  <p class="normal">- Gazan mübarek olsun, dedi. Bizim alaylar nerede?</p>

  <p class="normal">Mataradan dudaklarını alan er, cevap veremedi; derin derin soludu, başı önüne düştü ve kaldı. Teğmen Hüsameddin duygulu bir sesle mırıldandı.</p>

  <p class="normal">- Mertebesine ulaştı.</p>

  <p class="normal">Sokak aralarında, kazılmış siperlerin çevrelerinde ve içlerindeki yığın yığın cesetleri sanki onlara göstermek için gün ağarıyordu. Renkleri, kıyafetleri değişik askerler, karaya vurmuş uskumrular gibi yatıyorlardı. Büyük bir enkazı döndüklerinde bir kişinin, soldaki küçücük evin arkasına doğru sürünmeye çalıştığını gördüler. Öndekiler koştu, ne kadar çabaladıysa da kaçamadı; birkaçı namlularını ona dayadı. Pantolonu, ceketi kızıla boyanmış askerin merhamet dileyen bakışı Mıstık’ın ciğerini dağladı.</p>

  <p class="normal">- Durun!</p>

  <p class="normal">Yanlarına gelen Teğmen Hüsameddin de onu doğruladı.</p>

  <p class="normal">- Mıstık haklı; aman diyene birşey yapılmaz.</p>

  <p class="normal">Ayağa kalkamayan Fransız asker yattığı yerden ellerini kaldırmıştı. Teğmen Hüsameddin Bekir’e emretti.</p>

  <p class="normal">- Üstünü ara; sonra sırtına al!</p>

  <p class="normal">Bekir kuvvetliydi, bir kişiyi taşımak ona hiç gelirdi. Elleriyle yokladı; ne tabancası, ne de bombası vardı; sırtına aldı; yürümeye başladılar.</p>

  <p class="normal">Harabeye dönmüş eski kale, sol taraflarındaydı; bütün takım sessizce adım atıyordu. Kumkale kasabasına girdiklerinde önlerine çıkan yol denize ulaşıyordu. İkiye ayrıldılar; denizden görünmemek için saçak altlarını, taş toprak yığını haline gelmiş binaların kendilerini gizleyebilecek yerlerini takip ediyorlardı; çünkü sahilin açıklarında Goliath Zırhlısı duruyordu; birkaç istimbot, iki mayın tarama gemisi de çevresinde dolaşıyordu. Deniz tarafından Arapça, Fransızca sesler işitilince, gözler Teğmen Hüsameddin’e çevrildi; o, eliyle “Dur” işareti yaptı. Oldukları yerde durdular. Teğmen Hüsameddin sağa sola bakındı; yağmur damlalarıyla dolu rüzgârın ıslıklarla yatırdığı fundalıklara bir süre kulak kesildi; kimsecikler yoktu. Seslerin, sahilin biraz açıklarındaki istimbotlardan geldiğine hükmetti. Yürümelerini işaret ettiği anda sağdaki çalılıklardan fırlayan iki kişi denize doğru koştu. Bütün gözler tekrar Teğmen Hüsameddin’e çevrildi. “Durun” anlamında bir elini kaldırdı. Bekir, sırtındaki yaralının inlememesi için sol elinin işaret parmağını ağzına getirdi. Deniz kenarına koşanlar, çaresizliklerini belirten el kol hareketleriyle telâşlı telâşlı bağırdıktan sonra, evlerin arkasına döndüler. Açıkta görünmek istemediklerini tahmin eden Teğmen Hüsameddin Ragıp Çavuş’la dört askere:</p>

  <p class="normal">- Siz sokağın şu başından girin. -Ömer Çavuş’la dört askere de- Siz de sokağın öbür başından girin, mümkünse esir alın, mecbur kalırsanız, ateş edin, dedi.</p>

  <p class="normal">Sokağın başından girenler tüfeklerini doğrultunca, Fransız subayları aksi yöne kaçmaya yeltendiler. Diğer taraftan çıkanların namluları da onlara dönük olunca, yapabilecekleri birşey kalmadı; ellerini kaldırdılar. Ragıp Çavuş, bellerindeki tabancaları alıp, üzerlerini aradıktan sonra, eliyle işaret etti.</p>

  <p class="normal">Diğer askerlerin yanlarına geldiklerinde, Teğmen Hüsameddin evlerin arasından Goliath’i gözetlemeye çalışıyordu. Mıstık tir tir titreyen Fransız subaylarına yaklaştı.</p>

  <p class="normal">- Kelime-i Şehadet getirin Allah’ın kulları!</p>

  <p class="normal">Ragıp Çavuş sinirlendi:</p>

  <p class="normal">- Aptal, onlar senin dilinden anlamazlar!</p>

  <p class="normal">Başını çeviren Teğmen Hüsameddin:</p>

  <p class="normal">- Silâhlarını alıp, üstlerini aradınız mı? diye sordu.</p>

  <p class="normal">Ragıp çavuş cevap verdi:</p>

  <p class="normal">- Evet kumandanım.</p>

  <p class="normal">- Ragıp Çavuş ve Halil, sırtlarından namlularınızı sakın ayırmayın.</p>

  <p class="normal">İkisi de bir anda:</p>

  <p class="normal">- Başüstüne kumandanım, dediler.</p>

  <p class="normal">- Yürüyün.</p>

  <p class="normal">Sessizliğe dikkat ederek adımlarını atıyorlardı. Kısa bir süre sonra denize bakan iki katlı bir evin arkasına geldiler. Teğmen Hüsameddin eve girip, kontrol etmek istedi.</p>

  <p class="normal">- Burada kalın! Ragıp Çavuş, Halil, namlularınız sırtlarında değil mi?</p>

  <p class="normal">İkisinin de cevabı aynı oldu.</p>

  <p class="normal">- Sırtlarında kumandanım.</p>

  <p class="normal">Evin ikinci katına çıktı. Camları dökülmüş kafesli pencerelerin önüne geldi. Ara sokaktan iyi tahmin etmişti. Boğaz ayaklarının altındaydı; Kepez Burnu’ndan Gökçeada’ya kadar uzanan deniz gayet rahat görünüyordu. Evin arka tarafında da iki oda vardı. Birinde akşama kadar Fransız esirlerini muhafaza eder, karanlıkla birlikte onları bölüğe gönderir, orada askerler kalırdı. Diğer odada kendisi istirahat ederdi. Aşağıya indi.</p>

  <p class="normal">- Ahmet Çavuş, sokak başlarına ikişer nöbetçi dik; fakat hiçbirisi denizden görünmesin. Çevreyi, bilhassa deniz tarafını gözetlesinler; birşey görünce, hemen haber versinler. Sen de aralarında dolaş.</p>

  <p class="normal">- Emredersiniz kumandanım.</p>

  <p class="normal">Ahmed Çavuş nöbetçileri ayırdı. Diğerleri yukarıya çıktılar. Fransız esirlerini koyduğu odanın kapısına iki nöbetçi dikti.</p>

  <p class="normal">Kafesin arkasından dürbünüyle bakan Teğmen Hüsameddin, hafif dalgalı denizde zırhlıları, kruvazörleri, nakliye gemilerini görüyordu. Çok geçmeden Gelibolu Yarımadası’nı kuşatan büyük zırhlılar yeniden top ateşine başladılar. Mor tepelerde şimşekler çakarken içinde bulundukları ev de sallanıyordu.</p>

  <p class="calibre2"><div class="calibre1" id="calibre_pb_6"></div>
</p>

  </body>
</html>
