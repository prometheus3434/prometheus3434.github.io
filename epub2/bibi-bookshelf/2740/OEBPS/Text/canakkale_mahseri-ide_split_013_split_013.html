<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Seddülbahir Köyü’ne geldiklerinde uykusuzluk, yorgunluk, açlık bütün enerjilerini tüketmesine rağmen evlere dağılmışlardı. Yusuf ile Hasan Şakir büyük bir evin siperinde kalan küçük bir evdeydiler, önleri de çimenlikti. Duvara yaslanmış, açık kapıdan dışarıyı kollayan Yusuf’un gözlerinin önünde şehit olan arkadaşları Osman’ın hayali duruyor, derin derin soluyarak:</p>

  <p class="normal">- İntikamını alacağız Osman, diyordu.</p>

  <p class="normal">Karşısında oturan Hasan Şakir de içli bir sesle üzüntüsünü dile getirdi.</p>

  <p class="normal">- Ali ile Sami hemen önümde gittiler.</p>

  <p class="normal">Onları öldüren mermilerin kendisine isabet edebileceğini düşünüyor; yaşamasını rastlantıya bağlıyordu. Dedesinin dilinden düşürmediği “Kader” kelimesi ne idi? Kader olunca, rastlantıya yer kalır mıydı?…</p>

  <p class="normal">Dışarda bulunan Teğmen Halit tabakasından biraz tütün çıkararak çenesindeki yarasına bastı. Derin olmadığına şükrederken bir evin duvarını siper edinip, çevreyi dinlemeye başladı. Bir inilti duyar gibi oldu, kulak kesildi, yanılmamıştı. O tarafa yürüyünce, boğuk iniltilere birtakım kelimeler de karışıyordu. Emniyeti açık tabancası elindeydi; adımlarını sessizce atıyordu; her adımıyla kelimeler daha da belirginleşiyordu.</p>

  <p class="normal">- Ah! Kimse yok mu? Ölüyorum!</p>

  <p class="normal">Göremiyordu; ama arkın içinde birisi vardı.</p>

  <p class="normal">- Kim o? Ne oldu?</p>

  <p class="normal">Ses kesik kesik geliyordu.</p>

  <p class="normal">- Yanımızda şarapnel patladı; kendimi kaybettim.</p>

  <p class="normal">Baş ucunda dikilen Teğmen Halit!</p>

  <p class="normal">- Birliğin nerede? diye sordu.</p>

  <p class="normal">- Şarapnel düşünce dağıldı.</p>

  <p class="normal">Ahırımsı yerden birisi seslendi.</p>

  <p class="normal">- Buradayız Hüseyin.</p>

  <p class="normal">Teğmen Halit, sesin geldiği tarafa döndü.</p>

  <p class="normal">- Siz hangi birliktensiniz?</p>

  <p class="normal">- Üçüncü Taburun, İkinci Bölüğünün, Birinci Takımındanız.</p>

  <p class="normal">- Kumandanınız nerde?</p>

  <p class="normal">- Şehit düştü. Mersinli Hasan Çavuş kumandan olarak kaldı. O da köyün sağ tarafındaki evlerin birinde; birkaç arkadaşla orayı tutuyor.</p>

  <p class="normal">- Ben Teğmen Halit; buraya gel, beni yanına götür.</p>

  <p class="normal">Kısa boylu bir er koşarak yanına geldi ve selâm verdi.</p>

  <p class="normal">- Orada başka kimse var mı?</p>

  <p class="normal">- Arkadaşlar var kumandanım.</p>

  <p class="normal">Sesini yükseltti:</p>

  <p class="normal">- Oradakiler, buraya gelin. Arkta yatanı alın ve olduğunuz yere götürün.</p>

  <p class="normal">Karanlıkta birkaç kişi daha belirdi; onlar arktakini çıkarırlarken, Teğmen Halit’le yanındaki er, evleri siper edinerek Hasan Çavuş’un bulunduğu yere gidiyorlardı. Top mermileri azalmıştı, tek tük sağa sola düşüyordu; fakat alev alev yanan Arıburnu taraflarında savaş bütün şiddetiyle devam ediyordu.</p>

  <p class="normal">Hasan Çavuş’un bulunduğu eve geldiklerinde ocakta ateş yanıyordu. Ocağa yakın sedirde yaralı bir er inliyor, alevlerin ışığında esmer, uzunca boylu Hasan Çavuş oldukça metin görünüyordu.</p>

  <p class="normal">- Alçıtepe önlerindeki mevzilerimizin yönünü sıkı tutup, köyün içinde yer yer pusu kuracağız. Mevcudunuz ne kadar Çavuş?</p>

  <p class="normal">- Tam bilmiyorum kumandanım.</p>

  <p class="normal">- Tesbit et, bu erle bana bildir. Burada direneceğimizden haberi olması için tabur kumandanı ile irtibat kuracağım.</p>

  <p class="calibre2"><div class="calibre1" id="calibre_pb_15"></div>
</p>

  </body>
</html>
