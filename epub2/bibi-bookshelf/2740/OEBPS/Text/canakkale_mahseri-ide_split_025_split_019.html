<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Emdikleri yerleri şişiren, koca koca sivrisineklerle akşam olunca savaş başlardı. Nöbette olmayanlar, ya çadırında uyur, yahut da öbek öbek çayırların üzerinde bir araya gelirlerdi. Yıldızların altında bazen geç saatlere kadar konuşurlar, bazen hülyalara dalarlardı. Kara bal gibi yoğun, yapışkan gece bir başka olurdu Gelibolu Yarımadası’nda. Şiir yüklü denizin sessizliğinden rüzgâr devamlı bir şeyler getirirdi; ama ne rüzgâr diner, ne de engin sessizliğin esrarı biterdi. Böyle yıldızlı geceler gurbeti daha derinden duyururdu.</p>

  <p class="normal">Gece durgun ve berraktı; rüzgârın nefesi belli belirsiz hissediliyor, martıların çocuk ağlamasını andıran boğuk çığlıkları duyulmuyordu. Charles’ın dalgın bakışları arasında denizin koynundan ay sessizce sıyrıldı. Tepeler gecenin karanlık kuşağından çıkıp, ay ışığında kendilerini göstermeye, ağır ağır kımıldamaya, büyümeye başladılar. Yıldızlar yeryüzüne iyice yaklaşmış, hatta yere inmişçesine daha çok parlıyorlardı sanki. Charles savaşın bu kadar çetin olacağını bilmiyordu; bilse katiyen gönüllü iştirak etmezdi. Babası, gönüllü müracaat etmemesi için çok ısrar etmiş, fakat dinletememişti. Mektubunda da şunları yazıyordu. “Bilmiyorum bu mektup seni nerede ve hangi şartlarda bulacak. Belki sen her an ölmekten, ben ise evlât acısının haberini almaktan korkuyorum. Bu korkunun ne demek olduğunu evlâdın olursa, anlarsın.” Bu son cümle Charles’in yüreğine işlemişti. Niçin gönüllü yazılmıştı? Sidney’de bu kış ılık da geçiyormuş!… Dalmış, düşünürken yanına John geldi.</p>

  <p class="normal">- Deniz çok güzel; öyle hafifledim ki.</p>

  <p class="normal">Ona sadece bakmakla yetinen Charles’in üzüntülü olduğunu anladı. Kimsenin hayatına girip, dertlerini deşmek istemezdi.</p>

  <p class="normal">- Çay yapayım mı?</p>

  <p class="normal">- İyi olur.</p>

  <p class="normal">John, çalı çırpıyı bir araya getirip, ateş yaktı. Ateşe büyücek üç taş yerleştirdi; çaydanlığı üzerine koydu. Yanına gelince, sigara çıkardı; Charles’e uzattı.</p>

  <p class="normal">- Almaz mısın?</p>

  <p class="normal">Charles sigarayı yakarken konuşmaya başladı. Sesinden de üzüntülü olduğu anlaşılıyordu.</p>

  <p class="normal">- Biz tecrübeden yararlanmasını bilmiyoruz. Reşit olduk mu, bağımsız hayatın lezzetini çıkarmak istiyoruz; fakat faturasını hiç düşünmüyoruz.</p>

  <p class="normal">- Haklısın; ama şimdi bunların üzerinde düşünüp, üzülmeğe gerek yok. Tamir edilemeyecek hataları görmemek daha iyi. Bak, Maria resmini göndermiş. “Ne zaman geleceksin?” diye de soruyor. Bana, bu sorunun altında gizli bir tehdit var gibi geldi.</p>

  <p class="normal">Charles derin bir göğüs çekti.</p>

  <p class="normal">- Haksız da sayılmaz; gençlik bir kere yaşanır.</p>

  <p class="normal">Ayaklarına çuvallar bağlanmış katırlar aşağıdan çıktılar; ön cepheye top, tüfek, malzeme götürüyorlardı. Yanlarından geçerlerken Charles onlara bakarak:</p>

  <p class="normal">- Savaşıp, başkasının elinden neyi var, neyi yoksa almaya kafa yorduğumuz kadar, ilme önem versek, herhalde insanlık olarak daha kolay refaha kavuşuruz, dedi.</p>

  <p class="calibre2"><div class="calibre1" id="calibre_pb_21"></div>
</p>

  </body>
</html>
