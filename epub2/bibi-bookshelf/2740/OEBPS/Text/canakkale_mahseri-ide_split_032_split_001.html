<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">İnsanda kıyamete kadar sürecekmiş hissini uyandıran yağmur günlerce devam etti. Bilhassa geceleri çıldıran rüzgâr, denizi kudurtuyor, dalları kırıyor, dağı taşı sarsıyordu. Yazlık elbiselerin içindeki askerler titriyorlardı. Cepheye yeni intikal edenlerin durumu daha da vahimdi; bunlara asker elbisesi verilememişti; bilhassa sıcak bölgelerden gelenler memleket kıyafetiyle kendilerini nasıl koruyacaklarını şaşırmışlardı. Bazı siperleri tamamen boşaltmışlardı; bazılarının içinde yarı bele kadar su vardı. Dışarda rüzgâr çığlık çığlığa bölünüyordu. Birkaçını sel alıp, götürmüştü. Tepelerdeki askerler çok sık değiştirilmelerine rağmen, her gece bir-ikisi nöbette donuyordu. Gün geçtikçe soğuk biraz daha keskinleşiyor, askerlerin pek çoğu ciğerleri sökülürcesine öksürüyordu. Hasta, yaralı, yiyecek, askeri malzeme sevkiyatı nerdeyse durmuştu.</p>

  <p class="normal">Müttefiklerin Boğaz’ı geçemeyeceklerini anlayan Bulgarlar, Almanya ile Osmanlı’nın yanında yer alınca, Sırplar iyice silindi. Berlin-İstanbul arasındaki demiryolunun güvenliğe kavuşması, malzeme akışının hızlanması müttefiklerin işlerini daha da güçleştirecekti. Zaten bunca insan, bunca malzeme kaybına rağmen, ordularının Gelibolu Yarımadası’nın iki ucuna çakılıp kalması onlarda ümit bırakmamıştı.</p>

  <p class="normal">Avusturya’dan 24 cm çapında topların sevke hazırlandığını da haber alan İngiltere Yüksek Savunma Konseyi, bu defteri münasip bir şekilde kapatmak istiyor; fakat sonuçlarından ürküyordu. Sadece Çarlık Rusyası’nın sonu gelmekle kalmayacak, güneş batmayan imparatorluğun bünyesinde yaşayan yüz milyonlarca müslümanı elde tutmak da güçleşecekti. İmparatorluğun dönüm noktasıydı; çekilmeye karar vermek kolay değildi. Hamilton savaşa şartlandığından sağlıklı düşünebileceğine Yüksek Savunma Konseyi ihtimal vermiyordu. Onu görevden alıp, yerine Fransa Cephesi’ndeki General Charles Monro’yu tayin etti ve ondan ayrıntılı bir rapor istedi.</p>

  <p class="normal">Yüksek Savunma Konseyi çalışmalarını ne kadar gizli sürdürdüyse de, Çanakkale’nin geçilemeyeceği Batı kamuoyunca anlaşılmıştı. Süper güç, müttefikleriyle beraber, “Hasta Adam”ın önünde dize gelmişti. Bu şaşırtıcı, beklenmedik olayın sebebini araştırmak için yüzlerce gazeteci İstanbul’a, sonra da Çanakkale’ye akın etti.</p>

  <p class="normal">Hacı Mahmud, denizin kenarındaki kahvede camın önüne oturmuş; her zaman olduğu gibi bastonunu bacaklarının arasına almış, ellerini kıvrık yerinde üst üste koymuştu. Karşısında oturanlara Plevne Savunması’ndan söz ediyordu.</p>

  <p class="normal">- Gazi Osman Paşa iyi bir müslümandı. İmanın kavisi kadere inanmakta kendini gösterir. Her gün bizlere, “Evlatlarım korkmayın; atılan mermide adınız yazılı değilse, o size vurmaz; yazılıysa, fare deliğinde olsanız, gelir sizi bulur” derdi. Kendisi gizlenip, askerlere “yürüyün” emrini vermez, en önde göğsünü gere gere düşmanın üzerine giderdi. Gerek Cevat Paşa, gerek Esat Paşa onun manevi evlâtlarıdırlar. Aynen onun gibi savaştılar; en önde saldırdılar; askerleri şevke getirdiler…</p>

  <p class="normal">Bunları söylerken, gözü sık sık dışarda karların içinde yalın ayak oynayan üç çocuğa kayıyordu. Çuvallar diplerinden ve yan taraflarından delinmiş, çocukların başlarından geçirilmiş, kenarlarından kolları değnek gibi çıkmıştı. Hatıralarını anlatmaya devam ederken kıyıya bir motor yanaşıyordu. Dikkatini bakışlarında topladı. Göğüslerinde fotoğraf makineleri asılı insanların yabancı olduklarını farketti. Bakışlarını karın içinde yalın ayak oynayan çocuklara kaydırdı; kendi alemlerine dalmışlar, kardan adam yapıyorlardı. Birden telâşlandı.</p>

  <p class="normal">- Birisi şu çocukları kovsa!</p>

  <p class="normal">Sözü aniden değiştirmesinin sebebini masada oturan ihtiyarlar anlayamadılar. O, telâşla aynı cümleyi tekrar etti.</p>

  <p class="normal">- Birisi şu çocukları kovsa!</p>

  <p class="normal">Ondan birkaç yaş daha ihtiyar olan Bakkal Mithat Efendi, sağ elini kulağına getirdi.</p>

  <p class="normal">- Hangi çocukları?</p>

  <p class="normal">Eliyle de işaret ederek cevap verdi:</p>

  <p class="normal">- Şu çocukları! Müttefikler fakirliğimizi anlarlarsa, daha ümitle saldırırlar.</p>

  <p class="normal">Sol göğsünü tutup, derin derin solurken:</p>

  <p class="normal">- Bana birşey oluyor, diyerek ayağa kalktı.</p>

  <p class="normal">Masadakiler şaşırdılar; ne olup bittiğini anlayamadılar. Hacı Mahmud iki adım attıktan sonra düştü. Kahvedekiler başına toplandılar. Çırpınması çok kısa süren Hacı Mahmud, ciğerlerine hava doldurmak isteyen bir balık gibi ağzını birkaç kere açıp, kapattı; ama ağzından ses çıkmadı. Gözleri kahvenin isli tavanına çakıldı.</p>

  <p class="normal">Başındakilerin arasında bulunan Bakkal Mithat Efendi devamlı hayretini belirtiyordu.</p>

  <p class="normal">- Ne oldu? Ne oldu? Anlayamadım?</p>

  <p class="normal">Cesedini omuzlarına alıp, kahvenin arka kapısından evine götürürlerken, Avrupalı gazeteciler, çuval giymiş, ayakları yalın, kardan adam yapan çocukların resimlerini çekiyorlardı.</p>

  <p class="normal">Aynı zamanda Türkolog olan Mösyö Valentin çocuklara yaklaşıp, konuşmaya başladı.</p>

  <p class="normal">- Kaç yaşındasın?</p>

  <p class="normal">- Sekiz.</p>

  <p class="normal">- Sen?</p>

  <p class="normal">- Dokuz.</p>

  <p class="normal">- Sen?</p>

  <p class="normal">- Ben de dokuz.</p>

  <p class="normal">Bakışlarını, mosmor olmuş yüzlerinde, ellerinde, ayaklarında gezdirdikten sonra ilk soru sorduğuna çevirdi.</p>

  <p class="normal">- Baban ne iş yapıyor?</p>

  <p class="normal">- Öldü.</p>

  <p class="normal">- Nerde öldü?</p>

  <p class="normal">- Harpte.</p>

  <p class="normal">- Niçin öldü?</p>

  <p class="normal">- Din için öldü.</p>

  <p class="normal">- “Din için öldü”ğünü nerden biliyorsun?</p>

  <p class="normal">- Caminin imamı söyledi.</p>

  <p class="normal">Diğer ikisi de sorularına aynı cevapları verdi.</p>

  <p class="normal">- Size anneleriniz mi bakıyor?</p>

  <p class="normal">Soruyu ilk yönelttiğine baktığı için, o cevap vermek mecburiyetini hissetti.</p>

  <p class="normal">- Üçümüzün de annesi öldü. Ebeninemiz bize bakıyor.</p>

  <p class="normal">- Nerede oturuyorsunuz?</p>

  <p class="normal">Bir eliyle karşıdaki derme çatma kulübeyi işaret etti.</p>

  <p class="normal">- Şurada.</p>

  <p class="normal">Diğer gazeteciler çocukların, neşesiz ve bitkin, hafif sis ve karın peçesi altında düş kurarcasına suskun Çanakkale’nin ilginç buldukları yerlerinin; yanmış, yıkılmış ev ve dükkânların resimlerini çekerken Mösyö Valentin hayallere daldı. Oğuz Han’dan başlayan Türk tarihi gözlerinin önündeydi. “Tanrı’nın kırbacı” dedikleri Atilla ünlü kılıcını çekmiş, Avrupa’yı titretiyordu. Alparslan’ın Diyogenes’i perişan edişini görür gibiydi. Atını denize süren cengâver Fatih’in topları Bizans’ın surlarını dövüyordu. Bir insanın pasaportla gezemeyeceği ülkeleri kısacık saltanatında ülkesine katan Yavuz, Sina Çölü’nü geçiyordu. Her bahar, “Bize mi sefer yapacak?” korkusuyla Batılıların rüyalarına giren Kanuni, Mohaç’ı geçmiş, atını mahmuzluyordu. Ele avuca sığmayan akıncıların ufuklardan ufuklara yankılanan naralarını duyuyordu… İşte bu sonsuz enerji, muhteşem tarih çuvalların içinde titreyen sıska vücutlara dönmüştü!… Çanakkale’de direnişi ölümden önceki son savleti olabilirdi!… Bu morarmış ellerin, yüzlerin, bir torba kemik haline gelmiş vücutların kaderi toprak olmaktı!…</p>

  <p class="normal">Kulübenin kapısı açıldı; bastonuna dayanarak bir kocakarı dışarıya çıktı ve çağırmaya başladı.</p>

  <p class="normal">- Gazanfer! Muzaffer! Mücahit! Gelin, çorba yaptım.</p>

  <p class="normal">Çocuklar kulübeye doğru koşarlarken Mösyö Valentin’in yüzü ciddileşti; bakışları değişti, arkalarından bakarak mırıldanmaya başladı.</p>

  <p class="normal">- Gazanfer! Muzaffer! Mücahit!… Ha!… En karanlık gününde çocuklarına bu adları takan millet, bir yerde toprağa gömülse bile, bir başka yerden fışkırır!…</p>

  <p class="calibre2"><div class="calibre1" id="calibre_pb_3"></div>
</p>
</body>
</html>
