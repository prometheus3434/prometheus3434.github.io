<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Sabahın erken saatlerinde kara ve deniz topçuları Türk siperlerini dövmeye başladılar. Müttefiklerin topçuları her zamankinden daha fazla gayret sarfediyorlar, aldıkları yeni takviyelerle bu kere Alçıtepe’yi ele geçireceklerine inanıyorlardı. Alçıtepe’yi ele geçirdikten sonra Kilitbahir’e uzanmaları mesele değildi. Yüksek olan Rumeli Yakası’na hakimiyetle, donanma Boğaz’dan rahat rahat geçecekti.</p>

  <p class="normal">İyice öne yaklaştırılan obüslerin tahrip gücü yüksek mermileriyle dümdüz ettikleri siperlerin çoğunu Türkler boşaltmak mecburiyetinde kaldılar. Duman ve ateş bulutu altındaki Türk siperlerine, “Hurra! Hurra!” naralarıyla süngü takmış piyadeler saldırdılar… Yanlardan da makineli tüfekler siperlerden Türkler’in kafa çıkarmalarını önlemek için devamlı tarıyordu. Türkler pek az askerle ilk siperlerin bazılarını inatla savunmaya çalışıyorlardı. Siperlere atlayanlara ne kadar çabuk süngü sallasalar da akını durdurmaları mümkün değildi. Bir sonraki siperlerden takviye kuvvet kaydırmak istediler, ama başarılı olamadılar; irtibat hendeklerini şarapnellerin yığdığı toprak doldurduğundan, ileriye yürüyenler açığa çıkıyor, şiddetli ateşle yere seriliyorlardı. Fakat sağ taraf ateş dışında kalmıştı; buradan ön siperlere yardım için birdenbire hücum başlatıldı. Bunu gören Müttefikler, ateş püsküren namlularının ancak bazılarını o tarafa çevirebildiler; biçilmelerine rağmen Türkler durmuyor, cesetlerin üzerinden yeni dalgalar halinde saldırıları devam ediyor, her mangadan birkaç kişi ön siperlere atlıyordu. Türk akınını önlemek için Müttefikler de saldırıya geçince, isabetli mevziler seçen Türk makineli timleri hücuma kalkan Müttefik birliklerini doğruyordu. Siperler, siper araları cesetlerle dolmuş, oluk oluk kan akıyor, makinelilerin alevli namluları yeni kurbanlarını arıyordu.</p>

  <p class="normal">Sahile nakledilen yaralıların miktarı arttıkça, Queen Elizabeth’teki çelik muhafazalı yerinden dürbünüyle bakan Hamilton’un yüreği sıkılıyordu. Yanındaki De Robeck’e döndü:</p>

  <p class="normal">- Cehennem gibi değil mi?</p>

  <p class="normal">- Haklısınız sayın Başkomutan.</p>

  <p class="normal">- Mutlaka Alçıtepe’yi ele geçirmeliyiz. Aksi takdirde bu kıyımı nasıl sineye çekeriz!</p>

  <p class="normal">Hamilton, dürbününün merceğine aldığı Alçıtepe’ye bakıyordu. Tepe şuracıkta, bir-iki kilometre mesafede duruyordu; ama İstanbul kadar uzaktaydı sanki; bunca çaba, bunca kayba rağmen yaklaşamamışlardı. İkiyüz metre kadar yüksek olan bu tepenin etekleri Ege Denizine doğru zeytinlikler, selvi ağaçlarıyla kaplıydı. Bu tepeye bir erişebilseler, topları Çanakkale’ye kadar bütün Boğaz’ı ateş altına alacak, güneydeki Türk hatlarını da ağır mermilerle perişan edeceklerdi… Bu anda cepheden başarı haberleri gelmeye başladı. Fransızlar sağdan, İngilizler soldan Alçıtepe köyü yolunun iki tarafından Türk mevzilerine girmiş, ilerliyorlardı.</p>

  <p class="normal">Gerçekten Fransız ve İngiliz birlikleri çok cesurca saldırıyorlardı; çünkü günlerden beri ilk defa ellerine böyle bir fırsat geçmişti; biraz daha çabayla Türkler’i siperlerinden söküp atacaklarını ümit ediyorlardı. Ellerinde kılıç bulunan subaylar irtibat yollarında ilerleyen askerlerin önünde saldırıyorlardı.</p>

  <p class="normal">Binbaşı Mahmud Sabri’nin korkusu, her an kopma ihtimali beliren panikti; panik öyle bir salgındı ki, bir göründü mü, bir anda yayılıyor, birlikleri kapıp içine alıyor, artık önüne geçmenin mümkün olmadığını eski savaşlardan biliyordu. Taburunun büyük kısmını süratle geri çekti. Önde Yahya Çavuş, Oğuz Amca’nın mangaları gibi tecrübelileri bıraktı. Az arkada dikleşen arazinin üstünde geri aldığı birliği, sağda solda perakende bulduğu askerlerle takviye ederek bir hat meydana getirdi. Yusuf, Hasan Şakir, Kınalı Murat bu hattaydılar.</p>

  <p class="normal">Tepedeki siperden bakan Esat Paşa ve Albay Halil Sami şarapnellerin patladığı, mermilerin dolaştığı, tozun, toprağın içinde korkunç olayların cereyan ettiğini görüyorlardı. El bombaları patlıyor, piyade, makineli tüfekleri ateşleniyor, feryat ve figanlar birbirine karışıyordu. İkisi de cephenin yarılmasından endişe ediyordu. Anadolu Yakası’ndan salla geçmekte olan birlikler Müttefiklerin aşırtma ateşlerinden isabet almış, sulara gömülmüşlerdi. Şu anda kurtarma çalışmaları sürüyordu. Yeni birlikler, Çanakkale şehrine kadar yürütülüyor, oradan Gelibolu Yarımadası’na geçiriliyor, cepheye intikalleri çok zaman alıyordu; yoldakiler ise henüz görünürlerde yoktu.</p>

  <p class="normal">Oğuz Amca ve Yahya Çavuş’un siperlerine Müttefik kuvvetleri çok yaklaşmışlardı. Oğuz Amca’nın siperinde patlayan bombalar iki erin cesedini parça parça etti. Oğuz Amca siperin boşaltılması için bağırıyordu.</p>

  <p class="normal">- Sağ tarafa! Fundalıklara!</p>

  <p class="normal">Yoğun toz duman içinde emrindeki sekiz er fundalıklara atladı. Müttefik askerleri onları siperde zannederek, bomba yağdırıyorlardı. Onlar da ateş ettiklerinden, Müttefikler siperin boşaltıldığının farkına varamıyor, bombaları peşpeşe atıyorlardı.</p>

  <p class="normal">Yahya Çavuş’un bulunduğu yerde de patlamalar sıklaşmış, siperleri görünmez duruma gelmişti. Uzaktan bakan Esat Paşa ve Albay Halil Sami’nin ümitleri o toz duman yığınındaydı. Dağılmaya yüztutunca, oradaki siperler sukût etmiş demekti. İşte o zaman asıl felaket başlayacaktı.</p>

  <p class="normal">Donanma topçusu da Boğaz’ın içinden arkalarını dövüyordu. Topçu atışları sıklaşınca Esat Paşa:</p>

  <p class="normal">- Yoldaki birlikler herhalde yaklaşıyorlar, dedi.</p>

  <p class="normal">- Top atışlarından öyle anlaşılıyor, Paşa hazretleri.</p>

  <p class="normal">- Allah vere de az kayıpla cepheye intikal edebilseler.</p>

  <p class="normal">Biraz sonra fundalıkların arasında öncü birlikleri göründü. Onları hemen tuttuğu bölgeye kaydıran Mahmud Sabri, bazı eski birliklere önde bıraktığı Oğuz Amca ve Yahya Çavuş’un mangalarına yardıma gitmeleri için emir verdi. Yusuf ve Hasan Şakir’in mangası da sürünerek toz, toprak bulutunun içine girdi. Bombalar onbeş-yirmi metre önlerinde patlıyor, başlarının üstünde kurşunlar vızıldıyor, onlar sürünüyorlardı.</p>

  <p class="normal">Mahmud Sabri yeni mangaların takip etmesini istedi. Ciddi bir hat oluşturduğuna kani oluncaya kadar, toz toprak bulutunun içine asker sevkettikten sonra, bulundukları siperleri sağlamlaştırmaya başladı. Cepheye intikaller de devam ediyordu.</p>

  <p class="normal">Akşam karanlığı çökerken, silâh sesleri azalıyor; seyrek de olsa, atışlar devam ettiğinden, kimse yattığı yerden başını kaldıramıyordu. Biraz sonra onlar da sustu. Sükûnet gerçekleşince çevredeki sesler netleşmeye başladı. “Su! Su!” iniltileri, bitkin askerler için silâh patlamalarından daha ürkütücüydü. Yusuf, duyduklarından birini tanıdık bir sese benzetti. Yattığı yerden, “Oğuz Amca! Yahya Çavuş.” diye çağırdıysa da cevap alamadı. Yeri belirlenebilir kuşkusuyla sesini fazla yükseltemedi.</p>

  <p class="normal">Hemen yakınlarında bir inilti peydahlandı; şuuru tam yerinde olanın iniltisi değildi. Bayılmış bir asker herhalde kendine geliyordu. Hasan Şakir, Yusuf’u dürttü ve fısıldadı:</p>

  <p class="normal">- Oğuz Amca!</p>

  <p class="normal">Yusuf da kulak kesildi; gerçekten Oğuz Amca’nın sesine benziyordu. Hafifçe doğrulan Yusuf bağırdı:</p>

  <p class="normal">- Oğuz Amca! Nerdesin?</p>

  <p class="normal">Tüfekler patladı; Yusuf yere uzandı. Tüfek sesleri uzunca bir süre devam ettikten sonra, tekrar sustu. Bir merminin kabalağını sıyırıp geçtiğini zanneden Yusuf huzursuzdu; kulakları devamlı Oğuz Amca’nın sesini arıyordu. Silâhlar her an başlayabilirdi; el yordamıyla hücum da yapılabilirdi; bunların hiçbirisinin gerçekleşmeyeceğini anlayan Oğuz Amca’nın sesi sağ taraftaki fundalıkların arasından geldi.</p>

  <p class="normal">- Yusuf, buradayım.</p>

  <p class="normal">Tekrar tüfekler patladı; ama bu kere çok kısa sürdü. “Su! Su!” iniltileri yürekleri delik deşik ediyordu; ne çâre ki yerlerinden kıpırdayamıyorlardı. Saatler ilerledikçe, değişik yerlerden gelen iniltiler azalıyor, her sükûtla bir kader arkadaşlarının daha hayata veda ettiğini anlıyorlardı.</p>

  <p class="normal">Bütün gece Mahmud Sabri ve diğer subaylar cephenin kuvvetlendirilmesi için siper kazdırdılar; yeni gelen birlikleri yerleştirdiler; makineli tüfeklerin yer seçimini yaptılar.</p>

  <p class="normal">İyice bitkinleşen Hasan Şakir, tüfeğinin kundağına sağ yanağını koydu; Ege’nin maviliklerinde oynaşan yıldızları seyrederken, dedesini ve Dilâra’yı hayal ediyordu. Onları bir daha görmek kısmet olacak mıydı? Ne ümitleri vardı; her hayal edişi bile mutlu olmasına yetiyordu. Dilâra’ya söylememişti; ama evlendikten sonra dedesini yalnız bırakmak niyetinde değildi. Elbette Dilâra da yalnız kalmasını istemezdi. Öyle iyi kalpli bir kızın gönlü, bir ihtiyarın yalnız kalmasına nasıl razı olurdu?… Daldı.</p>

  <p class="normal">Tüfek atışlarıyla uyandı. Yıldızlar seyrekleşmiş, gün ağarıyordu. Silah sesleri Müttefiklerin cephesine yayılırken, donanma topları da kükremeye başladı. Yusuf, Hasan Şakir’e döndü.</p>

  <p class="normal">- Şu kocakarılar da hiç durmuyorlar.</p>

  <p class="normal">“Kocakarılar” dediği Goliath ve Cornwallis zırhlılarıydı. Bu lakabı onlara askerler takmıştı; çünkü ateşe başladılar mı toplarının alevleri durmak bilmiyordu.</p>

  <p class="normal">Gece kazılan siperlerden Müttefiklerin haberi olmadığından, donanmanın topları durur durmaz askerler birden ayaklandılar; ellerinde kılıçlar bulunan subaylar en önde saldırıyorlardı. Türk tarafında makineliler taramaya, mavzerlerin mekanizmaları işlemeye başladı. Yine gencecik insanlar bir daha kalkmamak üzere toprağa düşüyorlardı. Hücum tazeleyen Müttefik kuvvetleri de biçilince, Türk birlikleri saldırıya geçti. Oğuz Amca’nın, Yahya Çavuş’un mangaları, öndeki siperlere dalar dalmaz, Yusuf ve Hasan Şakir’in bulunduğu hat, “Allah! Allah!” sesleriyle fırladı; aynı ses arkadan sel gibi geliyordu. Siperlerini boşaltıp, çekilmek zorunda kalan birliklerini Türkler’in süratli takiplerinden kurtarmak isteyen Müttefikler, Goliath ve Cornwallis ile yetinmemiş, başka zırhlıları da yanlarına getirmişlerdi. Devamlı gürleyen yüzlerce topun ördüğü çelik duvarla, ancak ilk iki siperden sonra Türkleri durdurabildiler.</p>

  <p class="calibre2"><div class="calibre1" id="calibre_pb_3"></div>
</p>

  </body>
</html>
