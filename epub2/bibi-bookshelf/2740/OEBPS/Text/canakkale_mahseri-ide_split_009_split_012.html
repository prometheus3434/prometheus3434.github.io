<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Mustafa’nın gözyaşı yağmur gibi dökülüyor, dışarıda davulun tokmakları sıklaşıyor, zurnacının ayrılık nağmeleri gönüllere işliyordu. Mustafa giydiği babasının eski, yamalı ceketinin yenleriyle gözlerini sildi. Nadiye’nin çığlığı arka odadan yükseliyordu. Dışarıya çıktı; delikanlıların yanında yerini alınca, davul ve zurna normal havalarına döndü; yürümeye başladılar. Mustafa’nın başı önündeydi; ağladığının belli olmasını istemiyordu. Sezdirmeden gözucuyla arkadaşlarına bakıyordu; onların da başları öndeydi.</p>

  <p class="normal">Davul, zurna, çevresindeki kalabalık evleri dolaşıyordu. Camdan onları görmeye çalışan Hatice’nin yaşları gittikçe artıyor, Nadiye’nin hıçkırıkları kesik kesik devam ediyordu. Köyün üst kısmına doğru yürüyorlardı. Hatice, önündeki ağaçların arasından onları görebilmek için başını sağa sola eğiyordu. Ne yazık ki tepeyi aşıyorlardı; zurnanın sesi duyulmuyor, davul da artık derinden inliyordu. Hatice camın önünde kala kaldı. Nadiye’nin hıçkırıkları seyrekleşiyordu.</p>

  <p class="normal">Biraz sonra kapı vuruldu, köyün imamı Ömer Hoca’nın sesi geliyordu.</p>

  <p class="normal">- Kızım Hatice, benim.</p>

  <p class="normal">Başörtüsünün ucuyla gözlerini kurulayan Hatice kapıyı açtı. Karşısındaki ak sakallı Ömer Hoca’ya sarığı, cübbesi ayrı bir saygınlık veriyordu.</p>

  <p class="normal">- Kızım, hem gazi karısı, hem de gazi anasısın. Bir evden dört kişinin harbe gitmesi kolay değil. Fakat sabredeceksin; Allah sabredenleri sever.</p>

  <p class="normal">- Hoca Efendi içeriye buyurun.</p>

  <p class="normal">- Komşuları dolaşmak, evlatlarını uğurlayan anaları, babaları ziyaret etmek istiyorum. Ziyaretlerime senden başlamayı uygun buldum. En çok asker sen gönderdin. -Sesi değişti- Ah kızım, bu yalan dünyada Allah ve Peygamber için ne yapabilirsek, o bizimle gelecek. Ümmetimiz en karanlık günlerini yaşıyor. Fakir düştük; silâh ve cephanemizin yeterli olmadığını sık sık duyuyoruz. Düşmanlarımıza karşı sadece mücahitlerimizin cesaretine güveniyoruz. Allah yardımcıları olsun. Üzülme kızım; gazi anası, gazi karısı olmak her kula nasip olmaz.</p>

  <p class="normal">Ömer Hoca’nın teskin edici sözleri Hatice’nin gözyaşlarını dindirmeye yetmedi. Başını önüne eğmişti.</p>

  <p class="normal">- Giden gelmiyor, Hoca Efendi.</p>

  <p class="normal">Sesinde katıksız bir acı vardı.</p>

  <p class="normal">- Biliyorum kızım; sabredeceğiz. Allah Kitabı’nda bizlere en çok sabır tavsiye ediyor.</p>

  <p class="calibre2"><div class="calibre1" id="calibre_pb_14"></div>
</p>

  </body>
</html>
