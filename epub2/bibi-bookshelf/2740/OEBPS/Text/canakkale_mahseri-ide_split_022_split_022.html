<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Savaş sanki cehennemi Çanakkale’ye taşımıştı. Siperler fırın gibiydi. Hergün bombardımana maruz kalan askerler şimdi sıcakla da boğuşuyor, mataralarını iki dikişte boşaltmaları, Teğmen Hüsameddin’in birliğe saka yaptığı Mıstık’ın işini güçleştiriyordu. Tümenden temin edilen siyah, yaşlı katırın iki yanına fıçılar yüklüyor, durmadan su taşıyordu. “Karaoğlan” adını taktığı katırıyla su yolunda konuşurdu. Kerevizdere, Zığındere mevkilerindeki siperler Müttefik topçu ve donanması tarafından dövülürken, o “Korkma Karaoğlan, korkma, Allah’ın verdiği ömrü gâvur alamaz” derdi. Onları genellikle ya suya giderken, yahut sudan gelirken görürlerdi. Yine elbisesi bol, yine kabalağı düzgün durmuyordu. Ama çok çalışkan olduğu için subaylar; asker arkadaşları onu severlerdi. “Mıstık su!” diye bağırdılar mı, ateş parçası gibi yanlarında biterdi.</p>

  <p class="normal">Mıstık devamlı güneşin altında olduğundan iyice esmerleşmişti. Yarı çöle dönmüş tepelerde, vadilerde yürürken, dinlenirken Yunus Emre’nin ilahilerini dilinden düşürmezdi. Dinlendirici, hoşa giden sesiyle en çok, “Şol cennetin ırmakları” ile “Sordum sarı çiçeğe”yi okurdu. İbadet aşkı ve vecdiyle okuduğu bu şiirleri bir insanın yazmış olabileceği aklına gelmezdi.</p>

  <p class="normal">Karaoğlan’ını kaynağın yanındaki fideye bağlamış, soğuk suda güzelce abdest almış, namaza durmuştu. Birden top sesleri başladı. “Gene nereyi bombalıyorlar?” düşüncesiyle meşgul olmak istemiyordu; çünkü köydeki hoca vaazlarında, “Namaz kılarken birşey düşünmemek lâzım” derdi; fakat düşünmeden edemiyordu.</p>

  <p class="normal">Selâm verince, Karaoğlan’ın kulaklarını diktiğini gördü. Kalktı; fıçıları doldururken, karşıki tepeye art arda iki şarapnel düştü; Karaoğlan tedirgin oldu; hem onu okşuyor, hem de söyleniyordu.</p>

  <p class="normal">- Gâvurcuklar! Rahat durun gâvurcuklar!</p>

  <p class="calibre2"><div class="calibre1" id="calibre_pb_24"></div>
</p>

  </body>
</html>
