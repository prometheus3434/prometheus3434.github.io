<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Başkomutan Hamilton, General Hunter-Weston’ dan gelen habere inanamıyordu. Nasıl, niçin çekilirlerdi? Açılıp, yayılacak araziyi onlara neden bırakırlardı? Bir pusuyla mı karşı karşıyaydılar?</p>

  <p class="normal">Birliklerin başındaki komutanlar da aynı tedirginliği duyuyorlardı. İleri sürdükleri keşif kollarından Türkler’in çekildiklerine dair birbirlerini doğrulayan bilgiler geldikten sonra, akşama doğru kuşkuyla, yavaş yavaş ilerlemeye başladılar. Türklerin yeni savunma siperlerinin bir kilometre kadar önündeki ilk siperlere yaklaştıklarında, karşılaştıkları ateş sönük olmasına rağmen ilerlemeyi göze alamadılar; hemen savunma hazırlıklarına geçtiler.</p>

  <p class="normal">Bu kadar başarı bile General Birdwood’a, Başkomutan Hamilton’u tebrik için ziyaret mecburiyetini duyurdu. Hamilton, Queen Elizabeth Zırhlısı’na gelen Birdwood’u neşe ile karşılarken, beliren ümidi pekiştirmeyi de ihmal etmedi.</p>

  <p class="normal">- Şifreli anahtarımızı Mehmetçik Burnu’nda yüzyıllardır paslı ve tozlu duran kilide soktuk; artık kolayca çevirebileceğiz.</p>

  <p class="normal">- Bu kadar yayılma alanı ele geçirdikten sonra, Türkler’in direnebilmeleri sürprizden de öte birşey olur.</p>

  <p class="normal">Komutanlar neşeli, ümitli olmalarına rağmen, askerlerde tâkat kalmamıştı. Hiç kimse düşmana yaklaşma, tetik çekme veya bomba atma gücünü kendinde bulamıyordu. Yağmurlu gecenin zifiri karanlıklarıyla Seddülbahir cephesine ölüm sessizliği çökmüştü.</p>

  <p class="normal">Askeri ateşlemek için ertesi sabah üst rütbeli subaylarla Hamilton, Seddülbahir’de Türk topraklarına ayak bastı. Bulanık, kasvetli hava karaya adımını atarken hayatında hissetmediği duygularla kalbinin çarpmasını engellemiyordu: İşte bu adımlar onu tarihte ebedileştirecekti!…</p>

  <p class="normal">Fakat ümitle beslenen sevinci uzun sürmedi; çünkü kolu, bacağı kopmuş, tanınmaz hale gelmiş cesetler fundalıkların diplerine kıvrılmışlardı. Siperlerin gerisinden askerlerin kimi sedyelerle yaralı taşıyor, kimi yol inşa ediyor, kimi de dalgakıran yapmak için kayaları denize yuvarlıyordu. Fundalıkların aralarındaki patika yollardan katırlar ön siperlere cephane sandıkları götürüyorlardı. Hamilton ve diğer üst rütbeli subaylar savaşa alışıktılar; bugüne kadar neler görmüşlerdi! İlk andaki şoku üzerlerinden çabucak attılar; ellerini sıktıkları subaylardan bilgi alıyor, astsubay ve erlere moral vermeye çalışıyorlardı.</p>

  <p class="normal">Bir ara Hamilton, Fransız Generali D’Amade ile yalnız kaldı; bu bir rastlantı değildi; D’Amade’nin huzursuzluğunu sezdiği için ona fırsat vermişti. Ağır ağır yürüyorlardı. D’Amade söyleyip söylememekte kuşkuluydu; ama söylemeden edemedi.</p>

  <p class="normal">- Sayın Başkomutan, Müttefikimiz İngiliz Hükümetinin, İstanbul’u Ruslar’a vermesini fazla isabetli bulmuyorum.</p>

  <p class="normal">Hamilton, İngiliz Hükümeti’nin gerçek niyetini biliyordu. İngiltere dünya ekonomisini ele geçirmenin peşindeydi. Bunun merkezi de İstanbul’du. Nasıl Ruslar’a kaptırırlardı? Fakat bunu D’Amade’ye söylemesi mümkün mü idi?</p>

  <p class="normal">- Doğru söylüyorsunuz sayın General, burada Ruslar için çarpıştığımıza göre, Çar Nikola da Türkler’e karşı Kafkaslar’da bir cephe açmalı, o bölgede Türkler’i ezmeli ve kuvvetlerinin bir kısmını oraya çekmeliydi. Çanakkale’de de en azından bir kolordularını görmek isterdik. Fakat şimdi bunların üzerinde durmayalım; İstanbul’u ele geçirelim.</p>

  <p class="normal">D’Amade biraz rahatladı. Ele geçiren kuvvetlerin arasında Fransızlar da bulunduğuna göre, elbette onlara da İstanbul’dan bir parça verilecekti.</p>

  <p class="normal">Sıcak bir vedadan sonra, muhriple hastahane olarak kullanılan S.S. Arcadian gemisine geçtiler; Seddülbahir açıklarına demirlemiş gemi ağzına kadar yaralılarla doluydu. Aralarında çok ağırları vardı; tanınmaz hale gelmişlerdi. Pek çoğunun ölmek üzere olduğu anlaşılıyordu. Konuştukları ağır yaralılar durumlarından pek şikâyet etmiyor, mutlu görünmeye çalışıyorlardı. Ölümün eşiğinde bulunan insanın içinde ümit ışığı yanıyordu. Hamilton, hem hal hatır soruyor, hem de zihninde düğümlenen, “Tanrı, insanlara bu dengeyi nasıl veriyor?” sorusuna cevap arıyordu.</p>

  <p class="normal">Karargâha dönünce, Süveyş’ten getirip, savaşa sokmak istediği Yirmidokuzuncu Hintli Tugayı’nın Komutanı General Cox’la karşılaşması Hamilton için sevindirici bir sürpriz oldu. Fakat Cox durgun görünüyordu. Hamilton ona dikkat ettiğini belirtmek istedi.</p>

  <p class="normal">- Biraz üzgün görünüyorsunuz sayın General.</p>

  <p class="normal">- Ben değil, bütün tugayım üzgün. Bizler de Türklerle göğüs göğüse çarpışmak isterdik.</p>

  <p class="normal">Hamilton’un yüzünde bir gülümseme yayıldı.</p>

  <p class="normal">- Merak etmeyin sayın General, siz de çarpışacaksınız.</p>

  <p class="normal">General Cox kısa bir süre düşündükten sonra bakışlarını Hamilton’a çevirdi.</p>

  <p class="normal">- Yalnız bir hususu belirtmek istiyorum.</p>

  <p class="normal">- Buyurun.</p>

  <p class="normal">- Pencap’lı müslümanlardan kurulu kıtaları deniz kenarında bırakacağım. Geri hizmetleri ifa etsinler. Müslüman Türkler’le savaşmak istemediklerini tahmin ediyorum.</p>

  <p class="normal">- Tugayınızın durumunu en iyi siz bilirsiniz sayın General.</p>

  <p class="normal">İçeriye Komodor Keyes girdi; selâm verdikten sonra:</p>

  <p class="normal">- Albay Koe’nın emrindeki Üçüncü Tabur’un, İkinci Bölüğü’nün takım komutanlarından Teğmen Casey ağır yaralanmış, bir Türk askeri de onu sırtına alıp, bizim siperlere kadar getirmiş ve atmış, dedi. Galiba siz de onu görmüşsünüz.<sup class="calibre3"><a href="canakkale_mahseri-ide_split_033_split_022.html#footnote-100-9" id="footnote-100-9-backlink">[9]</a></sup></p>

  <p class="normal">Hamilton’un dudakları incelirken, bakışları derinleşiyordu.</p>

  <p class="calibre2"><div class="calibre1" id="calibre_pb_6"></div>
</p>

  </body>
</html>
