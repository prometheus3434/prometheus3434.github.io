<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Bekledikleri kuvvetler ve Lawland Tümeni cepheye intikal edince, Müttefik orduları, Başkomutan’ından erine kadar sanki gömlek değiştirir gibi ruh değiştirdiler; büyük bir şevkle saldırdılar. Ağır kayıplar veren Türkler de taze kuvvetlere ihtiyaç duyuyorlardı.</p>

  <p class="normal">Çelik mavisi gökyüzünde bulutlar, yeryüzünde birlikler güneye akıyorlardı. Yağmura hazırlık yapan sıkıntılı sıcağa rağmen askerler hızla yürüyorlardı. Dikenliklerin dipleri, toprak yollar donanmanın, uçakların attığı patlamamış mermilerle doluydu.</p>

  <p class="normal">Onuncu, Onüçüncü, Ondördüncü Alaylar Eceabat’ı geçip, Çamburnu’na yaklaştıklarında uzaktan bakınca karga sürüsünü andıran uçak filosunun hücumuna uğradılar. Uçaklar dönüp dönüp bomba atıyor, uzaklaşıyor gibi yaptıktan sonra tekrar saldırıyorlardı. Kendilerini koruyacak bir yer bulamayan birlikler, hem uçaklara bakıyor, hem de güneye yürümeye devam ediyorlardı. Üzerlerine gelen uçağın bıraktığı bombalardan kurtulmak için sık sık sağa sola kaçışıyorlardı.</p>

  <p class="normal">Uçaklar kayboldu; sadece biri kaldı; o da Ege Denizi’nin üzerine kaydı. Korkunç bir zelzeleye benzer şekilde yer sarsılmaya, taş toprak göğe fışkırmaya başladı. Subaylar durmadan bağırıyorlardı.</p>

  <p class="normal">- Dağılın! Toplu yürümeyin!</p>

  <p class="normal">Havada dolanan uçak, Saroz Körfezi’ne girmiş, Müttefik donanmasına işaretle bildiriyor, mermiler yağıyordu.</p>

  <p class="normal">Yollar, fundalıkların arası mahşer yeri gibiydi; yeni kıtalar cepheye giderken, bazı kıtalar da eksikleri tamamlanmak, tekrar düzenlenmek üzere cephe gerisine alınıyorlardı. Cephane kolları mühimmat taşıyor, sıhhiye arabaları geriye yaralı getiriyorlardı. Yürüyenler, atını mahmuzlayanlar, parçalanmış insan cesetlerinin, malzeme yığınlarının yanından geçip, gidiyorlardı.</p>

  <p class="normal">En önde doru atıyla giden Ondördüncü Alay’ın Kumandanı Yarbay Rıza’yı, atlarıyla tabur kumandanları Binbaşı Kâzım ile, Binbaşı Abdülkadir takip ediyorlardı. Binbaşı Kâzım, Binbaşı Abdülkadir’e arabadaki yaralıları göstererek:</p>

  <p class="normal">- Şu fecaati görüyorsun, dedi; hangimiz geriye böyle yaralı dönerse veya hiç dönmezse, diğerimiz onun çocuklarını, ailesini ihmal etmesin. Olur mu?</p>

  <p class="normal">Binbaşı Abdülkadir başını ona çevirdi:</p>

  <p class="normal">- Asker sözü!</p>

  <p class="normal">- Evet, asker sözü!</p>

  <p class="normal">Çamburnu’nun arkasındaki tepeyi aşarken, ufukların denizle birleştiği yerdeki lacivert şerit güneşin artığı kızıllığı boğmak üzereydi. Saroz Körfezi’ndeki donanmanın ışıkları göründü. Sağ taraflarına düşen Arıburnu Cephesi’nde top sesleri, bomba patlamaları durmuyor, makineli tarrakaları sonu gelmez bir zincir gibi uzuyordu. Arada bir aydınlatma tabancalarından fırlayan mermiler, cepheyi baştan başa ışıldatarak geçiyordu. Önlerindeki Seddülbahir Cephesi’nde de amansız bir top düellosu devam ediyor, her adımları onları ateş cehennemine sokuyordu.</p>

  <p class="normal">Bir tepeciğin üzerinde patlayan topun alevinin, ilerde yükselen alevlere doğru uzandığını bakışlarıyla takip eden Yarbay Rıza alaya “Dur” emrini verdi ve atını topçu mevziine sürdü.</p>

  <p class="normal">Sahra Batarya Kumandanı Binbaşı Mürsel, birbirine dolanan alevlerin arasında bir atlının kendilerine yaklaştığını fark etti. “Ateş” derken, gözlerini atlıdan ayırmıyordu. Yarbay Rıza önüne gelen Çavuş’a sordu.</p>

  <p class="normal">- Oğlum, burası neresi?</p>

  <p class="normal">- Yirmialtıncı Alay’ın sahra bataryası mevzii.</p>

  <p class="normal">- Ben Ondördüncü Alay’ın Kumandanı Yarbay Rıza; kumandanını çağır bakayım.</p>

  <p class="normal">Çavuş ateş eden topların yanına varır varmaz, Binbaşı Mürsel, Yarbay Rıza’ya doğru koşmaya başladı. Selâm vererek önünde durdu.</p>

  <p class="normal">- Binbaşı Mürsel, buyur kumandanım.</p>

  <p class="normal">- Alayımız, Yirmialtıncı Alay’ın savunduğu bölgeyi teslim alacak. En kolay şekilde, Yirmialtıncı Alay’ın karargâhını nasıl bulurum?</p>

  <p class="normal">- İlerlemeye devam edin; önünüze çıkacak dehlize giriniz; sağa dönünce göreceksiniz.</p>

  <p class="normal">Alçıtepe’nin solundaki fundalıkları aşınca, koyu karanlıklarda yer yer ateşlerin yandığını gördüler. Yaklaştıkça şaşkınlıkları artıyordu. Tahkimatı duymuşlardı; ama bu kadar olabileceğini düşünmeleri mümkün değildi; tabii her yeri böyle tahkim etmelerine imkân yoktu. Burası Alçıtepe’nin korunmasında çok önemli stratejik nokta idi. Yarbay Rıza Birinci Tabur Kumandanı Binbaşı Kâzım’a döndü.</p>

  <p class="normal">- Birliklerini durdurmalarını Tabur Kumandanlarına bildir. İhtiyat mevzilerine girmek üzereyiz. Bölük kumandanları, takım kumandanlarına kontrolleri yaptırıp hareket için emir beklesinler.</p>

  <p class="normal">Birliklerin yanyana durmamasına dikkat ediliyordu. Takım kumandanları kontrol etmeye başladılar. Ceketlerinin ikinci düğmesine kırmızı kurdele ile bağlanmış deri parçası duruyor muydu? Zira bu deri parçasının üzerinde adları ve adresleri yazılıydı; şehit oldukları takdirde ailelerine bildirilecekti. Bir de ceketlerinin sol alt ucunun iç taraflarına yaralanırlarsa kullanacakları savaş paketleri dikilmişti. Bunların içinde gazlı bez, pamuk, bant gibi sargı malzemeleri, tentürdiyod vardı. Bu ikisini takım kumandanları bir bir kontrol ediyorlardı.</p>

  <p class="normal">Geç saatlere doğru geceyi burada geçireceklerine dair emir verilince, her kumandan birliğine daha muhafazalı bir yer bulmanın gayretiyle çevreyi değerlendirmeye başladı. Bilhassa sol taraflarına sık sık mermi düşüyordu. Önlerindeki tepeye birliklerini iyice yaklaştırdıktan sonra istirahat verdiler.</p>

  <p class="normal">Ağırlıklarla beraber saatlerce yürüdükleri için ölümüne yorulmuşlardı. Kimisi tüfeğinin dipçiğine, kimisi bir taşın üzerine koyduğu kabalağına başını bırakmış, uyumuştu.</p>

  <p class="calibre2"><div class="calibre1" id="calibre_pb_8"></div>
</p>

  </body>
</html>
