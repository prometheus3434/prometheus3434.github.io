<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Müderris Rasih Efendi, konsolun üzerinde duran resme uzun uzun baktı; Hasan Şakir, Yusuf, Sabri ve diğerleri fidan gibi delikanlıydılar. Yüzlerine henüz bir çizgi bile düşmemişti. Yüz kırışıklıklarından süzülen yaşlarını, gözlerini mendiliyle kuruladı.</p>

  <p class="normal">Evden çıktı; lâpa lâpa kar yağıyordu. Bastonuna dayanarak zorla yürüyordu. Bakkal Mekki Efendi’ye biriken borçları ödemek için uğradı. Mekki Efendi defteri açtı; rakamları toplarken, Rasih Efendi’nin kulaklarında çocuğun, “Mekki Efendi Amca, annem bu tenekeye un koysun dedi” sözleri bin yıllık ağıt gibi yankılanıyor, utangaçlığı gözlerinin önünde duruyordu. Hesabı ödeyip, dükkândan çıktı; eve dönmek istemiyordu; kendisini içgüdüsüne bırakmış, yürüyordu.</p>

  <p class="normal">Her dikkatli gözün kalbinde gizlediği ahı yüzündeki ağıttan yakaladığı Dilarâ, esip savrulan karın arasında Rasih Efendi’nin kendine doğru geldiğini gördü. Eşarbı yüzünü küçültmüştü; başını biraz eğerse, onu tanımayabilirdi; ama yanından geçmek istemedi; yolun karşı tarafındaki kaldırıma yürüdü. Zaten kendi dünyasına dalmış olan Rasih Efendi onu farketmemişti.</p>

  <p class="normal">Koltuğuna gazeteleri sıkıştırmış, soğuktan morarmış bir çocuğun bağırışı onu kendine getirdi.</p>

  <p class="normal">- Yazıyor! Çanakkale zaferini yazıyor!</p>

  <p class="normal">Bir gazete aldı. Manşette “Zafer bizim” deniyordu. Hemen altında da büyük harflerle Müttefiklerin Çanakkale’den çekildiklerinin haberini veriyordu. Gazeteyi katlayıp cebine soktu; bastonuna dayanarak yürümeye başladı.</p>

  <p class="normal">Tıp Fakültesine geldi; koridorlar bomboştu; ıssız bir dünyaya girmiş gibiydi. Savaşın ilk aylarında ders verdiği sınıfın kapısı açıktı; içeriye girdi; kimse yoktu. Kürsüye oturdu. Bakışlarını sıralarda gezdirdi; bu sıraları dolduran gencecik öğrencileri hayattan neler bekliyorlardı!… Heyecanını tutamamış, ayağa kalkıp konuşunca, sınıf boşalmaya başlamıştı!… Yusuf’u, Bülent’i, Sabri’yi görür gibi oldu. Boş sıralarda yaşlı gözlerini gezdiriyor, o gencecik yüzleri hatırlamaya çalışıyordu.</p>

  <p class="normal">Koridorda topuk sesleri belirdi; boş sınıfta, kürsüye oturmuş, ağlıyordu. Gören ne derdi? Aklından şüphe etmez miydi? Yerinden kalktı; ağır ağır camın önüne yürüdü. Gözlerini kuruladı, dışarda kar yağıyordu.</p>

  <p class="normal">Aynı kar Çanakkale’de de yağıyordu. O korkunç çarpışmaların sürdüğü tepeleri, vadileri örtmüş, yüzbinlerce mezarı, siperleri gözlerden silmişti.</p>

  <p class="calibre2"><div class="calibre1" id="calibre_pb_14"></div>
</p>

  </body>
</html>
