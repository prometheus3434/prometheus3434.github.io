<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">- Sayın Albay Aspinall, hemen muhribe atlayınız, Suvla’ya gidiniz. Ne General Stopford, ne de General Hammersley’den haber var. Sadece karaya çıktıklarına dair bir sinyal aldık. Başka ne yaptıklarını bilmiyoruz. Birlikler neredeler? Tekkepete ve Anafartalar’ın yüksek kısımlarını ele geçirdiler mi, geçirmediler mi? Ne yaptıklarını öğreniniz. Mümkünse oradan bildiriniz. Oraya gitmem gerekiyorsa, hemen dönünüz; zira burada başka muhrip yok.</p>

  <p class="normal">- Emredersiniz sayın Başkomutanım.</p>

  <p class="normal">Hamilton’u selâmlayıp, karargâhtan çıkan Albay Aspinall hiç vakit kaybetmeden limana koştu; fakat bindiği muhrip bir türlü hareket etmiyor, kazanda çıkan sorun çözülemiyordu. Bir balıkçı teknesiyle hareket etmek mecburiyetinde kaldı.</p>

  <p class="normal">Güzel bir ağustos günüydü, deniz ve gökyüzü maviliklerle donanmıştı, tek damla leke görünmüyordu. Arkasında köpükler bırakan tekne kendine göre son süratle suları yarıyor; ama yerinde duramayan Aspinall daha hızlı gitmesini istiyordu. Bu çıkarma imparatorluk için hayati önemdeydi; ya güneş batmayan imparatorluk Ortadoğu’da da iyice yerleşecek, yahut da gün dönümü başlayacaktı!…</p>

  <p class="normal">Suvla’ya yaklaştığında donanmanın açıklarda demir attığını gördü. Boynuna asılan dürbününü gözlerine getirdi; yanlış mı görüyordu? Tatlı yaz havasını hiçbir şey bozmuyor, körfezdeki hafif dalgaların üzerinde bir sürü filika inip çıkıyordu. Askerler denizde yüzüyorlar, gölgeliklerde oturuyor, bazıları da ateş yakmış, yemek pişiriyorlardı. Elliye yakın katır da bir arada duruyordu. Tepelerde herhangi bir hareket fark edilmiyor, top sesleri gelmiyor, gördüklerine anlam veremiyordu.</p>

  <p class="normal">Karaya ayak basarken ciddi taarruz yapılmadığını, askerin daracık bir alanda sıkışıp kaldığını anladı. Hemen Stopford’u görmek için arazinin içlerine doğru koşar adımlarla yürümeye başladı; fakat asker tahmininden de dar alana yayılmıştı. Biraz yürümüştü ki, bir topçu yüzbaşısı ardından koşarak ona yetişti.</p>

  <p class="normal">- Sayın Albayım, dikkat etmezseniz, kendinizi cephe hattının ilerisinde bulursunuz.</p>

  <p class="normal">Albay Aspinall durdu.</p>

  <p class="normal">- Türkler nerde?</p>

  <p class="normal">- Herhalde şu tepelerdedir.</p>

  <p class="normal">- Nereye hücum ettiniz?</p>

  <p class="normal">- Şu tepeciğin önündeki siperleri Türkler’den aldık.</p>

  <p class="normal">- Başka?</p>

  <p class="normal">- Hepsi o kadar.</p>

  <p class="normal">Albay Aspinall’in yüzüne sanki bir anda kızıllık vurmuştu.</p>

  <p class="normal">- Tekketepe, Anafartalar ne oldu?</p>

  <p class="normal">- Birşey olmadı sayın Albayım; karaya çıkarken, şu ilerdeki mevzilerden ateş edildi. Onları donanma toplarıyla susturunca, biraz daha ilerdeki şu tepenin önünde ateşe maruz kaldık. O siperlere hücum edip, ele geçirdik. Buraya rahat rahat çıkarma yaptık.</p>

  <p class="normal">- Kolordu Komutanı Stopford nerede?</p>

  <p class="normal">- Onun nerede olduğunu bilmiyorum; ama yardımcısı ve Onbirinci Tümenin komutanı General Hammersley şu ilerde.</p>

  <p class="normal">- Beni yanına götürünüz.</p>

  <p class="calibre2"><div class="calibre1" id="calibre_pb_4"></div>
</p>

  </body>
</html>
