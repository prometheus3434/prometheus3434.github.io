<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Gürbüz bir güneş doğu ufkunu kan rengiyle donatırken adalardan gelip, Seddülbahir’i kuşatan donanma, kara topçusuyla bombardımana başladı. Siperlerdeki Türk askerleri, bir an önce bombardımanın durmasına dua ediyorlardı; ama duracağa benzemiyordu.</p>

  <p class="normal">Oğuz Amca gözucuyla Yusuf’a bakıyordu. Hasan Şakir şehit olduktan sonra meyusluk onu zırh gibi kuşatmıştı; hiçbir şey onu eski günlerine döndüremiyordu. Akyazılı Mehmed de solundaydı. Ona başını çevirdi; toz dumandan pek görünmüyordu. Koca koca çukurlar açan mermiler, yarımadayı denizin dibine gömercesine sarsıyordu. Devamlı, “Selâten Tüncina”yı okuyan Akyazılı Mehmed, gece rüyasında, düşman kelleleri biçen annesini görmüştü. Bu rüyayı sık sık görürdü; her görüşünde büyük bir bombardımana tutulurlar, sonra da sağ salim kurtulurlardı. İçindeki ümit, ona gene kurtulacaklarını söylüyordu. Oğuz Amca seslendi.</p>

  <p class="normal">- Ne oluyor Mehmed?</p>

  <p class="normal">- Ne olacak? Hınzır gene azdı!</p>

  <p class="normal">Mendebur İdris, beş-altı metre sağında bulunan Muzır Ruşen’in düşen her mermiyle yoğunlaşan toz toprak bulutunun arasında başını toprağa bıraktığını fark edince:</p>

  <p class="normal">- Hişt, Muzır sağ mısın? diye sordu.</p>

  <p class="normal">Başını hafifçe kaldırıp, bakışlarını ona çevirdi.</p>

  <p class="normal">- Sağım; ölmüş olsaydım, ceplerimi arayacaktın, değil mi?</p>

  <p class="normal">- Bırak Muzırlığı! Mataranda su var mı?</p>

  <p class="normal">- Var, ama vermem.</p>

  <p class="normal">- Seni gidi Tophane kaçkını seni!</p>

  <p class="normal">- Senden peksimet istedim, verdin mi? Açlıktan başım dönüyor.</p>

  <p class="normal">- Su verirsen, bir parça peksimet veririm.</p>

  <p class="normal">- Mataramda on yudum su ya var, ya yok. Beş yudumunu veririm; içerken sayarım; ama önce peksimeti vereceksin.</p>

  <p class="normal">- Peki, razıyım.</p>

  <p class="normal">Mendebur İdris, Muzır Ruşen’e doğru sürünürken, tam üzerlerinde bir şarapnel patladı; Oğuz Amca, Yusuf ve Akyazılı Mehmed havaya savrulan vücudlarının boşlukta birbirine karıştıklarını görür gibi oldular. Şarapneller yağmaya devam ettiğinden toz, toprağın arasında nereye düştüklerini anlayamadılar.</p>

  <p class="calibre2"><div class="calibre1" id="calibre_pb_31"></div>
</p>
</body>
</html>
