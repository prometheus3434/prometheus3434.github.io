<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Esat Paşa, gözetleme yerinden dürbünüyle düşman cephesini incelerken, siperlerin bazılarında flamaya benzer birtakım sırıkların sağa sola sallandığını gördü. Yanındaki Kurmay Başkanı Fahreddin’e, Topçu Kumandanı Hasan Rıza’ya gösterdi.</p>

  <p class="normal">- Bunlar nedir?</p>

  <p class="normal">Önce Binbaşı Fahreddin cevap verdi:</p>

  <p class="normal">- Bilmiyorum paşam.</p>

  <p class="normal">Hasan Rıza da tavrıyla bilmediğini belirtti.</p>

  <p class="normal">- Bir tane ele geçirebilirsek, neye yaradığını araştıralım.</p>

  <p class="normal">Siperleri gezmeye başladılar; askerlerin moralinin yüksek olduğunu müşahede ettikçe Esat Paşa’nın memnuniyeti artıyordu. Nöbetteki bir askerin yanına yaklaştı; esas duruştaki asker gözlerini düşman siperlerinden ayırmıyordu.</p>

  <p class="normal">- Kimsin evlâdım?</p>

  <p class="normal">- İzmit’in Köseköy’ünden, Hacıfettahoğulları’ndan Hüseyin Oğlu Celal; 27. Alay’ın, III. Taburu’nun, I. Bölüğü’nün, I. Takımı’nın, II. Avcı eriyim.</p>

  <p class="normal">- Aferin evlâdım. Yemeğiniz yetiyor mu?</p>

  <p class="normal">- Yetiyor Kumandanım.</p>

  <p class="normal">Esat Paşa, Binbaşı Fahreddin’e döndü.</p>

  <p class="normal">- Günde bir kere sıcak yemek verebiliyoruz, değil mi?</p>

  <p class="normal">- Verilmeye çalışılıyor Paşa Hazretleri.</p>

  <p class="normal">Topçu bataryasına geldiler. Esat Paşa, etrafı gözetlemek için makaslı dürbüne gözünü dayadığı sırada, karşısındaki sırtın ortasından bir mazgal açıldı; bir top namlusu dışarıya sürüldü ve cephenin arkasında istirahat eden Türk askerlerine ateş edildi. Sağ taraflarında mermi patlayınca, askerler sığınaklara koştular. Topçu Kumandanı Hasan Rıza da, mesafenin belirlenmesini beklemeden, göz kararına güvenerek, Merkez Bataryası’yla sırtı ateş altına aldı. Birkaç mermi ile Türk topçusu mazgaldan sürülen topu tahrip etti.</p>

  <p class="normal">Sükûnet hakim olunca, Esat Paşa çevresindeki subaylara:</p>

  <p class="normal">- Her an uyanık olmak lâzım, dedi. Toprak köstebek gibi eşildi; nerede, ne ile karşılaşacağımız belli değil.</p>

  <p class="normal">Esat Paşa, subaylarla, erlerle konuşarak cepheyi gezmeye devam etti. Güneş gurupta erirken karargâhına döndü.</p>

  <p class="normal">Üç tarafı denizle çevrili yarımadada akşam başka olurdu. Her tepeden yanık bir ses gelir, sık sık bir “Ah!” savrulurdu. Zümrüt gibi bir ay denizden sıyrılmaya başlayınca, yerleri belirlenir endişesiyle, sesler kesilir, muhayyileler bir başka türlü işlerdi. Gümüş pırıltılar saçan bu ay, yıldızlarla bezenmiş gökyüzü, hülyalı deniz, her karış toprağını bir arkadaş kanının suladığı tepeler, vadiler dile gelirdi. Neler düşündürür, neler hayal ettirirdi!…</p>

  <p class="normal">Yıldızların oynaştığı masmavi gökyüzünde nurdan bir top gibi ışıldayan ay, kıyıları hafif hafif okşayan denize, tepelere, sükût kesilmiş vadilere gümüş pırıltılarını sessizce döküyordu. Bu muhteşem tabiatın esrarlı dili, nöbetteki Oğuz Amca’yı da yüreğinden yakalamıştı. Gözlerini düşman siperlerinden ayırmıyordu; ama bakışlarında karısı Hatice, küçücük kızı Nadiye, oğulları Akif, Hasan, Mustafa vardı. Hasan ve Akif’in acıları ilk anda yüreğine yıldırım gibi düşmüştü; yangını zamanla azalmamış, büyümüş, kendinden bir parça haline gelmişti. Köylerinde az da olsa Ermeniler bulunuyordu; onların ne yapacakları belli olmazdı. Ama konu komşunun, bilhassa Ömer Hoca’nın, karısına ve kızına sahip çıkacağına inanıyordu. Onu en çok, buğday renkli, uzunca boylu, kara kaşlı, bir delikanlı olan Mustafa endişelendiriyordu. Ecel onu da alırsa, ne yaparlardı?… Sesinin güzelliği, söylediği türküler herkesin dilindeydi. Kendisi de, haberi olmadan, uzaktan birkaç kere dinlemişti. Gerçekten dedikleri, dillerden düşürmedikleri kadar güzeldi. Onu dünya gözüyle görebilecek miydi? “Bu insan kıyımında sağ kalmış mıydı?” sorusu zihninden şimşek gibi gelip geçiyordu; ama ölümü ona yakıştıramıyordu.</p>

  <p class="normal">Beş-altı metre sağ tarafında bulunan Muzır Ruşen yuvarlandı. Başına bir satırın isabet ettiğini zannederek Oğuz Amca ona doğru koştu; Muzır Ruşen yerinden doğrulurken:</p>

  <p class="normal">- Beni kim itti? Beni kim itti? diye tekrarlıyordu.</p>

  <p class="normal">- Seni iten yok; uyudun be adam!</p>

  <p class="normal">Oğuz Amca, Muzır Ruşen’i değil, kendini suçlu buldu. Daha geçen gün nöbet saatinde ateş edilen basamakta uyurken onu yüzbaşı Serdar yakalamış, fena pataklamıştı. Yanında nöbet tuttuğunu bilmeli, ona gözkulak olmalıydı.</p>

  <p class="normal">Siperde yaklaşan ayak seslerini duymaya başladı. Sola döndü; namlusunu da doğrulttu; karanlıkta birisi geliyordu. Duyabileceği ölçüde sesini yükseltti.</p>

  <p class="normal">- Parola!</p>

  <p class="normal">- “Yıldız” Oğuz Onbaşı.</p>

  <p class="normal">Gelen nöbetçi subayı Teğmen Ahmed Halit’ti. Oğuz Amca’ya, diğer tıbbiyeliler, medreseliler gibi, “Oğuz Amca” demek onun da içinden geliyordu. Rütbesi, disiplini zedeleme endişesi, ona “Oğuz Onbaşı” dedirtiyor; ama davranışı, tavrıyla yakınlık duyduğunu her fırsatta belli ediyordu. Yanında durdu ve sessizce sordu.</p>

  <p class="normal">- Nasılsın?</p>

  <p class="normal">- Sağ olun kumandanım.</p>

  <p class="normal">Karşıdaki siperlerden birisi fırladı. Teğmen Ahmed Halit’in yüzü o tarafa dönüktü. Hemen tabancasını çıkarıp, tetiğe asıldı. Değişik yerlerde silâhlar patlamaya başladı. Vurulmadı; yere yatıyor, tekrar fırlıyor, onlara yaklaşıyordu. Silâh patırdıları arasında Teğmen Ahmed Halit de tetiği çekiyordu. Çevik bir askerdi; yere yatmasıyla, çekirge gibi sıçraması bir oluyordu. Oğuz Amca’nın da eli tetikteydi; bir baskın mı diye bakışlarıyla çevreyi tarıyor; bir başkasını göremiyordu. Oğuz Amca’nın üç-beş metre önünde yere yattı; bir daha kalkmadı. Silâhlar sustu; Teğmen Ahmed Halit, namlusunu ona doğrultmuş durumda bir süre bekledi. Kalkmadı; ay ışığında kıpırdamadığını da görebiliyordu; her ihtimale karşı birkaç kere daha ateş etti. Öldüğüne kanaat getirdi. Bir süre çevreyi kolladıktan sonra:</p>

  <p class="normal">- Aman Oğuz Onbaşı, dikkatli olun, her an bir baskına uğrayabiliriz, dedi.</p>

  <p class="normal">- Emredersiniz kumandanım.</p>

  <p class="normal">Teğmen Ahmed Halit siperlerin arasında kaybolurken, Akyazılı Mehmed Oğuz Amca’nın yanına geldi.</p>

  <p class="normal">- Bunda birşey var.</p>

  <p class="normal">- Ne olabilir?</p>

  <p class="normal">- Bilmiyorum; ama niçin tek başına siperden fırlasın? Baskın olsaydı, başkaları da fırlardı. Cinnet mi getirdi dersin?</p>

  <p class="normal">- Bilmem</p>

  <p class="normal">Akyazılı Mehmed, Mıstık’ın fıçıları Karaoğlan’ın sırtına bağladığı urganları birbirine düğümledi. Kement haline getirdiği bu urganları siperden fırlatıyor, çekiyor; bir türlü ayağından, kolundan yakalayamıyordu. Fakat azmetmişti bir kere; usanmadan urganı savurup, çekiyordu. Nihayet urgan cesede takıldı; kendine doğru çekti. Siperin yanına kadar getirince, omuzuna alıp, irtibat yolunda birkaç metre ilerledikten sonra yere bıraktı. Karpit lambasını yaktı. Tıraşları uzamış, karayağız bir delikanlıydı. Değişik yerlerinden vurulmuştu. Kanlı elbisesinin ceplerini aramaya başladı. Dış cepleri boştu; iç cebinde zarf, kalem, kâğıt, bir de muşambaya sarılmış bir kitapçık buldu. Muşambayı çözdü; küçücük bir Kur’an-ı Kerim çıktı. Akyazılı Mehmed’in yüreğinden sanki birşey koptu ve bu sesini de etkiledi.</p>

  <p class="normal">- Cebinden Kur’an çıktı. Müslümanmış.</p>

  <p class="normal">Oğuz Amca’nın sesi de değişti.</p>

  <p class="normal">- Nereden bilebilirdik?</p>

  <p class="normal">- Tabii bilemezdik; inşallah şehittir.</p>

  <p class="normal">- Allah rahmet eylesin.</p>

  <p class="normal">- Nöbetten sonra arkada defnedelim.</p>

  <p class="normal">Acının ne olduğunu bilen Oğuz Amca düşüncelere daldı. Bu delikanlının anası, babası, kardeşleri ölüm haberini alınca, nasıl yanacaklardı! Belki arkasında gencecik bir dul, kundakta da bir bebek bırakmıştı. Bir de ikiyüz yıldan beri doğuyu kasıp kavuran yoksullukta kıvranıyorlarsa!… O kadının hali ne olacak, o çocuk hangi acılarla büyüyecekti!.. Dalgın, duygulu bakışlarında bir yıldız kaydı; ardında bıraktığı fosforlu iz de silindi; o ışıl ışıl varlıktan hiçbir eser kalmadı.</p>

  <p class="calibre2"><div class="calibre1" id="calibre_pb_28"></div>
</p>

  </body>
</html>
