<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Müttefik donanmasının hezimeti, Türklerin zaferi, İstanbul gazetelerinde sevinç çığlıklarıyla manşetten veriliyor, ancak bunları kuşku, korku salan haberler takip ediyordu. Müttefikler çekilip gitmemiş, Bozcaada, Limni, Gökçeada’yı üs edinmişler; yaralı gemilerini harıl harıl onarıyorlar, zaferi mutlak hale getirmek için de değişik denizlerdeki savaş gemileri Çanakkale’ye doğru yol alıyormuş. Hindistan, Senegal, Tunus, Yeni Zelanda, Avustralya, Fransa, İngiltere’den hareket eden kara birlikleri de İskenderiye’de toplanıyormuş. Bu haberler eli silâh tutabilecek herkese sorumluluklarını hatırlatıyor, halktan, Darülfünun ve medrese öğrencilerinden gönüllülerin oluşturduğu kuyruklar Harbiye Nezareti’nin önünden eksik olmuyordu.</p>

  <p class="normal">Taksim ve Metris kışlalarında temel eğitimini bitirenler Çanakkale’ye uğurlanırlarken merasim yapılıyordu. Kadın-erkek, genç-ihtiyar İstanbul halkının büyücek bir kısmı Beşiktaş’a akmıştı. Mehter “Kur’an’da zafer vaad ediyor Hazreti Yezdan” marşını çalıyor, ahali de eşlik ediyordu. Muin-i Zafer, Hamidiye, Sultanhisar gibi savaş gemileri Beşiktaş önlerinde demir atmışlardı. Ordunun nakliye gemileri olmadığından askerler gözyaşları arasında, el ve mendil sallamalarıyla Şirket-i Hayriye vapurlarına bindiriliyorlardı.</p>

  <p class="normal">Kalabalığın arasında dolaşan Müderris Rasih Efendi yorulmuştu; zaman zaman bastonuna yükleniyor, terlerini silmek bahanesiyle gözlerini kuruluyordu. Torunu Hasan Şakir’e mektup yazmıştı; iç çamaşırı, fındık, leblebi ve benzeri kuru yiyecekleri de bir torbaya doldurmuştu. Yirmi Altıncı Alay’ın Üçüncü Taburu’na gidecek bir kişi arıyordu. Sık sık posta ile mektup gönderiyordu; bir de elden göndermek istemişti. Kimbilir torunu ne kadar sevinecekti? Dermanı kesilmiş, ama ümidini yitirmemişti; mutlaka birisini bulacaktı.</p>

  <p class="normal">Bir ara durdu; kalabalığın verdiği şaşkınlığı yenmek, terlerini silmek, gözlerini kurulamak istiyordu. Cebinden mendilini çıkarırken yanına bir asker yaklaştı.</p>

  <p class="normal">- Hocam, elinizi öpeyim; hakkınızı helâl ediniz.</p>

  <p class="normal">Müderris Rasih Efendi’nin nemli gözlerinde bir ışık belirdi.</p>

  <p class="normal">- İhtiyarlığıma verin evlâdım, tanıyamadım.</p>

  <p class="normal">- Ben sizin Tıbbıye’den öğrencinizim; adım Nazmi. Gönüllü Çanakkale’ye gitmek için müracaat ettim. Temel eğitimimizi Taksim Kışlası’nda yaptık. Şimdi gidiyoruz.</p>

  <p class="normal">- Evlâdım, Çanakkale’nin neresine gidiyorsunuz? Torunum Hasan Şakir de gönüllü gitti. Ona şu torba ile bir de mektup göndermek istiyorum.</p>

  <p class="normal">- Arıburnu’ndaki Yirmi Yedinci Alay’ın İkinci Taburu’na gidiyorum.</p>

  <p class="normal">- Ah, şanssızlığa bakınız. O, Seddülbahir’deki yirmi Altıncı Alay’ın Üçüncü Taburu’nda.</p>

  <p class="normal">- Üzülmeyin Hocam; bizim Osman’la Şevket oraya gidiyorlar.</p>

  <p class="normal">- Ne bileyim evlâdım? Götürürler mi?</p>

  <p class="normal">- Nasıl götürmezler! Onlar sizin öğrencileriniz. Bir dakika müsaade ediniz.</p>

  <p class="normal">Müderris Rasih Efendi çocuk gibi sevindi. Kısa bir süre sonra Nazmi iki arkadaşıyla döndü. Osman ve Şevket, hocaları Rasih Efendi’nin elini öptüler. Rasih Efendi sınıftan onları hayal meyal hatırlıyor veya hatırladığını zannediyordu.</p>

  <p class="normal">- Evlâtlarım, asker elbiseleri de ne güzel yakışmış. Allah sizleri ana-babalarınıza, milletimize, ümmetimize bağışlasın.</p>

  <p class="normal">İkisi de:</p>

  <p class="normal">- Sağ olun efendim, dediler.</p>

  <p class="normal">- Bilmiyorum -Nazmi’yi işaret ederek- beyefendi evlâdım size söyledi mi? Bir mektupla, şu torbayı Seddülbahir’deki Yirmi Altıncı Alay’ın Üçüncü Taburu’nda vatanî görevini gönüllü yapan torunum Hasan Şakir’e göndermek istiyorum. Sizlere yük olur mu?</p>

  <p class="normal">Şevket cevap verdi.</p>

  <p class="normal">- Ne demek efendim! Şeref duyarız. Siz hiç merak buyurmayın.</p>

  <p class="normal">Kalabalığın gürültüsünden, mehterin sesinden söylediklerini Müderris Rasih Efendi’nin duyabilmesi için Şevket sesini yükseltmek zorunda kalmıştı.</p>

  <p class="normal">Mülayim, şefkatli, dersinde ciddi olduğu için Müderris Rasih Efendi’yi, öğrencileri sever ve sayarlardı. Orada olduğunu haber alınca, diğer öğrencileri de geldiler. Rasih Efendi duygulandı.</p>

  <p class="normal">- Allah sizleri düşman kurşunundan korusun. Savaş iyi şey değil; ne yapalım ki yabancıların vatanımızda gözleri var.</p>

  <p class="normal">Mehter durdu; megafonla bağırılıyordu.</p>

  <p class="normal">- Seddülbahir ve Arıburnu’na gidecek gönüllüler ilk vapura! Dikkat, dikkat! Seddülbahir ve Arıburnu’na gidecek gönüllüler ilk vapura!</p>

  <p class="normal">Elini öperlerken hocaları Müderris Rasih Efendi, gözyaşlarını göstermek istemiyordu. Torununa söylerler, üzülürdü.</p>

  <p class="calibre2"><div class="calibre1" id="calibre_pb_20"></div>
</p>

  </body>
</html>
