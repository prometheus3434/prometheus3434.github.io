<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Günlerce süren bombardımanla siperler, ateş mevzileri, irtibat hendekleri, tel örgüler ve diğer engeller nerdeyse silinmiş, dere tepe birbirine karışmıştı. Telefon telleri kopmuş, irtibatlar kesilmişti. Yıkılan yerleri onarmak için geceleri büyük gayretle çalışıyorlarsa da, ne hepsini onarabiliyorlar, ne de gerekli malzemeyi bulabiliyorlardı.</p>

  <p class="normal">Tan yeri kızıllaşırken, “Hurra! Hurra!” naralarıyla Fransızlar Kerevizdere, İngilizler Zığındere bölgesinden hücum ettiler. Türk ileri mevzileri hemen hemen kalmamıştı; ilk siperlerde tutunmaları imkânsızdı; adeta açıkta idiler. İrtibat yollarından ikinci siperlere geçerlerken epeyce zayiat verdiler. Yusuf’un da sol kolunu bir mermi sıyırdı. Ondaki kanı gören Hasan Şakir telaşlandı.</p>

  <p class="normal">- Yusuf vuruldun!</p>

  <p class="normal">- Önemli değil, hafif bir sıyrık.</p>

  <p class="normal">Makineli tüfek tarrakaları, “Hurra! Hurra!” haykırışları, bomba patlamaları, intikalleri önlemek için arkaları döven topların gümbürtüleri kulaklara kurşun döküyordu. İlk siperlerden ikinci siperlere geçerlerken, aynı siperlere ihtiyat birliklerinin kaydırılmasıyla, Türkler sağlam bir hat meydana getirdiler. Yeni takviye birlikleri de intikal edince, karşı hücuma geçecek seviyede güçlendiler. Öndeki sıra namlularını siperin önüne yerleştirip, büyük gürültülerle, yakıp yıkarak gelen düşmana ateş ederken, arkada subaylar birliklerini süngü hücumuna hazırlıyorlardı. Yusuf’un yanındaki Hasan Şakir, “Allah” çığlığıyla olduğu yere kıvrıldı. Yusuf onu tutup, “Şakir! Şakir!” diye sarsarken Oğuz Amca yanına geldi; kurşun sol gözünden girmiş, kafasının arkasında kocaman bir delik açarak çıkmıştı. Subaylar “ileri” emrini verdiler. Gerek Yusuf’un, gerekse Oğuz Amca’nın gözlerinin önünden, ruhunu teslim eden Hasan Şakir’in kıvrılışı gitmiyordu. Onun intikamını almak hırsıyla, kuvveti birkaç misline çıkaran o korkunç öfkeye kapıldılar; yürekleri kederli ve zalim bir hınçla dolmuştu; ne yaptıklarını bilmez halde birinci siperlere daldılar. Zaten çok kanlı bir boğazlaşma başlamıştı; satırlar atılıyor, süngüler saplanıyor; çığlıklar, naralar birbirine karışıyordu. Bu boğazlaşma sırasında Oğuz Amca elden geldiği kadar Yusuf’u gözden kaybetmemeye çalışıyordu.</p>

  <p class="normal">İrtibat yollarından devamlı yeni kuvvetler intikal ettiğinden, tutunamayacaklarını anlayan Fransızlar, çekilmeye başladılar. Top atışlarına hedef olmamak için Türkler de onları süratle takip ediyorlardı.</p>

  <p class="normal">Saflar birbirine karışmıştı; el bombaları fırlatılıyor, süngüler parlıyor, Senegalli’nin havada uçan satırı bir erin göğsüne saplanıyordu. Kimsenin dermanı kalmamıştı; ama bir anlık durgunluk insanın gövdesinden başının ayrılmasına sebep olurdu.</p>

  <p class="normal">Nasılsa iki tarafın kuvvetleri birbirinden açılır gibi oldu. Toplar, makineliler devreye girdi; bu ateş selinin önünde durmak mümkün değildi; yakınlarında bulunan siperlere dalmaya başladılar. Gözü dönmüş Yusuf, kanlı süngüsüyle üzerine çullanacağı bir düşman askeri ararken, Oğuz Amca, destekli bir tokatla karışık itince, o da sipere düştü. Kaçamayan yaralıların feryatları silâh seslerinde boğuluyordu. Fundalıklar gibi yaralılar da bu kurşun yağmurunda doğranıyordu.</p>

  <p class="normal">Gecenin siyah örtüleri tedirgin bir sükûnet getirdi. Oğuz Amca ile Yusuf aynı siperdeydiler. Oğuz Amca Yusuf’a bakıyor, sık sık gözlerini kuruladığını anlıyordu. O da Hasan Şakir’e çok acımıştı; fakat Yusuf kadar acıyamayacağını biliyordu. Aynı ahlâkı paylaşan ikiz kardeş gibiydiler. Yusuf yerinden kalktı; Oğuz Amca anlamıştı; Yusuf’u takip etti.</p>

  <p class="normal">Siperin çıkış yerinde, ayaklar altında kalan Hasan Şakir’in cesedine, gelip geçen basmıştı. Yusuf başucuna çömeldi; dolu gözlerle Hasan Şakir’e bakıyordu. Karanlıktı; yüzünü seçemiyordu. Kendini tutamadı; göğsünden kabuk gibi sert ve yırtıcı bir hıçkırık fırladı; üzerine kapanıp:</p>

  <p class="normal">- Kardeşim, diyerek hıçkırmaya başladı.</p>

  <p class="normal">Oğuz Amca da yaşları ip gibi uzanmasına rağmen kendine hakim olmanın, Yusuf’u teskin etmenin lüzumunu duyuyordu. Hiçbir gözyaşı, hiçbir çılgınlık Hasan Şakir’i geri getirmezdi. Sabırdan başkası anlamsızdı. Kendini zorladı; yanına çömeldi; göğsü dalgalı bir deniz gibi sarsılan Yusuf’un sırtını okşarken boğuk bir sesle:</p>

  <p class="normal">- Yusuf kalk, diyordu.</p>

  <p class="normal">Ne yazık ki Yusuf kalkacak durumda değildi; Oğuz Amca, omuzlarından tutup, ayağa kaldırdı.</p>

  <p class="normal">- Yapabileceğimiz birşey yok; takdir böyleymiş. Hz. Peygamber, “Şehitler bu dünyaya bir daha gelseler, gene şehit olmak isterler” diye buyurmuyor mu? Allah’ın sevgili kuluymuş.</p>

  <p class="normal">Gözyaşlarını silen Yusuf, hıçkırıklar arasında yakarışta bulundu:</p>

  <p class="normal">- Rabbim! Bizi ahirette ayırma! Bu acıya nasıl dayanacağım?</p>

  <p class="normal">Oğuz Amca’nın bulanık sesi sanki ruhanî bir iklimden geliyordu.</p>

  <p class="normal">- Rabbimiz’e teslim olup, üzüntüyü bırakalım. Hazır fırsat varken defnedelim; hiç değilse, mezarının nerede olduğunu biliriz. Ceplerini ara; belki ailesine göndereceğin birşey bulabilirsin.</p>

  <p class="normal">Yusuf, ceplerini ararken hıçkırıktan boğulacaktı. Parasına dokununca, yılan sokmuş gibi titredi; alamadı. Kalbinin üstündeki cebini yoklayınca, eline Dilâra’nın resmi geldi; onu gene usulca yerine koydu. İç cebinden çıkardığı kâğıtları buruşturmadan cebine soktu.</p>

  <p class="normal">Oğuz Amca, Hasan Şakir’in baş tarafına geçip, iki omuzundan tuttu.</p>

  <p class="normal">- Hadi, sen de ayaklarından kaldır; götürelim.</p>

  <p class="normal">Hıçkırıkları dinmeyen Yusuf, ayaklarından tutup, kaldırdı. Kanlı başı arkaya düşen Hasan Şakir’i siperden geriye götürdüler.</p>

  <p class="normal">Seyrek de olsa ışıldayan yıldızların altındaki yarımadaya derin bir sessizlik hakimdi. Bir tepeciğin üzerinde, küçük bir gürgen fidesi vardı. Kaybolmaması için o gürgen fidesinin dibinde mezarını eşmeye başladılar. Yusuf kazmasını sallarken, gözyaşları yağmur gibi boşanıyordu. Vefa Lisesi’nden beri paylaştıkları günler bir bir gözlerinin önünden gelip geçiyordu. Dedesi Müderris Rasih Efendi’nin sınıfta gözyaşlarıyla yaptığı konuşmayı hatırladı. O ihtiyar nasıl da heyecanlanmış, vatan ve millet endişesi bütün acılarının üstüne çıkmıştı. Bu yalan dünyada bir tek torunuyla kalmıştı. “Şimdi de onu gömüyoruz” diye zihninden geçirirken boğazında hıçkırıklar düğümleniyor, nefes alması güçleşiyordu. Yüreğinde sır gibi sakladığı sevgilisi Dilâra da gözlerinin önündeydi. O, ne yapacaktı?…</p>

  <p class="normal">Oğuz Amca da Yusuf’a belli etmeden sık sık gözlerini kuruluyordu. Okumuş çocuktu; terbiyeli, saygılıydı. Nasıl da içten, “Oğuz Amca” deyişi vardı. Aynı anda kendisini teselli etmenin zaruretini de duyuyordu. Hiç değilse Hasan Şakir’in mezarı olacaktı. Ya Allahuekber Dağları’nda şehit düşen iki oğlunun cesetlerini aç kurtlar kimbilir nasıl parçalamışlardı!.. Oğlu Mustafa nerede idi? Sağ mıydı? Onu bu dünya gözüyle görebilecek miydi? Karısı, küçücük kızı Nadiye’nin halleri niceydi?…</p>

  <p class="calibre2"><div class="calibre1" id="calibre_pb_15"></div>
</p>

  </body>
</html>
