<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Gökçeada’ya gelen Başkomutan Monro ilk iş olarak Gelibolu Yarımadası’nın çevresini gezmeye karar verdi. Göklerinde cennet kokularının dolaştığı baharın keklik gözü gibi billur havaları yerini hırçın, rüzgârlı, soğuk, bulutlu günlere bırakmıştı. Kurmay Heyeti’yle bindiği muhrip, dalgalı denizde yol alırken, güçlü dürbünleriyle sislerin doruklarına tünediği tepelerdeki siperleri inceliyorlardı. Hava bulanıktı; istedikleri şekilde göremiyorlardı; ama bir fikir edinmek istiyorlardı, nasıl olsa karaya çıkacaklardı.</p>

  <p class="normal">Akşam karargâha döndüklerinde Birdwood, Lisle ve diğer kolordu, tümen komutanları da gelmişlerdi. Başkomutan Monro hepsinin ayrı ayrı elini sıkarken Birdwood’un bitkinliği dikkatini çekti. Emektar, cesur komutanın hal hatırını sormakla toplantıyı açmayı uygun buldu. Masasına oturdu; bakışlarını yumuşattı.</p>

  <p class="normal">- Sayın Birdwood sizi yorgun görüyorum; inşallah sağlığınız yerindedir.</p>

  <p class="normal">Birdwood hafifçe gülümsedi.</p>

  <p class="normal">- Sağlığımdan şikâyetçi değilim; yalnız oldukça yorgunum sayın Başkomutan.</p>

  <p class="normal">Her halinden karamsarlığı belli olan Monro’nun, sesi de bir askerin kararlılığından yoksundu.</p>

  <p class="normal">- Ne düşünüyorsunuz sayın Birdwood; Boğaz’ı geçebilecek miyiz? Geçemezsek, bizi nelerin beklediğini hepimiz biliyoruz.</p>

  <p class="normal">Bakışları duruldu; yüzü önemli anlarındaki tunçtan ifadesine kavuştu.</p>

  <p class="normal">- Aylardan beri burada mücadele ediyoruz. Yanlış anlamayacağınıza inanarak, bir hususu belirtmek isterim. Bugüne kadar ki başarısızlığımız kesinlikle komuta kademesinden veya ordumuzun disiplinsizliğinden kaynaklanmadı. Askeri bilgilerimizin gereği ne yapmamız icap ediyorsa, hepsini yaptık. İmparatorluğumuzun ve müttefiklerimizin buraya ayırabildikleri bütün imkânları en akılcı şekilde kullandık; askerlerimiz de az fedakârlık ve cesaret örnekleri sergilemediler; fakat Türklerin inadını kıramadık. Kolay kolay da kırabileceğimizi zannetmiyorum. Tabii biz askeriz; komutanlarımızın emrindeyiz.</p>

  <p class="normal">Onu dikkatle dinleyen Monro’nun rengi biraz değişti.</p>

  <p class="normal">- Ne yapmamızı tavsiye edersiniz?</p>

  <p class="normal">- Onların bedenini yenebiliriz; ama ruhlarını yenmeyi unutalım. Zaferimiz, Türkler’in fakirliğinin üzerine gitmekle mümkündür. Savaşı top, tüfek, teçhizat bakımından yeterli olamayacakları geniş cephelere yaymalıyız.</p>

  <p class="normal">- Yani?</p>

  <p class="normal">- Burayı boşaltalım. Mısır üzerinden veya Türkler’in yeterli silâh ve teçhizatla karşımıza çıkamayacakları kadar geniş bir alana savaşı yayabileceğimiz bir bölgeden cepheyi açalım. Başka bir çıkış yolu göremiyorum.</p>

  <p class="normal">Bakışlarını General Lisle’ye çevirdi.</p>

  <p class="normal">- Siz ne diyorsunuz?</p>

  <p class="normal">- Biliyorsunuz, ben bu cephede yeniyim; General Stopford’un yerine tayin edildim. Fakat General Birdwood’la aynı düşünüyorum. Karşımızdaki düşmanı ölüm korkusuyla dağıtacağımızı veya öldürüp, tüketeceğimizi zannetmek yanlıştır. Ancak imkânsızlıklarından istifade etmekle zafere ulaşabiliriz. Gerisi boşuna can ve zaman kaybıdır.</p>

  <p class="normal">Birdwood’u ve Lisle’yi dinlerken Başkomutan Monro’nun yüzünde kaygılı bir ifade belirdi; çünkü bu iki generali yıllardan beri tanıyordu; kolay kolay pes edecek insanlar değillerdi. Kendisi için mesele anlaşılmıştı; savaşı sürdürüp, riske girmenin anlamı yoktu. Bakışlarını diğerlerine çevirdi.</p>

  <p class="normal">- Aksi düşüncede olan varsa, buyursun söylesin.</p>

  <p class="normal">Hiç kimse konuşmadı. Bakışlarını subaylarda ayrı ayrı gezdirdikten sonra çok şey ifade eden bir sesle!</p>

  <p class="normal">- Mesele anlaşılmıştır, dedi.</p>

  <p class="calibre2"><div class="calibre1" id="calibre_pb_3"></div>
</p>

  </body>
</html>
