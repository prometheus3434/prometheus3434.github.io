<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">İkisi beraber sürünmeye başladılar. Kuru dereyi geçip, devam ettiler. Denizin kenarında iyice boy atmış otlukların arasına geldiklerinde Hasan Çavuş, o yeri eliyle gösterdi. Ay gökte, tek başına soluk bir leke gibi, hüzünlü bir suskunluk içinde bulunduğundan Teğmen Hüsameddin göremiyordu. Kısa bir süre dikkat edince, seçebildi; büyücek bir mavna sazlığın içine çekilmiş, duruyordu. Üstü tahtalarla örtülüydü. Triumpf’un çevresinde dolanan kruvazörlerdeki nöbetçiler, her an orayı kontrolleri altında bulundurabilirlerdi. O bölgeyi ablukaya almalıydılar.</p>

  <p class="normal">Ay batmıştı; ama ortalık zifiri karanlık değildi; gözleri de alışmıştı; on-onbeş metre çevrelerini seçebiliyorlardı. Ömer Çavuş’un mangasına yaklaştıkları sırada bir silâh patladı; oldukları yerde kaldılar; ardından iki el daha ateş edildi. Aylardan beri gece gündüz top, makineli tüfek, bomba gürültülerinin eksik olmadığı buralarda, ne gariptir ki, bir saat önceki müsademeden başka, derin bir sükûnet hakimdi; patlayan mermiler, bu sükûneti bozmuş, tedirgin bir hava estirmişti. Triumpf yaktığı projektörünü yukarlarındaki İntepe’ye tuttu; oraları tarıyordu. Fundalıkların arasında birden yaylım ateşi başladı. İntepe’nin değişik yerlerinden de silâh sesleri geliyordu. Tepedeki atışların donanmanın dikkatini oralara çekmek için yapıldığını düşünen Teğmen Hüsameddin ile Hasan Çavuş birbirlerine baktılar; Teğmen Hüsameddin, “Dur!” anlamında işaret etti. Bu anda Ömer Çavuş’un “Sağa doğru! Sağa doğru!” dediğini duydular. Ömer Çavuş’un sesinden sonra silâh patlamaları daha da sıklaştı. Ömer Çavuş’un emrindeki manganın ateş ettiğinden şüpheleri kalmamıştı. Önlerindeki kalın gövdeli ağacı işaret eden Teğmen Hüsameddin:</p>

  <p class="normal">- Şu ağacı siper al, dedi. Ben de mavnanın yanına doğru kayayım.</p>

  <p class="normal">Hasan Çavuş, ağacın yanına fırladı; dibine yattı. Teğmen Hüsameddin mavnanın göründüğü yere kadar süründü; yüzünü İntepe’ye döndü; tabancası elinde, parmağı tetikteydi; yürek çarpıntılarının toprağın derinliklerine yayıldığını hissediyordu.</p>

  <p class="normal">Az sonra Hasan Çavuş’un siper aldığı kalın gövdeli ağacın yukarısındaki sazlıklar sallanmaya başladı; sallanmalar denize doğru iniyordu. Ağacın dibinden patlayan iki el silâhı, iki düşman feryadı takip etti. Artık düşman feryatlarını iyice ayırabiliyorlardı. Sazların arasından fırlayan bir kişi de koşuyordu; Hasan Çavuş’un ateşiyle o da sendeleyip, düştü.</p>

  <p class="normal">Bekliyorlardı; sazlıkta herhangi bir kıpırdama görünmüyordu. Bulundukları yerlere sinmiş de olabilirlerdi. Beklemeye devam ederlerken İntepe’nin çeşitli yerlerinden silâh sesleri geliyor, Ömer Çavuş’un mangası da zaman zaman ateş ediyordu. Ateş birden sıklaştı; silâh patırtıları arasında “Ah!” diye bir sesi de Teğmen Hüsameddin işitir gibi oldu. “Kimdi ‘Ah’ diyen? Yaralandı mı, öldü mü?” düşüncesiyle askerleri bir bir gözünün önünden gelip, geçtiler. Hiçbirisi için “Budur” diyemedi; zaten sesi belli belirsiz duymuş; ama içine kuşku düşmüştü.</p>

  <p class="normal">Teğmen Hüsameddin saatine baktı; sabah yakındı; hava aydınlandıktan sonra yerinden kıpırdaması çok zordu. Hasan Çavuş’a gerekli emri verip Ömer Çavuş’un kumandasındaki manganın yanına gitmeliydi. Bedri Çavuş’un mangasıyla irtibat sağlanmalı, günü nasıl geçireceklerine karar vermeliydi; hem de “Ah!” sesinin kime ait olduğunu anlamalıydı… Sürüne sürüne Hasan Çavuş’un yanına geldi.</p>

  <p class="normal">- Sen burada kal. Ağaca çıksan, mavnayı daha iyi kontrol altına alabilirsin. Ben Ömer Çavuş’un mangasının yanına gidiyorum. Gün ışıdıktan sonra bir yere kıpırdıyamayız; tertibat almamız gerekiyor.</p>

  <p class="normal">Teğmen Hüsameddin fundalıkların arasında oldukça güç yol alıyordu. Sağ elinin avuç içi kanıyordu; yüzü de birkaç yerden sıyrılmıştı. Kan-ter içinde ilerlerken bir ses duydu.</p>

  <p class="normal">- Kim o? Parola?</p>

  <p class="normal">- Ben Teğmen Hüsameddin; parola “Yılmaz”</p>

  <p class="normal">Yanlarına yaklaşınca Ömer Çavuş’a sordu.</p>

  <p class="normal">- Ne var ne yok?</p>

  <p class="normal">- Mardinli Hurşit boğazından yaralandı. Düşmandan ikisini yere serdik. Diğerleri kaçtılar.</p>

  <p class="normal">- Bedri Çavuş’un mangasıyla irtibat sağladınız mı?</p>

  <p class="normal">- Sağladık kumandanım. Onlarda bir yaramazlık yok.</p>

  <p class="normal">Mardinli Hurşit derin derin soluyordu. Görebildiği kadarıyla yüzü de acılıydı.</p>

  <p class="normal">- Nasılsın Hurşit?</p>

  <p class="normal">- Sağ olun, iyiyim kumandanım.</p>

  <p class="normal">Önlerindeki büyük incir ağacının altında günü geçirebilirlerdi; uçaklarla yapılacak gözetlemelerden ağacın geniş dalları onları gizleyebilirdi. Fakat Hasan Çavuş gün boyunca o ağaçta kalabilir miydi? Herşeyi mükemmel organize etmek istiyordu. Ömer Çavuş’a:</p>

  <p class="normal">- Bedri Çavuş’a haber gönder, dedi. Bulundukları yerde günü geçirecekler. Sessizce siper kazsınlar. Havadan yapılacak gözetlemelere karşı da çalı çırpı ile maskelesinler. Bizim de incir ağacının altında olduğumuzu bilsinler. Buradaki askerlerin bir kısmı siper kazsın, bir kısmı da çevreyi ve bilhassa tepeleri gözetlesin. Ben Hasan Çavuş’un yanına gidip, geleceğim.</p>

  <p class="normal">Askerlerin birkaçı sırtlarındaki kazmaları çıkarıp, eşmeye başladılar. Yumuşak toprak kolayca kazılıyordu.</p>

  <p class="normal">Teğmen Hüsameddin sürüne sürüne Hasan Çavuş’un çıktığı ağacın dibine yaklaştığı sırada bir ses duydu.</p>

  <p class="normal">- Parola?</p>

  <p class="normal">- “Yılmaz”; ben Teğmen Hüsameddin.</p>

  <p class="normal">Biraz daha yaklaştıktan sonra, duyabileceği ölçüde seslendi.</p>

  <p class="normal">- Hasan Çavuş, gün boyunca orada kalabilir misin?</p>

  <p class="normal">- Kalırım kumandanım.</p>

  <p class="normal">- Boğaz’da neler oluyor?</p>

  <p class="normal">- Torpitolar Seddülbahir taraflarına çekiliyorlar.</p>

  <p class="normal">- Triumpf’un durumu ne?</p>

  <p class="normal">- Olduğu yerde duruyor.</p>

  <p class="normal">- Biz, gün boyunca şu incir ağacının altında kazılan siperlerde olacağız. Bu saatten sonra kimseyi yakalamaya çalışamayız. Mavnaya yaklaşan olursa, ateş edersin.</p>

  <p class="normal">- Baş üstüne kumandanım.</p>

  <p class="normal">Manganın yanına geldiğinde siperler kazılmış, yukardan görünmemesi için dikenlerle maskelenmişti; incir ağacının dalları da zaten örtüyordu.</p>

  <p class="normal">Güneşin öncüsü sabah yıldızı epeyce yükselmişti. Tan yerinde kızıllık belirince, fundalıkta iki nöbetçi bırakıp, sipere girdiler. Çantalarında ekmek, çökelek vardı; mataraları da su doluydu; akşama kadar sıkıntıları olmazdı. Yalnız Mardinli Hurşit’in durumu onları üzüyordu. Rengi kül gibiydi; devamlı da kan kaybediyordu. Ömer Çavuş, tütün basmış, sarmıştı. Kanama sanki biraz azalmış; ama tamamen durmamıştı. Siperin duvarına yaslanmış, ayaklarının arasına tüfeğini uzatmıştı. Her halinden acı çektiği, tâkatinin tükendiği belliydi. Teğmen Hüsameddin sık sık, “Nasılsın Hurşit?” diye soruyor; aynı cevabı alıyordu. “İyiyim kumandanım.”</p>

  <p class="normal">Seddülbahir’de kıyametin kopması için günün ışıması bekleniyordu. Seddülbahir’in beş kilometreyi bulan kara cephesinden ve Gelibolu’nun güney ucunu çevreleyen üç taraftaki denizden sanki bir volkan aniden püskürmeye başladı. Siperden çıkıp, fundalıkların arasında kendisine elverişli bir yer bulan Teğmen Hüsameddin, dürbününün merceğinden Müttefik kara topçusunun ve batıda Zığındere’ye, güneyde Seddülbahir’e yaklaşmış, doğuda Boğaz’ın iki kilometre kadar içine girmiş düşman savaş gemilerinin üç taraftan ateş ettiklerini görüyordu.</p>

  <p class="normal">Bombardıman diğer zamanlara göre daha şiddetli ve sürekli idi. Türk ilk hat siperleri, aradaki irtibat hendekleri, gerideki gizli yollar, derinlikteki tahkimat, dur durak bilmeden dövülüyordu. Özellikle savaş gemileri durup durup vuruyor, istedikleri şekilde yer değiştirerek hedef belirliyorlardı. Toprak çukurlara gömülmüş askerler, onlara sonsuzluk kadar uzun gelen bu fırtınanın bir an önce dinmesini bekliyorlardı; ne çare ki dinmek bilmiyordu… Siperlerdeki patlamalarla yanındakiler kanlı et ve kemik parçalarına dönüşürlerken, sağ kalanlar “Selâten Tüncina”yı okuyarak, bilmeyenler “Tekbir” getirerek, Yaradan’larından korunmalarını diliyorlardı. Bu çelik kasırgaya karşı, toprak çukurların onları korumaları hemen hemen imkânsızdı… Fakat çaresizdiler; dayanacaklardı… Aralıksız dört saat süren, ölüp ölüp dirildikleri bu kasırgada Müttefik askerleri süngüleri takılmış tüfeklerini siperlerden havaya kaldırıp, “Hurra! Hurra!” diye bağırarak Türk askerlerinin moralini bozmaya çalışıyorlardı. Onlar “ Hurra! Hurra!” naralarıyla tüfeklerini kaldırıp, indirdikçe, avının üzerine atlamaya hazırlanan pars gibi Oğuz Amca bakıyordu.</p>

  <p class="normal">Bombardıman birden durunca, hücum başlıyor zannıyla Türkler siperlerinden fırladılar. Ardından yağan şarapneller büyük kayıplarına sebep oldu; ama bu oyuna ikinci kere gelmediler; bombardıman kesilince, dışarıya gözetleme yerlerinden bakıyor, elleri tetikte bekliyorlardı. Şarapnelleri sadece fundalıkları biçiyor, taşlardan ateş çıkarıyorlardı.</p>

  <p class="normal">Bu kadar dövmeden sonra, Müttefiklerin komutanları, haklı olarak Türk ileri siperlerinden direnç beklemiyorlardı. Top atışlarını gerideki siperlere kaydırdıkları sırada, bütün birliklere moral verebileceklerinden, parlak üniformaları güneşin altında yıldır yıldır yanan deniz kuvvetlerine mensup, Colling Wood kıtaları boru sesleri, trampet vuruşları, denize yakın vadilerde birbirine karışan beygir kişnemeleriyle, geniş bir hat üzerinde geçit resmini andırır şekilde ihtişamlı bir yürüyüşe geçtiler. İlk günden beri cephede boğuşanlar, bu yeni güç ve muhteşem manzara ile gerçekten büyük moral kazandılar. Bunlar Türk siperlerine yaklaştıkları sırada, sağ taraftan ateşe tutulmalarına rağmen tam siper yere yatıp, sürünerek ileriye devam ettiler. Türkler’in ilk mevzileri feci şekilde hırpalanmıştı; pek çok yerden cılız ateş geliyordu. Colling Wood kıtaları bir yandan Türkler’i ateş altına alıp diğer yandan ilerliyorlardı. Sportmen yapılı, enerjik bu askerler, ünlerini haklı çıkaracak kadar cesurdular; verdikleri kayıpları önemsemeden hedeflerine yaklaşıyorlardı. Kısa zamanda bir taburları tamamen mahvolmasına rağmen, Türkler’in sol cenahtaki ileri mevzilerini ele geçirdiler. Fakat böyle ihtimaller de Türk Kumanda Heyeti tarafından düşünülmüş, bazı birlikler, bu siperleri görecek tarzda yanlara yerleştirilmişti. Yanlardan gelen ateş, ileri mevzileri ele geçirenleri perişan etti; ağır kayıplarla geri çekildiler.</p>

  <p class="normal">Emsaline zor rastlanabilecek kadar gözkamaştırıcı taarruzun istenilen ölçüde başarıya ulaşmamasına, Queen Elizabeth’ten izleyen Başkomutan Hamilton ve Danışma Heyeti’nin akılları ermiyordu. Nasıl olurdu?… Etten ve kemikten yaratılanların saatlerce süren çelik kasırgaya dayanmaları mümkün müydü?.. Türkler mutlaka sarsılmış olmalıydılar. Hemen hücum tazelenmesi için emir verdi. Gerideki birlikler de cepheye sevkedildiler. Ama boğaz boğaza olan çarpışmalar bir çizgi üzerinde sürüp gidiyordu. Hücumu daha etkili hale getirmek için adalardaki bütün ihtiyatları karaya çıkarıyorlardı.</p>

  <p class="normal">Gouroud da bütün askerler için büyük moral kaynağı idi. Fransızlar’ın Norbonne Arslanı olarak ün salmış bu kahramanlarının, ününe uygun heybeti de vardı. Çalıyı andıran kaşlarının altında uzakları süzen ateş gibi gözlerinden zalim bir gurur, soğuk bir küçümseme hiç eksik olmazdı. Emirlerini hep kılıcı andıran keskin bir sesle verirdi. Aldığı madalyalar nerdeyse göğsüne sığmıyordu. Bugünkü taarruzu o yönetiyordu. Bilhassa Fransız birlikleri şahlanmışlardı; Gouroud’un ününe gölge düşürmek istemiyorlardı.</p>

  <p class="normal">Rüzgârlı olmasına rağmen, hava boğucu ve sıcaktı. Ölüm, dirim savaşına giren ordusuna moral verebileceği için Hamilton, Kurmay Heyeti’yle karaya çıkıyordu. Karaya yaklaşınca, göz gözü görmeyecek kadar yoğun bir toz bulutu içine girdiler. Patlamaların savurduğu toz toprağın karadan denize doğru uçuşması mesajların gelmesine mani değildi. General Hunter-Weston’un bölgesindeki sol kanat birlikleri Türkler’i geri püskürtüyordu. Manchester Tugayı ise merkezde, Alçıtepe’nin alt yamaçlarındaki siperlerden Türkler’i atmayı başarmıştı.</p>

  <p class="normal">Fransız Kolordusu da doğudaki bazı mevzileri ele geçirmişti; kalanları ele geçirmek üzere iken, sanki balyoz Kolordu’nun beynine indi. Yarbay Selâhaddin Adil’in kumandasındaki Onikinci Tümen fırtına gibi cepheye intikal etmiş; olanca gücüyle Fransızlar’a bindirmişti. Fransızlar ele geçirdikleri mevzileri terketmek zorunda kaldılar.</p>

  <p class="normal">Ne çare ki Türkler’in batıdaki durumu gittikçe vahim bir hal alıyordu. Bu bölgede İngiliz birlikleri, Alçıtepe köyü istikametinde sekizyüz metre kadar ilerlemişlerdi. Bunlara karşı koyan Albay Halil Sami’nin kumandasındaki Dokuzuncu Tümen artık tâkatsizdi; taburları hayalete dönmüştü. Binbaşı Mahmud Sabri, Binbaşı Lütfi’nin yalın kılıç direnmeleri de pek fazla netice vermiyordu; ama bir türlü de bozguna uğramıyorlardı. Her karış toprağı düşmana pahalıya mal ederek adım adım çekiliyorlardı. Türkler’in kırılmakta olan direncini sezen İngiliz birlikleri de olanca güçleriyle yükleniyorlardı; artık önlerinde durmaları çok zordu.</p>

  <p class="normal">Her geçen dakika Türkler için ümitlerin tükendiğini gösteriyordu. Topçu Grup Kumandanı Alman Binbaşı Binhold, tepeden bakıyordu; cephe değişik yerlerden yarılmak üzereydi; vehamet engellenemez durumdaydı; düşmanın eline topların sağlam geçmesini istemediğinden Beşinci Topçu Alayı, İkinci Batarya Kumandanı Teğmen Arif’e şu emri vermek zorunda kaldı: “Düşman birinci hat siperlerimizi işgal etti; ilerlemeye devam ediyor. Görevimiz bitmiştir. Topları tahrip ederek geri çekiliniz.”</p>

  <p class="normal">Alçıtepe’nin önemini bilen Teğmen Arif geri çekilmek istemiyordu. Düşmanı bir başka yerde durdurmaları nasıl mümkün olurdu?… Siperden fırladı; elinde kılıç, şarapnellerin savurduğu toz toprak bulutunun arasında bağırmaya başladı:</p>

  <p class="normal">- Sesime gelin! Korkmayın! Düşmanı durdurduk!</p>

  <p class="normal">Göğe savrulan taş toprak ortalığı göz gözü görmez hale getiriyor, şarapneller yağıyor, sağa sola koşan Teğmen Arif’e bir misket isabet etmiyordu. Dağılmış, perakende haline gelmiş, askerleri topluyor ve hemen siperlere yerleştiriyor; devamlı aynı şeyleri söylüyordu.</p>

  <p class="normal">- Sesime gelin! Korkmayın! Düşmanı durdurduk!</p>

  <p class="normal">Siperlere yerleştirdiklerinin arasında Oğuz Amca, Akyazılı Mehmed de vardı. Oğuz Amca’nın kaşı yarılmış, sol gözü kapanmıştı. Akyazılı Mehmed de tanınmaz haldeydi; saçı sakalı birbirine karışmış, sağ omuzu kanlar içindeydi. Patlayan şarapnellerle kaynayan toz toprağın arasında küçük şimşekler birbirine çarparken Oğuz Amca Yusuf’un sesini işitti.</p>

  <p class="normal">- Çekiliyoruz! Tepeye doğru!</p>

  <p class="normal">Oğuz Amca da ona bağırdı.</p>

  <p class="normal">- Düşmanı durdurduk! Buraya gelin!</p>

  <p class="normal">Yusuf’un yanında Hasan Şakir ve daha birkaç er vardı. Onlar da sürünerek Oğuz Amca’nın sesine geldiler. O hengâmede bir ara sağ tarafında bulunan gencecik, yakışıklı Hasan Şakir Oğuz Amca’nın gözüne çarptı. Bir yar gibi toprağa sarılmış, ecel terleri dökerek başını, kollarını, vücudunu sığınabildiği çukurun içine çekmeye çalışıyordu. Gelişi güzel güneye doğru ateş etmeye başladılar. Acı feryatların arasında Oğuz Amca zaman zaman Yahya Çavuş’un sesini duyuyordu.</p>

  <p class="normal">- Gün bu gündür!… Analarımız bizi bugün için doğurdu!..</p>

  <p class="normal">Teğmen Arif toplayabildiği yüzelli kadar askeri o kargaşada bataryanın aşağısındaki sırtlara yerleştirdi. Bazısı hafif yaralıydı; kimisinin eli, kimisinin yüzü veya ayağı kanıyordu. Vadiden yukarıya İngiliz birlikleri dalga dalga çıkıyorlardı. Teğmen Arif sık sık emrini tekrarlıyordu.</p>

  <p class="normal">- Ateş!</p>

  <p class="normal">Oğuz Amca, Yahya Çavuş, Akyazılı Mehmed, Yusuf, Hasan Şakir ve diğerleri namluları ısınmalarına rağmen devamlı tetik çekiyor, boş kovanları fırlatıyorlardı. İngilizlerin dalga dalga yaklaşmaları durur gibi oldu. Ateşin sönüklüğünü anlamamaları için Teğmen Arif top bataryasına da devamlı ateş ettiriyordu. Ateşle sarsılan İngilizler böyle bir mukavemet beklemiyorlardı; onlara cephenin kesin dağılmak üzere olduğunu zannetmeleri güç vermişti. Halbuki şimdi Türkler’in piyadesi, topçusu karşılarındaydı. Araziye yayılıp, ateşe başladılar; arkalarındaki topçulara aşırtma ateşle önlerini dövmelerini bildirdiler. Yüzlerce topla, bir bataryanın düellosu başladı. Yanlarına düşen top mermilerinin fışkırttığı toz duman içinde piyadeler de birbirlerine ateş ediyor, bomba savuruyorlardı.</p>

  <p class="normal">Bir mermi, Türk toplarından birinin tam namlusuna isabet etti. Namlu parça parça oldu. Çevresindeki erlerden ikisi cansız yere düştü; Teğmen Arif’in sol yanağı patladı, boğazından aşağıya kan akıyordu. Elazığlı Hasan bağırdı:</p>

  <p class="normal">- Yaralandınız kumandanım!</p>

  <p class="normal">Top sarsıntılarının arasında Teğmen Arif’in sesi yükseldi.</p>

  <p class="normal">- Yaralanmak önemli değil! Ateş!</p>

  <p class="normal">Kan revan içinde olmasına rağmen, sağ elindeki kılıcını sallayarak sık sık piyade erlerinin yanına koşan, tekrar başlarına dönen kumandanları Teğmen Arif topçulara büyük moral veriyordu. Zemini göçürürcesine bir sarsıntıyla ateşlenen topu hemen dolduruyorlardı.</p>

  <p class="normal">Ama asıl boğuşma top düellosunun altında cereyan ediyor, acı feryatlar yeri göğü sarsan yankılanmaların arasında kayboluyordu. El bombası patlamaları, makineli taramaları, mavzer sesleri Alçıtepe’nin eteklerini toz dumana boğuyordu. Oğuz Amca bu toz dumanın arasında Kınalı Murad’ı gördü; çukurdan çukura sincap gibi atlıyor, tetik çekiyordu.</p>

  <p class="normal">Arıburnu’ndaki hücuma rağmen, oradaki bazı kuvvetleri Seddülbahir’e sevketmek mecburiyetinde kalan Esat Paşa, karargâhında duramıyor, her an Alçıtepe’nin düştüğü haberini alacağından korkuyordu. Bu tepeyi ele geçiren Müttefikler, uzun menzilli toplarıyla Çanakkale Boğazı’na, hatta Gelibolu Yarımadası’nın güney kesimine, Kilitbahir-Çanakkale hattı da dahil olmak üzere, bütün bölgeye hakim olabilirlerdi. Fakat bir türlü Alçıtepe’nin düştüğü haberi gelmiyordu. Belki de orada olağanüstü hadiseler cereyan ediyordu? Ama ne olup bittiğini bilmiyorlardı. Sadece düşmanın bütün ağırlığıyla yüklendiği Alçıtepe’nin düşmediğini biliyorlardı. Arıburnu’ndan yola çıkan birliklerin kumandanlarına Esat Paşa sık sık yeni haberler göndererek daha çabuk olmalarına dair emrini tekrarlıyordu. Eriyle, subayıyla, onlar da kızgın güneşin altında insanüstü gayretle yürüyorlardı.</p>

  <p class="normal">Yardıma gelişleri balonlarla tespit edilince, donanmanın aşırtma ateşi başladı. Çevrelerine düşen koca koca mermilerden ürkmeleri, ilk önce karışıklıklara sebep olduysa da, kısa zamanda korkularını yenip, yola devam ettiler. Bu ateşte kayıp vermemek için vadileri takip etmeleri yollarını uzatıyordu. Subaylar durmadan “Haydi evlatlarım! Biraz daha gayret” diyorlar, zaman zaman Alçıtepe’nin önündeki dişe diş boğuşmayı duyar gibi oluyorlardı. Gelenlerin arasında bulunan Molla Kâzım hem yürüyor, hem devamlı okuyup o yöne üflüyordu.</p>

  <p class="normal">Yerleri belli olup zırhlıların bombardımanına tutulmalarını göze alarak Esat Paşa İntepe’deki topları da gündüz düelloya iştirak ettirmek mecburiyetini duydu; çünkü önlerinde cereyan eden savaşla Alçıtepe düştü düşecekti; bu andaki sessizlik herşeyi anlamsız hale getirebilirdi. Seyyar toplarla fundalıkların arasından ateşe başladılar; Boğaz’daki zırhlılar yerlerini tespit edip, onları ateş altına alınca, yer değiştiriyorlardı. Çakılı topların başındaki subaylar ise durumu kolluyorlardı; o hengâmede fark edilmeyeceklerini anladıkları anda ağır toplarla da ateş ediyorlardı.</p>

  <p class="normal">Fransızlar’ın ele geçirdikleri siperlerden püskürtüldüklerini haber alan Norbonne Aslanı General Gouroud o tarafa doğru yürüdü; âcizliği ne kendisine, ne de askerlerine yakıştırabiliyordu. Elinde kılıç cephenin her yerine yetişiyor, subaylara emirler yağdırıyordu. Tekrar hücum emri verdi; çünkü tecrübelerinden devamlı hücum edenin kazanacağını biliyordu; elbette bir an gelecek, direnenin direnci kırılacaktı!… Çözülme başlayınca da sonuç elde edilirdi. Bunun için hücumu sıklaştırıyor, yerinde duramıyordu. En öndeki siperlerde başlayan tıkanıklığı çözmek için oraya giderken, birden sarsıldı; kendini yerde buldu. Sol tarafı kanlar içindeydi; bir top mermisiyle kolu kopmuştu.</p>

  <p class="normal">Hatlar birbirine karışmıştı; düşmanı avlamak için başını siperden çıkaranlar, sağa sola sürünenler kurşunu yiyorlardı. Buradaki siperlere de artık siper denemezdi; hepsi dümdüz edilmişti; sadece mermi oyukları, çukurlar kalmıştı. Oğuz Amca derince bir çukur bulmuştu; oradan oraya sincap gibi atlayan, sık sık tetik çeken Kınalı Murat, Oğuz Amca’nın bulunduğu çukura düştü. Ağız burunları tıkayan toz bulutunun arasında Oğuz Amca bakışlarını ona çevirdi; mekanizma kolunu çekerek boş kovanı fırlatan Kınalı Murat, ateş edebilecek bir yer arıyordu. Pek çok silâhın arasında, kulakların dibinde patlayan tüfeği ikisi de fark ediyordu. Kınalı Murat yakınlarında patlayan tüfeğin yerini tam belirlemek için, başını kaldırınca Oğuz Amca bağırdı:</p>

  <p class="normal">- Kınalı!</p>

  <p class="normal">Oğuz Amca’nın bağırmasıyla Kınalı Murat’ın toprağa kapanması bir oldu. Onlara göz açtırmayan düşmanın tahmininden de yakında bulunduğunu anlayan Oğuz Amca, yattığı yerde hiç kımıldamıyor, bakışlarıyla çevreyi tarıyordu; nasıl olsa ateş edecekti. Toz bulutunun içinde dikkat kesilmişti. Biricik koruyucusu toprağa, ana gibi, sadık bir dost gibi sarılmış, bekliyordu. Birkaç metre sağ taraftaki tümseğin arkasında bir kasket görünmeye başladı. Oğuz Amca namlusunu doğrulttu; düşman askerinin gözü görünmeden tetiğe dokundu. Onlara aman vermeyenden kurtulduğunu anlayınca, bakışlarını Kınalı Murat’a çevirdi; sol şakağından akan kanın boyadığı yüzü, utangaçlığını koruyordu.</p>

  <p class="normal">Bataryanın önündeki hattın arasına düşman kama gibi girmişti. Oğuz Amca, Akyazılı Mehmed, Tekirdağlı Kerim sol cenahta; Ezineli Yahya Çavuş, Yusuf, Hasan Şakir sağ cenahta kalmışlardı. Her iki tarafta kalanlar da, aralarına bir hançer gibi saplanan düşmanın oluşturduğu tehlikenin şuurundaydı. Daha fazla ilerleme ve yayılmalarına engel olmak için emrinde yarım manga kadar asker kalan Ezineli Yahya Çavuş olağanüstü gayret sarfediyordu. Fakat toz dumandan, şarapnel alevlerinden fazla ilerlerini göremiyor, sık sık siperde dikleniyor, düşmanın ilerleyip, ilerlemediğini anlamaya çalışıyor, iki bomba savurduktan sonra sipere yatıyordu. Onun bu hareketi; kendilerinden kat be kat üstün düşmanın karşısındaki askerlere moral veriyor, dirençlerini artırıyordu.</p>

  <p class="normal">Oğuz Amca tüfeğine yeni mermiler sürerken yanına birisi uzandı.</p>

  <p class="normal">- Kimsin?</p>

  <p class="normal">Soluk soluğa cevap verdi.</p>

  <p class="normal">- Arıburnu’ndan geldik.</p>

  <p class="normal">O, er tüfeğini doğrulturken, daha yenileri de cepheye intikal ediyorlardı. Aradan çok geçmeden ellerinde kılıçlarla subaylar göründü; “ileri” naralarıyla toz bulutuna daldılar. Arıburnu’ndan yetişen askerler fırtına gibi esiyorlardı. Boğuşma geriye, deniz tarafına doğru kayıyordu.</p>

  <p class="normal">Oğuz Amca’nın kıpırdayacak hali kalmamıştı. Toza bulanmış kanı yüzünün sol tarafında kurumuş, bir gözünü tamamen kapatmıştı. Sağ gözüyle önündeki cesetlere bakıyordu. Birden Yahya Çavuş’u gördü; yerinden fırladı. Bütün göğsü kalbura dönmüş Ezine’nin kahraman evlâdı sırt üstü yatıyordu. Eğildi; yakasından tutup:</p>

  <p class="normal">- Çavuş! Çavuş! diye sarstı.</p>

  <p class="normal">Ruhunu teslim edeli epeyce olmuştu. Yüzü, tıpkı uyuyan bir insanın yüzü gibi sakindi. Oğuz Amca cesetten aldığı nemli gözünü Alçıtepe’ye çevirdi; Seddülbahir’deki Türk savunmasının sembolü olan o tepe akşam güneşinde ışıldıyordu.</p>

  <p class="calibre2"><div class="calibre1" id="calibre_pb_4"></div>
</p>

  </body>
</html>
