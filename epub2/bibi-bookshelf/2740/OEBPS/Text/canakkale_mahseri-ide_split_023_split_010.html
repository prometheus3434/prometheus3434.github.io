<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Başkomutan Hamilton’u Gökçeada’daki karargâhında İngiliz gazeteciler ziyaret ettiler. İçini kemiren tereddütlere rağmen yüksek moralli görünmeye çalışıyordu. Savaş muhabirleri resim çekip, Hamiton’dan görüş aldıkları sırada, Aksmead Bakletti adında bir gazeteci şu görüşü ileri sürdü.</p>

  <p class="normal">- Çanakkale cephesi bizim için hayatî önemdedir. Hiçbir fedakârlıktan kaçınmamalı, yeni tümenler getirmeliyiz. Bir bildiri hazırlayıp, Türk siperlerine atılırsa, sonuç alınabileceğine inanıyorum. Bildiriye adam başına on şiling bahşiş verileceği, affedilerek, güzel bir akşam yemeği de yedirileceği kaydedilmelidir. Bu bildiriyi okuyan aç ve perişan Türk askerleri silâh ve teçhizatıyla gelip teslim olur ve ateş hattında döğüşecek kimse kalmaz.</p>

  <p class="normal">Çalışma masasında oturan ağırbaşlı Hamilton hafifçe gülümsedi.</p>

  <p class="normal">- Cepheyi yeni birliklerle takviye imkân meselesidir. Hükümetimiz ve devletimiz, Müttefikimiz Fransa da bugüne kadar herşeyi yapmışlar ve yapacaklardır. Bundan hiç kuşkunuz olmasın. Bildiriye gelince, sayın Bakletti; siz Türkler’i tanımıyorsunuz. Dünyada Osmanlı Türk’ ünden başka dini uğruna canını fedaya tartışmasız hazır bir millet ve asker yoktur. Asker başına on şiling yerine elli İngiliz lirası teklif etsek, yine de yüzümüze çarparlar, dünyaya rezil oluruz.</p>

  <p class="normal">Hamilton basın mensuplarını uğurladıktan sonra Lord Kitchener’den aldığı telsiz haberine çok sevindi. Milli Savunma Bakanı istediği bütün kuvvetlerin gönderildiğini bildiriyor, ayrıca Lawland Tümeninin de hareket ettiğini ilave ediyordu. Bu ümit edilemiyecek kadar güzel haberin, bütün subayların, hatta erlerin morallerini etkileyeceğini düşünüyordu. Karaya çıkmalı, ağır kayıplar veren birliklerini ziyaret etmeli, onları yeni taarruzlar için hazırlamalıydı.</p>

  <p class="normal">Öğleden sonra Hamilton Kurmay Heyeti’yle Seddülbahir’e hareket etti. Çevresinde oturan Kurmay Heyeti’yle konuşan Hamilton’un bakışları zaman zaman camdan dışarıya kayıyordu. Yaz günlerinde, buralarda az rastlanılan, insanın içine kasvet dolduracak bir hava vardı. Sabahtan beri yağan yağmur durmuştu; ama her an yeniden başlayabilirdi. Gökyüzünde durmadan yer değiştiren bulutlardan bazı parçalar kopmuş, Gelibolu Yarımadası’nın yüksek tepeciklerine tünemişti. Bu kasvetli havanın pençesinden kendini kurtarmaya çalışan Hamilton, görüş ve düşüncelerini değerlendirmeleri için Kurmay Heyeti’ne anlatıyordu.</p>

  <p class="normal">- Türkler çok hırpalandılar. Edindiğimiz bilgilere göre mermi sıkıntıları had safhaya ulaşmış. Asker sıkıntısı çektiklerini de zaten biliyoruz. Yeni birliklerimiz intikal edinceye kadar, elimizdeki bütün ihtiyatları cepheye sürmeli, yarma hareketini denemeliyiz. Yarabilirsek, mesele yoktur; yaramazsak, intikal edecek birliklerimizin yarmalarına zemin hazırlamış oluruz…</p>

  <p class="normal">Bataklığa dönmüş karaya adım atarlarken, General Hunter-Weston komuta heyetiyle onları karşıladı. Seksenaltıncı Tugay’ın siperleri boyunca yürüdüler. Essex, Hunts, Loncoshine ve Beşinci Kraliyet Ordusu’na mensup birlikleri ziyaret ettiler. Hal hatırlarını sordukları subay ve erler teşekkür edip, iyi olduklarını söylüyorlardı. Fakat hiç de iyi olmadıklarını Hamilton ve Kurmay Heyeti görüyordu. Bilhassa Hamilton onlara moral vermek istiyordu. Ne çare ki uykusuzluktan bitkin ve ölü gibi solgun çehreli, kimisi hafif yaralı, başları ve elleri sargılanmış, gözleri kan çanağına dönmüş bu insanlara hangi söz moral verebilirdi? Bu subay ve erlerin birkaç hafta önce, son derece canlı insanlar olduklarına inanmak güçtü. Pek çoğu başını bir taşa veya ağacın köküne koymuş, çamur deryasında uyumaya çalışıyordu. Hayatlarından bezmiş bu insanlar, yarı gömülmüş cesetler haline gelmişler, sadece bedenen değil, manen de tükenmişlerdi.</p>

  <p class="normal">Aslında Hamilton da manen tükenmişti; ama bunu ne kimseye belli, ne de kendisine itiraf ediyordu. Birisine açılamamak da ızdırabını artırıyordu. Bugün aldığı habere önce çok sevinmiş, biraz düşününce tekrar tedirginliğin pençesine düşmüştü. İmparatorluğun gücünü zorlayacak ölçüde asker, silâh, cephane, araç ve gereç istemişti. Verilmeseydi; “Ne yapalım; devletimiz gerekenleri yerine getirmedi!..” derdi; şimdi ne diyecekti?… İstediklerinin tamamı gönderildiği gibi ünlü Lawland Tümeni de yola çıkarılmıştı. Bir başarısızlık olursa, altından nasıl kalkardı?.. Dönüşte hep bu ihtimalin üzerinde duruyor, içinde kıyametler kopmasına rağmen renk vermemeye çalışıyordu.</p>

  <p class="normal">Çok dindar olan Hamilton, fırsat buldukça Gökçeada’daki kiliseye gider, dua ederdi. Ancak böylece sıkıntılarından biraz kurtulurdu. Karargâhından çıktığında derin bir sessizlik hakimdi; ona yıldızların donattığı gökyüzünün altında tek bir canlı solumuyor gibi geldi. Gelibolu Yarımadası’na, karşısındaki Anadolu Yakası’na baktı; siyaha çalan morluktan başka birşey göremedi. Gecenin sırlarına ve derin uykularına dalmış denizin kıyısından kiliseye doğru yürümeye başladı. Kulakları hep sükûta gömülmüş cephedeydi; erimiş camı andıran deniz de sükûtu ufuksuzlaştırıyordu.</p>

  <p class="normal">İçindeki duyguları sezen, onun muazzam orduların başkomutanı olduğuna inanmazdı. Kendisini çok yalnız hissediyor, gecenin karanlığında ona sadece topuk seslerinin eşlik etmesi de yalnızlığını artırıyordu.</p>

  <p class="normal">Kiliseye girerken içi ürperdi; Meryem Ana ile Hz. İsa’nın tasvirleri önünde iki idare lâmbası titrek titrek yanıyordu. İçeriye buhur kokusu hakimdi. Hafifçe diz çöküp, doğrulurken haç çıkardı. Çarmıha gerilmiş siluetin karşısında ihtiraslardan, arzulardan arınmış bir ruh haline gelmenin iştiyakini duyarak yakarışa başladı:</p>

  <p class="normal">- Yardımına sığındığımız Tanrım; senden çok ender dilekte bulunuyorum. Milletçe bir dönemeçteyiz. Geleceğimiz, ordularımızın buradaki zaferine bağlı, yardımını esirgeme…</p>

  <p class="normal">Karargâha döndüğünde Fransız Generali Bailaud ve Kurmay Başkanı Albay Plepope bir çanta dolusu evrakla onu bekliyorlardı. Taarruz için plânlar yapılmıştı; ikisinin de morallerinin çok yüksek olduğunu görüyordu; belli etmemeye çalışıyordu; ama kendisi yarınki hücumdan onlar kadar ümitli değildi. Zira Türkler’in gerek Anadolu Yakası’ndan, gerekse Keşan’dan cepheye taze kuvvetler intikal ettirdiklerini biliyordu.</p>

  <p class="normal">Bilhassa General Bailaud çok neşeliydi; hiç gereği yokken:</p>

  <p class="normal">- Sayın Başkomutan, bize gösterilen hedefleri en geç onbeş gün içinde ele geçiremezsek, bütün kuvvetlerimi imha edeceğim, dedi.</p>

  <p class="normal">Hamilton’un durgun yüzünde bir gülümseme dolaştıran bu güven dolu sözden salondaki genç subaylar çok neşelendiler. Bailaud ciddi bir tavır takınarak devam etti.</p>

  <p class="normal">- Arıburnu Cephesi’nde yapılacak göstermelik hücumla Türkler’in güneye, Seddülbahir’e kuvvet kaydırmaları önlenecektir. Asıl hücumu Seddülbahir’de gerçekleştirecek olan Fransızlar, Senegalliler ve İngilizler’den bakalım hangisi bize daha fazla toprak kazandıracak?</p>

  <p class="normal">Hamilton’un bakışlarına belli belirsiz bir pırıltı düştü.</p>

  <p class="normal">- Rekabet güzel de; bu saydığınız kuvvetlerimizin başarıları herşeyden çok düşmanın durumuna bağlıdır. Ama ne olursa olsun, bir parçacık arazi bile kârdır. Büyük kuvvetlerimiz intikal edince, vuracağımız nakavt yumruğu kolaylaşmış olur.</p>

  <p class="normal">- Onlar vuracak ne yüz, ne de gövde bulabilecekler. Belki de sadece İstanbul’daki merasimin mutantan olmasını sağlayacaklar.</p>

  <p class="normal">Hamilton, Fransız subaylarının, bilhassa General Bailaud’un neşesini paylaşmak istiyor; ne çare ki başarılı olamıyordu; duyguları sanki kilitlenmişti. Ondaki durgunluğu farkeden General Bailaud veda etmek için elini sıkarken:</p>

  <p class="normal">- İstanbul’da sizi lüks bir restoranda akşam yemeğine davet ediyorum, dedi.</p>

  <p class="normal">Hamilton’un gözlerinde iki soluk ışık derinleşti.</p>

  <p class="normal">- Bundan iyi davet mi olur?</p>

  <p class="calibre2"><div class="calibre1" id="calibre_pb_12"></div>
</p>
</body>
</html>
