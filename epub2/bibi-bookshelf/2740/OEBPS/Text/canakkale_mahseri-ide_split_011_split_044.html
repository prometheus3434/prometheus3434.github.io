<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Seddülbahir ve Arıburnu’ndaki Tıbbiye öğrencileri sözleşerek, cuma günü için izin aldılar. Bir araya gelip, üç-beş saati paylaşmak, geçmiş günleri yâd etmek istiyorlardı. Kumandanları tarafından çok sevilirlerdi; kendilerini bekleyen güzel günleri bir kenara itmişler, askere gönüllü gelmişlerdi. Hiç birisi uygulanan sert disipline uyumsuzluk göstermiyordu. Gece sabahlara kadar kazma kürekle çalıştıklarından, alışkın olmayan el ayaları ve parmaklarının ikinci boğumları su toplamıştı.</p>

  <p class="normal">Deniz motoruyla Eceabat’tan Çanakkale’ye geçerlerken değişik minarelerde öğle ezanı okunuyordu. Topluca Ulu Cami’ye gittiler; hutbe “Vatan sevgisi”ne dairdi; İmamın sesi de yüzü gibi nuranî idi; yüreklere işliyordu. Ülkenin içinde bulunduğu elim durumu anlatırken cemaatı “Ha boşandı, ha boşanacak” diye bekliyordu. Minberden inerken herkes hutbeyi yarıda kesmişcesine bir duyguya kapıldı.</p>

  <p class="normal">Deniz kenarındaki kahvenin önüne oturdular. Güneşli bir gün olmasına rağmen, devamlı hafif bir rüzgâr esiyor, dalgalar üç-beş metre önlerindeki sahili okşuyordu. Şehri çevreleyen tepeler, karşılarındaki yamaçlar, canlı yeşilliklere bürünmüşlerdi. Tabiat böylesine cıvıl cıvıl ve canlıyken Çanakkale şehri bambaşka bir manzara arzediyordu. Uzun menzilli toplarla harabeye dönen şehrin neresine bakılsa, yangın izleri, yıkıntılarla karşılaşılıyordu. Fakir halkın bedbinliği, endişesi de yüzlerinden okunuyordu. Bu günlerde savaş yoktu; fakat adalardaki yoğun faaliyet açık havalarda Gelibolu’nun uç kısmından, Anadolu Yakası’ndan görülüyor, halkın arasında değişik şayialar dolaşıyordu. Gidecek başka yerleri olmayanlar burada kalmış, âdeta başlarına gelecek felâketi bekliyorlardı.</p>

  <p class="normal">Nazmi de Hasan Şakir’e benzer şekilde yanıp, tutuşuyordu. Yusuf ona, “Kızın haberi var mı?” diye sorduğunda, “Kadın milletine sırrımı verecek adam mıyım?” cevabı hepsini güldürmüş, esprilere konu olmuştu. Hasan Şakir’i ve Dilâra’yı tanıyanlar, “Gerçekten birbirlerine yakışmışlar” diyorlardı. Müderris torunu, varlıklı ailenin çocuğu olması bir yana, uzunca boyu, narin yapısı, kumral saçları, mütenasip burnu, düzgün dudakları, gözleriyle oldukça yakışıklı olan Hasan Şakir ilk bakışta dikkat çekecek kadar da ağırbaşlı, efendi idi.</p>

  <p class="normal">Yusuf suretâ imamın hutbesini ele almış gibi:</p>

  <p class="normal">- Vatan sevgisi güzel de… dedi ve sustu.</p>

  <p class="normal">Gülümser bir tavırla baktığı Hasan Şakir, hafifçe pembeleşti. Sabrî mânâlı bir şekilde Yusuf’a göz kırptı.</p>

  <p class="normal">- Başka sevgiler de var, demek mi istiyorsun?</p>

  <p class="normal">Nevzat gülümsedi.</p>

  <p class="normal">- Anlasana anne-baba, kardeş, dost sevgisini kast ediyor.</p>

  <p class="normal">Bu sözlerin kendisine söylendiğini anlamazlıktan gelen Hasan Şakir:</p>

  <p class="normal">- Vatan olmazsa, bütün bunların anlamı kalmaz, dedi.</p>

  <p class="normal">Yusuf’un gözleri ışıldadı.</p>

  <p class="normal">- Vatan da kuru kuruya sevilmez ki Şakir’ciğim. Bize vatanı sevdirenler de Nevzat’ın saydıklarıdır.</p>

  <p class="normal">Hasan Şakir’in zihni mektupla meşguldü. Zarfın üzerine “Muhterem” diye yazdı mı, Raif, Dilâra’ya ait olduğunu anlayacaktı. Raif’in bir ayağı topaldı; ister istemez devamlı İstanbul’daydı. Mektupla Dilâra’nın sevineceğini biliyor, sık sık yüzünün alacağı şekli gözünün önüne getiriyordu. Postalamak için sabırsızlanıyor, ama belli etmemeye çalışıyordu.</p>

  <p class="normal">Duruşu, bakışı ve meşakkatle kavrulmuş yüzüyle dikkat çeken Hacı Mahmud yanlarına geldi.</p>

  <p class="normal">- Evlâtlarım, sizi rahatsız etmezsem, konuşmalarınızdan ben de faydalanmak istiyorum.</p>

  <p class="normal">Yusuf gülümseyerek buyur etti.</p>

  <p class="normal">- Amca, bizde faydalanılacak söz bulunmaz; fakat sohbetimize katılırsanız, memnun oluruz.</p>

  <p class="normal">Bir sandalyeye oturan Hacı Mahmud, âdeti olduğu üzere bastonunu ayaklarının arasına aldı; kemikli, mavi damarlı ellerini bastonun kıvrık yerinde üst üste koydu.</p>

  <p class="normal">- Asker elbisesi herkesi aynı kılığa sokuyor; sizin tavır ve hareketleriniz ise diğerlerinden farklı. Gazetelerde Darülfünun’dan<sup class="calibre3"><a href="canakkale_mahseri-ide_split_033_split_020.html#footnote-100-7" id="footnote-100-7-backlink">[7]</a></sup>, medreselerden pek çok talebenin gönüllü asker olduklarını okuduk. Sizler de talebe misiniz?</p>

  <p class="normal">Yusuf cevap verdi.</p>

  <p class="normal">- Hepimiz Tıbbiye’de okuyoruz.</p>

  <p class="normal">Hacı Mahmud’un gözleri nemlendi.</p>

  <p class="normal">- Çocuğu büyüt, okut, askere gönder; bir serseri kurşun hayatını söndürsün. Devletimiz sizi düşmana karşı sürmek istemez. Ne çare ki tükenmeyen harpler bizde erkek mi bıraktı? Allah sizleri ana-babalarınıza, milletimize bağışlasın.</p>

  <p class="normal">- Âmin!</p>

  <p class="normal">Yusuf’un sesi diğerlerinden biraz daha yüksek çıktı.</p>

  <p class="normal">- Sizler sıhhiye olarak mı askerlik yapıyorsunuz?</p>

  <p class="normal">Yusuf’a bakarak sorduğu için, o cevap vermek mecburiyetini hissetti.</p>

  <p class="normal">- Hayır Amca; biz henüz birinci sınıftayız; daha yüksek sınıftakiler sıhhiye olarak askerlik yapıyorlar.</p>

  <p class="normal">Hacı Mahmud’un uzun, ak sakallarından iri bir gözyaşı tanesi süzülürken konuşmaya devam ediyordu.</p>

  <p class="normal">- … Ah evlâtlarım; dünyaya gözümüzü açtığımızda savaşla karşılaştık. İhtiyarladık, savaş bitmedi. Âciz insanlarız; elimizden, “Allah sonumuzu hayır etsin” demekten başka bir şey de gelmiyor.</p>

  <p class="normal">Hacı Mahmud’un susmasıyla masaya hüzünlü bir sessizlik hakim oldu. Kendisinden sıkıldıklarını zannedebileceğinden Yusuf:</p>

  <p class="normal">- Buralı mısınız? diye sordu.</p>

  <p class="normal">- Buralıyım evlâdım.</p>

  <p class="normal">- Buradan çok kimse başka yerlere göçtü. Siz göçmeyi düşünmüyor musunuz?</p>

  <p class="normal">- Ben de çocukları, torunları Biga’ya, dayılarına gönderdim. Hanımla buradayız. Aslında kaderden kaçılmaz evlâdım; o seni her yerde bulur. Fakat bir top mermisi alıp, götürünce, “Keşke gönderseydim” sözüyle hayıflanmamak için yolladım.</p>

  <p class="normal">- Teyze ile siz niçin gitmediniz?</p>

  <p class="normal">- Ata yadigârı toprağımızı kime bırakalım? Sağ kalırsak, buraya gelirler, Ölürsek, ana-babalarımızın mezarları, ata toprağımız buradadır, diyerek ya tekrar dönerler, yahut da ziyaret ederler.</p>

  <p class="normal">Kaşla, gözle işaretleştiler; birliklerine dönme zamanı yaklaşıyordu. Yusuf:</p>

  <p class="normal">- Amca sohbetimiz güzel; ama bizim vaktimiz dolmak üzere; izninizle, dedi.</p>

  <p class="normal">- Konuşmanızı böldüm; kusura bakmayın. Sizler gibi askerleri görünce, konuşmadan edemiyorum. Yüreğimde yangın var evlâtlarım; umarım ki, beni bağışlarsınız.</p>

  <p class="normal">- Ne demek Amca; masamıza şeref verdiniz; sohbetimize renk kattınız.</p>

  <p class="normal">Bir fotoğrafçıya gittiler; topluca ve ayrı ayrı resim çektirdiler. Fırsat bulamayan Hasan Şakir, “Postahaneye uğrayacağım” demek zorunda kalınca, gülüşme başladı. Yüzü kızararak, cebinden mektupları çıkardı; birisini Dedesi’ne, diğerini “Muhterem” sıfatıyla Raif’e yazmıştı. Arkadaşları yanıldıklarını ifade edercesine birbirlerine baktılar.</p>

  <p class="calibre2"><div class="calibre1" id="calibre_pb_46"></div>
</p>

  </body>
</html>
