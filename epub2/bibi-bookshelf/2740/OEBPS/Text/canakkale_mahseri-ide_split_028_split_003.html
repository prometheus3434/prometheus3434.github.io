<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Albay Ahmed Fevzi atını Yarbay Wilmer’in Çamlıktepe’deki karargâhına doğru durmadan mahmuzluyordu. Çok büyük kuvvetlerle Suvla’ya çıkarma yapan müttefiklerin Teketepe’yi, Anafartalar’ın yüksek kısımlarını ele geçirdiklerini düşünüyor, kendilerini nasıl bir felaketin beklediğini tahayyül edemiyordu. Burun deliklerinden kalın soluklar salıveren atı sudan çıkmışcasına terlemişti; ama o bir an önce Yarbay Wilmer’in Çamlıktepe’deki karargâhına ulaşmalıydı; atını devamlı mahmuzluyor, yaveri de ondan geri kalmıyordu.</p>

  <p class="normal">Karargâhına girdiğinde, Yarbay Wilmer karpit lâmbasının ışığında boş kâğıda birşeyler çiziyor, birliklerini nereden nereye çekmekle, düşmanın büyük güçlerini nasıl oyalayabileceğinin plânını yapıyordu. Albay Ahmed Fevzi’ yi karşısında görünce, Yarbay Wilmer’in sert ve kuru yüzünü belli belirsiz bir gülümseme yalayıp, geçti. Merakını zaptedemeyen Albay Ahmed Fevzi’nin ilk cümlesi düşmanın durumuna dair oldu. Ne Ahmed Feyzi Almanca’yı, ne de Wilmer Türkçeyi tam konuşabiliyordu. Tıbbıyeli Hayri içeriye girdi. Konuşmayı takip eden Hayri yanlış anlama olunca, müdahale edecekti; fakat gayet güzel anlaşıyorlardı.</p>

  <p class="normal">- Düşman nereleri ele geçirdi sayın Yarbay?</p>

  <p class="normal">- Bu akşam Mestantepe’nin kuzeyine çekilmek zorunda kaldık.</p>

  <p class="normal">- Teketepe, Anafartalar’ın üst kısımları ne oldu?</p>

  <p class="normal">- Bizim elimizde.</p>

  <p class="normal">Kaşları çatıldı; bakışları daha da ciddileşti.</p>

  <p class="normal">- Nasıl olur, sayın Yarbay?</p>

  <p class="normal">- Evet, elimizde.</p>

  <p class="normal">Albay Ahmed Feyzi bir kahkaha attı.</p>

  <p class="normal">- Dün geceden beri bu düşman ne yapıyor?</p>

  <p class="normal">- Ne yaptıklarını anlayamadım. Karaya çıkar çıkmaz taarruza geçtiler; biz karşı koyduk; sonra durdular. Dün akşama birkaç saat kala yeniden taarruza başladılar.</p>

  <p class="normal">Konuşurlarken Bolayır’dan yola çıkan Onikinci, Gelibolu’dan gelen Yirminci Tümenlerin kolbaşılarının Büyük Anafartalar Köyü’ne ulaşmak üzere oldukları haberini aldılar. Yarbay Wilmer, hemen bölük kumandanlarıyla temasa geçti; irtibat sağlanmasını ve derhal bilgi verilmesini emretti.</p>

  <p class="normal">Gelen iki tümeni en stratejik noktalara yerleştirmeliydiler. İkisinin bakışları masanın üzerindeki haritaya yöneldi. Tümenlerin çok yetenekli kumandanlarının bulunması da avantajdı. Onikinci Tümen’in kumandanı, savaşlarda pişmiş değerli bir kurmay olan Yarbay Selâhaddin Adil, diğerinin ise Kurmay Albay Halil’di; iki kumandanın arasındaki koordineyi de kıdemli kurmay Albay Ahmed Feyzi sağlayacaktı.</p>

  <p class="normal">Yanındaki telefon çalan Yarbay Wilmer ahizeyi eline aldığında Ordu Kumandanı Mareşal Liman Von Sanders vardı. Almanca konuşmaya başladılar.</p>

  <p class="normal">- Durum nedir sayın Yarbay?</p>

  <p class="normal">- Daha önce bildirdiğim üzere, sayın Komutanım, maalesef Mestan Tepe düştü. Fakat düşmanı birbuçuk, iki kilometre çerçevede oyalıyoruz. Asıl korkumuz, bu bölgenin stratejik yerleri olan Teketepe ve Anafartalar’ın yüksek kısımları elimizde.</p>

  <p class="normal">- Cepheye intikaller oluyor mu? olmuyorsa, en geç ne zaman haber aldınız; birlikler nerededirler?</p>

  <p class="normal">- Grup Komutanı Albay Ahmed Fevzi Bey yanımda sayın Mareşalım. Biraz önce de Onikinci ve Yirminci Tümenlerin kolbaşılarının Büyük Anafartalar Köyü’ne ulaşmakta oldukları haberi geldi. Bölük komutanlarıma temasa geçmeleri ve bilgi vermelerine dair emir verdim.</p>

  <p class="normal">- Ben ahizeyi Kurmay Başkanı Albay Kâzım Bey’e veriyorum. Siz de Ahmed Fevzi Bey’e verin; lisan bakımından daha iyi anlaşırlar.</p>

  <p class="normal">- Emredersiniz Mareşalım.</p>

  <p class="normal">Yarbay Wilmer, ahizeyi Albay Ahmed Fevzi’ye uzatırken:</p>

  <p class="normal">- Sizinle Kurmay Başkanı konuşacakmış, dedi.</p>

  <p class="normal">Neşesi üzerinde olan Ahmed Fevzi, ahizeyi eline alıp, kendini takdim etti.</p>

  <p class="normal">- Buyurun, ben Albay Ahmed Fevzi.</p>

  <p class="normal">Kısa bir sessizlikten sonra Kurmay Başkanı Albay Kâzım’ın sesini duyuyordu.</p>

  <p class="normal">- Yarbay Wilmer’den öğrendiğimize göre, intikal etmekte olan tümenlerin öncü birlikleri Büyük Anafartalar Köyü’ne ulaşıyorlarmış. Ordu Kumandanımız sayın Mareşal, bu gece hücum etmenizi emrediyor.</p>

  <p class="normal">- Kâzım Bey, sayın Kurmay Başkanım; Bolayır’dan gelen tümen elli, Gelibolu’dan gelen kırk kilometre yol katetmiş olacaklar. Şu anda daha kolbaşıları intikal etmiş durumda. Asıl ağırlıkların ne zaman intikal edeceklerini henüz bilemiyoruz. Daha kumandanları Selâhaddin Adil ve Halil beylerle temas kurabilmiş değiliz. Sonra bugüne kadar tecrübeler göstermiştir ki, yorgun askerin hücumu sadece zayiatı çoğaltmaktadır. Anadolu Yakası’ndan hareket edenler de mutlaka bu gece intikal edeceklerdir. Perakende hücumların sonucunu tahmin etmek güç değil. Onun için hücumu şartlara göre yapacağız.</p>

  <p class="normal">- Söylediklerinizi sayın Mareşal’a arz edeceğim.</p>

  <p class="normal">- Makbule geçer Kurmay Başkanım.</p>

  <p class="normal">Tekrar haritaya yöneldiler. Anafartalar’ın üst kesimlerine hakim tepelerdeki siperler sıkı tutulmalı, boşluklarından hücum edilmeliydi. Hücum kırılıp, çekilme mecburiyeti hasıl olursa, siperdeki kuvvetler saldıran düşmanı durdurabilmeliydiler. İkisinin kanaati de aynı idi.</p>

  <p class="normal">Çalan telefonun ahizesini Yarbay Wilmer eline alınca, karşısında Kurmay Başkanı Albay Kâzım Bey’ i buldu.</p>

  <p class="normal">- Albay Ahmed Fevzi Bey’le konuşmak istiyorum.</p>

  <p class="normal">Yarbay Wilmer:</p>

  <p class="normal">- Emredersiniz.</p>

  <p class="normal">Diyerek uzattığı ahizeyi Albay Ahmed Fevzi aldı.</p>

  <p class="normal">- Buyurun.</p>

  <p class="normal">Albay Kâzım saygılı bir dille konuşuyordu.</p>

  <p class="normal">- Değerli Albayım; sayın Mareşal, düşmanın yerleşmesinden endişelendiği için, bu gece hücum etmenizde ısrar ediyor.</p>

  <p class="normal">- Kurmay Başkanım, aynı endişeyi biz de duyuyoruz; fakat ısrarı anlamıyorum. Daha kuvvetler toplanmadı; yorgun, aç, susuz, perakende yapılan hücumların maliyetine dair acı tecrübelerimiz de var. Stratejik mevkiler elimizde; intikal eden kuvvetleri önce yerleştirelim; durum değerlendirmesi yaptıktan sonra karar verelim.</p>

  <p class="normal">Kurmay Başkanı Albay Kâzım ile Grup Kumandanı Albay Ahmed Fevzi çok iyi dosttular.</p>

  <p class="normal">- Seni anlıyor ve hak veriyorum; fakat sayın Mareşal’ı da biliyorsun.</p>

  <p class="normal">Albay Ahmed Fevzi öfkelenmişti; ama öfkesini sezdirmemeye çalışıyordu.</p>

  <p class="normal">- Biliyorum; ana-baba kuzusu olan bu askerlerin can taşıdıklarını da biliyorum! Kumandanız diye vatan evlâtlarını göz göre göre ölüme sevk etmeye hakkımız yok.</p>

  <p class="normal">- Seni tekrar arayabilirim.</p>

  <p class="normal">- Bekliyorum efendim.</p>

  <p class="normal">Her telefon çalışında, Albay Ahmed Fevzi’nin bakışları ahizeye kayıyor, ama çevredeki bölük ve takım kumandanları cepheye intikallerin devam ettiğini bildiriyorlardı. İrtibat subaylarının biri gelip, biri gidiyordu. Bulundukları cephede “tık” yoktu; fakat Anzaklar Conkbayırı’nı ve Kocaçimen’i dövmeye devam ettiklerinden biraz güneylerinde yer gök inliyor, zifiri karanlıkta alevler dolaşıyor, mermiler tepeleri sarsıyordu. Albay Ahmed Feyzi, yaveri, Yarbay Wilmer cepheye intikal edenlerin nasıl yerleştireceklerine karar veriyor, birlik kumandanlarına bildiriyorlardı.</p>

  <p class="normal">Geç saatlere doğru intikal eden birlikleri yerleştirmişler, yolda bulunanların nerelerde görev yapacaklarını tespit etmişlerdi. Albay Ahmed Fevzi iki gündür uyumamıştı; yarın da onu zorlu bir mücadele bekliyordu. Biraz kestirmek için Yarbay Wilmer’in arkadaki şezlonguna uzandı.</p>

  <p class="normal">Yaveriyle, Yarbay Wilmer haritanın başında çalışmalarını sürdürüyorlardı. Muhabere subayının telefonla aldığı şifre ikisini de şaşırttı.</p>

  <p class="calibre2"><div class="calibre1" id="calibre_pb_5"></div>
</p>

  </body>
</html>
