<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Teğmen Hüsameddin bakışlarını sağ tarafa çevirdi. O zavallı, saf Mıstık avının üzerine atlayacak panter gibi sürünüyordu. Ortalık seçilebilecek kadar ağarmıştı. Teğmen Hüsameddin’in gözleri ateş püskürten makinelinin namlusu ile ona doğru sürünen Mıstık arasında mekik dokuyordu. Sadece alevli namluyla Mıstık’ı görüyordu. Mıstık alevli namluya doğru ilerliyordu!… Tümseğin önüne ulaştı. Bir hamlede bütün vücudunu biraz daha öne çektikten sonra, makinelinin namlusu ondan uzaklaşırken, birden fırlayıp, makineli yuvasına atladı. Elleriyle ön iki ayağını havaya kaldırdı; gökyüzüne dikilen namlu yıldızlara ateş ediyordu. Bu fırsat Teğmen Hüsameddin için çok önemliydi.</p>

  <p class="normal">- Sıçra!</p>

  <p class="normal">Parıldayan süngüleriyle yerlerinden fırlayan askerler, “Allah! Allah!” nidalarıyla düşman siperlerine dalıyorlardı. Teğmen Hüsameddin siperlere yaklaştığında fitilinden dumanlar çıkan bir bomba yuvarlanarak kendisine doğru geliyordu.</p>

  <p class="normal">- Kaçın! Yere yatın!</p>

  <p class="normal">Bomba patladı; taş, toprakla karışık toz bulutu göğe savruldu. Gözleri kapalı Teğmen Hüsameddin yattığı yerde kendini dinliyordu; yara almamıştı. Gözlerini açtı; azalan toz bulutu arasında Ömer Çavuş’u gördü. Bir İngiliz’i yere serdikten sonra, bir yenisine saldırmak için köpürmüş aslan gibi çevresine bakıyordu.</p>

  <p class="normal">İlk siperleri ele geçirmekle kalmadılar; hücumları devam ediyordu. Kurşun sesleri, makineli patırtıları, bomba gürültüleri arasında yer yer süngüler yanıp sönüyordu. Bir manga kadar asker ele geçirdikleri siperin geniş yerinden ileri atılıp, yere yattı. Bu siperin sağ tarafındaki ikinci çıkışından öne atılmak isteyenler, ansızın karşılarındaki düşman askerlerinin yoğun ve sürekli ateşine hedef olduklarından duraladılar. Az sonra, bu ateşleri açanların bulundukları siperde arka arkaya üç el bombası patladı. Ömer Çavuş’un sesi duyuldu.</p>

  <p class="normal">- Bombaları atan benim; kaçan düşman askerleri! Kovalayalım!</p>

  <p class="normal">“Allah! Allah!” sesleri tepeleri, vadileri tutmuştu. Müttefikler geriden kaydırdıkları kuvvetlerle bir sonraki siperleri iyice sağlamlaştırmışlardı. Hücum edenlere yoğun ateş açtılar. Gelibolu Yarımadası’nın üç çevresinde yerini alan donanma da ateşe iştirak etti. Değişik yerlerden gelip, aynı yerde buluşan mermilerle kendileri için her zaman kurtarıcı olan ateş duvarını tekrar ördüler; Türkler’in üstüne gitmesinin anlamı yoktu. Alınan siperlere yerleşip, yeni baskınlarla düşmanı geri atmalıydılar. Bir emirle taarruz durduruldu.</p>

  <p class="normal">Teğmen Hüsameddin girdiği siperde çevreyi kolluyordu. Yanına yaklaşan Ömer Çavuş’un sesi acılıydı. Teğmen Hüsameddin daha “Neyin var?” diye sormadan, Ömer Çavuş bileğinin dört-beş parmak kadar yukarısından parçalanmış, kanlar içindeki sol kolunu uzattı. Elinin yere düşmesini zayıf bir bağlantı önlüyordu. Ömer Çavuş dudaklarını ısırarak acısına dayanmaya çalışıyordu.</p>

  <p class="normal">- Şunu kesiver kumandanım!</p>

  <p class="normal">Teğmen Hüsameddin bir tuhaf oldu; ne yapacağını şaşırdı. Ömer Çavuş, aynı cümleyi tekrarladı.</p>

  <p class="normal">- Şunu kesiver kumandanım!</p>

  <p class="normal">Teğmen Hüsameddin yanındaki erin süngüsünü aldı. Bir vuruşta kolunu kopardı. Onu teselli etmenin lüzumunu da duydu.</p>

  <p class="normal">- Çavuş, Allah vücuduna sağlık versin.</p>

  <p class="normal">Topuzlaşmış kolundan kan fışkıran Ömer Çavuş soğukkanlıydı.</p>

  <p class="normal">- Sağolun kumandanım.</p>

  <p class="normal">Teğmen Hüsameddin’in aklı başına gelmişti. Ne yapmıştı! Belki tedavi edilebilirdi; bir insanı ebediyen kolsuz bırakmıştı; kan kaybından da ölebilirdi.</p>

  <p class="normal">- Çavuş, derhal sargı yerine git!.</p>

  <p class="normal">İşin dehşetinden kendini kurtarmaya çalışan Teğmen Hüsameddin yerdeki kesik ele bakarken, Mıstık’ı hatırladı. Ne olmuştu?… Geriye yürüdü.</p>

  <p class="normal">Onları ateş sağanağına tutan yuvaya geldi. Makineli yere devrilmişti; üç İngiliz askeriyle beraber Mıstık da yatıyordu. Boğazından akan kan elbisesini kızıla boyamış; sanki ölmemiş, ebedi bir gülümsemeye kendini bırakmıştı. Teğmen Hüsameddin’in gözleri doldu; aylardan beri yanında bulunan Mıstık’ı ne kadar sevdiğini şimdi anlıyordu.</p>

  <p class="calibre2"><div class="calibre1" id="calibre_pb_4"></div>
</p>

  </body>
</html>
