<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Karşıda toplar ateşlenince, havanın yumruk gibi sarstığı pencere kafeslerinin arasından Boğaz’ı, Gelibolu Yarımadası’nın kuzeye uzanan tepelerini, Seddülbahir’i, Arıburnu’nun yüksek yerlerini ve önlerini, adalara kadar Ege Denizi’ni devamlı gözetliyorlardı. Ragıp Çavuş, zamanı gelince nöbetçileri değiştiriyor, nöbetten alınanlar evin alt katında veya arkadaki odada istirahat ediyorlardı. Seddülbahir’in önü yeni kurulmuş iskeleler, savaş ve nakliye gemileriyle doluydu. Nakliye gemileri gelirken asker, savaş malzemeleri, yiyecek getirir, adalara dönerken yaralı götürürlerdi.</p>

  <p class="normal">Mıstık da dürbünle kafesin deliklerinden savaşı seyretmeye bayılırdı. Ama isteğini Teğmen Hüsameddin’e söyleyemezdi; bir bahane ile odaya girer, “Al, bak” demesini beklerdi. Bu kere de arzusunu fark eden Teğmen Hüsameddin onu çağırdı.</p>

  <p class="normal">- Gel Mıstık.</p>

  <p class="normal">Mıstık yanına geldi.</p>

  <p class="normal">- Al dürbünü; düşmanı gözetle, fakat hiçbir şey kaçırmayacaksın.</p>

  <p class="normal">- Kaçırmam kumandanım.</p>

  <p class="normal">Mıstık kaparcasına dürbünü eline aldı; kafesin önüne diz çöktü, başını sağa sola çevirerek görebileceği her yeri, bir an önce görmek istiyordu. Yanında duran Teğmen Hüsameddin:</p>

  <p class="normal">- Görebiliyor musun? diye sordu.</p>

  <p class="normal">- Görüyorum kumandanım.</p>

  <p class="normal">- Gökçeada’ya doğru giden gemilerin içinde ne var?</p>

  <p class="normal">- Bilmiyorum kumandanım; herhalde yaralı askerler var.</p>

  <p class="normal">- Aferin Mıstık, iyi tahmin ettin.</p>

  <p class="normal">O anda Seddülbahir’den Gökçeada’ya doğru arka arkaya on taşıt gemisi gidiyordu. Teğmen Hüsameddin dışarıya çıktı. Mıstık kendi kendine söyleniyordu.</p>

  <p class="normal">- Bunların hepsi yaralı doluysa, dünyada pek az asker kalmıştır.</p>

  <p class="normal">Dürbünle bakmak isteyen sadece Mıstık değildi; diğerleri de can atıyorlardı; ama kumandanlarına ihsas ettiremiyorlardı. Mıstık Seddülbahir’e kurulmuş sıra sıra çadırlara öfke ile bakarken, Teğmen Hüsameddin’in dışarda olmasından yararlanmak isteyen Tavaslı Halil yanına geldi.</p>

  <p class="normal">- Mıstık, sen her zaman bakıyorsun; ver biraz da ben bakayım.</p>

  <p class="normal">Mıstık bakmak istiyordu; fakat asker arkadaşının kalbini nasıl kırardı? Dediği de doğruydu; o her zaman bakıyordu. Tavaslı Halil dürbünü eline aldı. Batı ufkuna düşen güneş Seddülbahir’in gerisindeki tepelerin enva-i çeşit güzelliklerini ortaya çıkarıyor, Müttefiklerin sıra sıra çadırlarını aydınlatıyordu. Müttefiklerin işgal ettikleri yerleri görüyor, daha ilerlerde büyüyüp, birbirine eklenen tepelerde savunma hatlarının bulunduğunu biliyordu. Fakat nerede idiler?… Daha ne kadar dayanacaklardı?… Seddülbahir Limanı’nda hareketlilik hiç azalmıyordu. Şimdi de büyük bir asker ve hayvan kümesi taşıt gemilerinden çıkmış, siperlere ilerliyordu. Ardı arkası kesilmeyen Müttefikler’e hangi güçle karşı koyacaklardı?…</p>

  <p class="normal">Kuzeydeki İntepe’den birbirinin peşi sıra toplar gürlemeseydi, Tavaslı Halil’in karamsar düşünceleri uzayıp gidecekti. Bazı mermiler tam isabet etmiş olmalı ki küme karışmıştı.</p>

  <p class="normal">İntepe sustu; belki de susmadı; Boğaz’ın ağzında nöbet tutan Agememnon Zırhlısı, İntepe’yi müthiş bir şekilde ateş altına aldığından atışları duyulmuyordu; Agememnon’dan yükselen top gürlemeleriyle İntepe’nin sırtlarında şimşekler çakıyor, toz toprak bulutu gökyüzüne tırmanıyordu.</p>

  <p class="normal">Bir süre sonra Gökçeada’dan iki uçak havalandı; İntepe’nin üstünde dolaşmaya başladılar; belli ki topların yerlerini tespit edip, Agamemnon’a bildireceklerdi. Onlar dolanırken Arıburnu açıklarındaki zırhlıların namlularından da alevler fışkırıyordu. Misilleme olarak Çanakkale’ye, karşısındaki Eceabat’a mermiler yağdırıyorlardı.</p>

  <p class="normal">Karanlıkla beraber Gelibolu Yarımadası’na sessizlik çökmüştü. Boğaz’daki gemilerin ışıklarından başka birşey görünmüyordu. Teğmen Hüsameddin günün raporunu Tabur Kumandanlığı’na bildirdikten sonra dışarıya çıktı. Nöbet yerlerini dolaştı; çevreyi kontrol etti.</p>

  <p class="normal">Eve dönünce, petrol lâmbasının yakıldığı arka odada istirahat etmek için kaputunu serip yaslandı. Tabakasından sigara çıkarırken telefon çaldı. Yerinden kalkıp, ahizeyi eline aldı.</p>

  <p class="normal">- Alo!</p>

  <p class="normal">- Parola Yıldız! Parola Yıldız!</p>

  <p class="normal">- İşaret ışık! burası Kumkale; ben Takım Kumandanı Teğmen Hüsameddin.</p>

  <p class="normal">- Burası da Üçüncü Tümen Karargâhı; ben Kurmay Başkanı Kadri.</p>

  <p class="normal">- Buyurunuz kumandanım.</p>

  <p class="normal">- Saatinize bakınız.</p>

  <p class="normal">Bakışlarını kolundaki fosforlu saatine indirdi.</p>

  <p class="normal">- Dokuza on var.</p>

  <p class="normal">- Saatiniz doğru; şimdi sözlerime dikkat ediniz.</p>

  <p class="normal">- Ediyorum kumandanım.</p>

  <p class="normal">- İki saat on dakika sonra, yani gecenin tam onbirinde, karargâhında sizi bekleyen alayınızın kumandanı Yarbay Nureddin Bey’i bulacaksınız.</p>

  <p class="normal">- Evet efendim.</p>

  <p class="normal">- “Evet efendim”, ama alayınızın karargâhının nerede olduğunu biliyor musunuz?</p>

  <p class="normal">- Kumkale’nin gerisindeki mezarlıkların içinde bizim Üçüncü Tabur’umuz var; Otuzdokuzuncu Alayı’mızın Birinci ve İkinci Taburları da o civarda olduğuna göre, alay karargâhı da oralardadır. Arar, sorar, mutlaka bulurum.</p>

  <p class="normal">- En geç saat onbirde orada olacaksınız.</p>

  <p class="normal">- Başüstüne kumandanım.</p>

  <p class="normal">Göz gözü görmez, zifiri karanlık bir gece idi; gideceği yön fundalık ve dikenliklerle doluydu. Alay karargâhını bulmakta güçlük çekebilirdi. Hemen hareket etmeyi uygun buldu. Nöbetçi Çavuşu çağırıp, gerekli talimatları verdi; Tavaslı Halil’i yanına aldı.</p>

  <p class="normal">Mezarlığa daldılar; görebildikleri kadar mezarlara basmamaya çalışarak yürüyorlardı. Denizde nöbet bekleyen zırhlıların projektörlerine yakalanmamaya da dikkat edip, dikenlerin, fundalıkların arasında yol alıyorlardı. Seddülbahir, Arıburnu tarafları duygulu bir sessizliğe gömülüydü.</p>

  <p class="normal">Üçüncü Tabur’u buldular; Kumandan’ından yerini öğrendikleri alay karargâhına ulaşmakta güçlük çekmediler. Mezarlığın beşyüz metre kadar sağ gerisinde, ufak bir derenin içinde, üzerleri çalı çırpılarla maskelenmiş, dört küçük çadırdan ibaretti. Alay Kumandanı Yarbay Nureddin çadırların önünde bir aşağı, bir yukarı geziniyordu. Selâm verdikten sonra:</p>

  <p class="normal">- Teğmen Hüsameddin, dedi. Tümen’den emir aldım. Kumkale’den geliyorum.</p>

  <p class="normal">- Ben de sizi bekliyordum. Günlerden beri Kumkale’de bulunduğunuz için buraları iyi bilmeniz lâzım. Bu gece düşmana baskın yapacağız. Yol, iz bulmakta yardımcı olabilir misiniz?</p>

  <p class="normal">- Olabilirim kumandanım.</p>

  <p class="normal">Aradan çok geçmeden kuzeye doğru sıklaşan fundalıklardan bir subay çıktı. Yarbay Nureddin’i selâmladı.</p>

  <p class="normal">- Efendim, beni Üçüncü Tümen’in Topçu Taburu Kumandanı gönderdi. Kumkale’nin solundaki kumsallardan Seddülbahir’deki düşman ordugâhına ateş açacak oniki top, fundalıklar pek geçit vermediğinden biraz dolaşarak getiriliyor. Bize rehberlik edecek subay verecekmişsiniz.</p>

  <p class="normal">Yarbay Nureddin, Teğmen Hüsameddin’i işaret ederek:</p>

  <p class="normal">- Sizi bekliyor, dedi.</p>

  <p class="normal">Biraz sonra çalılıkların arasından, seri ateşli yedibuçuk santimlik toplar çıkmaya başladı. Tekerleri bez ve paçavralarla sarılmıştı. Topları atlar değil, askerler çekiyordu. Hiç durmadan yürümeye devam ettiler. Önlerine düşen Teğmen Hüsameddin, Tavaslı Halil’e sessizce uyarıda bulundu.</p>

  <p class="normal">- Sen de dikkat et; en kestirme yoldan sahile inmeliyiz!</p>

  <p class="normal">O da aynı sessizlikte cevap verdi.</p>

  <p class="normal">- Merak buyurmayın kumandanım.</p>

  <p class="normal">Erinden subayına kadar hepsi gayret sarfediyor, sessizliğe de dikkat ediyorlardı. Arada bir çevreyi tarayan projektörlere yakalanmamak için fundalıkların arasında çömelmek zorunda kalıyorlardı. Sahile yaklaştıkça, yol almaları güçleşiyordu. Yakınlarından gelip geçen nöbetçi muhriplerinin varlıklarını sezmemeleri için duruyor, fundalıklar alçaksa, yere yatıyorlardı.</p>

  <p class="normal">Sık sık durup, yere yatmalarına rağmen, kısa sürede sahile indiler. En öndeki topu, kumsalın kenarındaki fundalıkların arasına kurdular. Diğerlerini beşer, altışar metre aralıklarla dizdiler. Namluları Seddülbahir’e çevriliydi; hepsinin yanında onar mermi bulunuyordu.</p>

  <p class="normal">Sessiz sedasız hazırlıklarını tamamladılar. Topçular, toplarının başında, emre hazır bekliyorlardı. Dalgaların kıyılara çarpmasından başka ses duyulmuyordu. İkiyüz metre kadar ilerlerinde, kırık direkli Agamemnon Zırhlısı Boğaz’ın ağzına demir atmış, nöbet tutuyor; torpillenme ihtimaline karşı çevresinde de torpidolar dolaşıyordu. Topçuların başındaki kumandan devamlı çevreyi kolluyor, tenhalaşmasını bekliyordu. Agamemnon uzun projektörünü yaktı; İntepe’den aşağıya doğru güzelce taradıktan sonra söndürdü. Yakın çevrelerinde dolaşan torpitolar da biraz uzaklaşınca, kumandan bütün topçuların duyabilecekleri sesle emir verdi.</p>

  <p class="normal">- Dikkat! Ateş!</p>

  <p class="normal">Oniki top birden sarsıldı; mermileri yerleştirip, kapağı kapatan erler şimşek gibiydiler; sessizliği yaran ilk gürlemeyi, anlık fasılalarla dokuz gürleme daha takip ettikten sonra, topları hemen çalılıkların derinliklerine çektiler. Zırhlıların projektörleri yandı; Kumkale ve civarını tarıyorlardı. Oldukları yerlere tam siper yattılar. Onlara yaklaşan projektörler İntepe’ye doğru uzaklaşınca, kalkıp yürümeye başladılar. Fundalıkların arasında, topları yokuş yukarı çok zor götürüyorlardı.</p>

  <p class="normal">Yanıp sönen projektörleri kollayarak yol alırlarken, derinden derine top sesleri geliyor; Arıburnu’nun, Anafartalar’ın üstlerinin kızardığını görüyorlardı. Müttefik zırhlılarının aşırtma ateşle Çanakkale, Eceabat, Kilitbahir’i döverek misillemede bulunduklarını anlıyorlardı.</p>

  <p class="normal">Teğmen Hüsameddin ile Tavaslı Halil, gözetleme evine geldikleri sırada Boğaz’ı abluka etmiş gemiler, kırmızı lambalarını açıp kapayarak birbirleriyle haberleşiyorlardı. Teğmen Hüsameddin kuşkuya kapıldı. Virane haline gelmiş kasabayı tekrar topa tutarlarsa, hangi güçle, nasıl karşı koyarlardı?…</p>

  <p class="normal">Silâh başı yaptığı takımını kalenin iç kısmına götürdü. Burada açtırdığı siperlere yerleştirdi. Kasabanın değişik yerlerinde sadece nöbetçiler kalmıştı; aniden çıkarma da yapabilirlerdi. Takımının yanında fazla kalamadı; kaleden dışarıya çıktı; kapının kenarına gizlendi; bakıyordu.</p>

  <p class="normal">Deniz aydınlanmış, projektörler İntepe ile Çanakkale şehrinin arasındaki tepeleri tarıyordu. Kısa bir süre sonra Seddülbahir’den, Gökçeada, Bozcaada yakınlarına kadar serpilmiş zırhlılar topluca ateşe başladılar. Dakikalar geçmesine rağmen Kumkale’ye bir mermi düşmüyordu; fakat yukarlarında bulunan İntepe’de kayalardan ateşler çıkıyor, ağaçlar devriliyor, toprak göğe savruluyor; buraya çöken kıyamet bir türlü durmak bilmiyordu.</p>

  <p class="normal">Doğmakta olan güneşin neşeli ışığı gökkubbeyi aydınlatmaya başlayınca, İntepe’yi döven toplar da sustu. Beyaz, boz, siyah renkli dumanlar denizin üstünde dağılırken, Teğmen Hüsameddin Seddülbahir’deki düşman ordugâhını seyrediyordu!.. Dünkü sıra sıra muhteşem çadırlar nerede idiler? Yerleri geniş bir yangın yerine dönmüştü.</p>

  <p class="normal">Ama Müttefikler hınçlarını alamamışlardı. Dinlenip dinlenip, sivil halk, çoluk çocuk demeden yerleşme yerlerini dövüyorlardı. Çanakkale şehri, karşısındaki Eceabat, Kilitbahir en uzun günü yaşıyorlardı. Evlerin duvarları yıkılıyor, çatılar uçuyor, yangınlar alevleniyordu. Ölümü göze alabilen yaşlılar sığınaklardan çıkıyor, yangınları söndürmeye çalışıyordu.</p>

  <p class="normal">Çoğu yeri moloz yığını haline gelmiş Çanakkale’ye bombardıman ikindiye kadar sürdü; sonra kesildi; ama tekrar başlayacağı kuşkusu yüreklerde dolaşıyordu. Akşam karanlığı inmek üzere idi; nedense, bilhassa bu saatlerde herkes çok tedirgin olurdu!… Sanki halkın hissiyatını doğrulamak için Ulu Cami’nin önündeki çan acı acı çalınınca, çoluk çocuk, yaşlı genç sığınaklara koştular. Telâştan korkup, feryat eden çocukları anneleri susturmaya çalışırken Yenişehir üzerinden gelen dört uçak Çanakkale’yi bombalamaya başladı. Pike yapıp, bombalar yağdıran uçak havalanıyor, ara vermeden bir diğeri pike yapıyor, çarşının birçok yeri yanıyordu. Sığınaklardan çıkıp söndürmeleri mümkün değildi; zira uçaklar döne döne bombalıyorlardı. Bombalar patladıkça, çocukların çığlıkları ayyuka çıkıyor, halkın yüreği hopluyordu. Nasıl hoplamazdı; savaş herşeylerini alıp, götürmüştü; elde kalan da şu anda yanarsa, ne yaparlardı?… Yalnız ak sakallı Hacı Mahmud hiç aldırmıyor, mum ışığında Kur’an okuyordu.</p>

  <p class="calibre2"><div class="calibre1" id="calibre_pb_13"></div>
</p>

  </body>
</html>
