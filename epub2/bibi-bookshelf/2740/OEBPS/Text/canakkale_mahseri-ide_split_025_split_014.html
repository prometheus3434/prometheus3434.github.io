<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Fıçıları doldurup, yükledi. Yularını çözerken katırla konuşuyordu.</p>

  <p class="normal">- Benim Karaoğlan’ım; sen olmasan gazilerimiz susuzluktan kırılır, sancağımız yere düşer. Hadi, sularımızı götürelim…</p>

  <p class="normal">Yular elinde, ağır ağır yürüyordu. Yalnız anlarını kollayan hayalleri gene onu sardı. Tam harman zamanıydı; dul anası buğdayları dövebiliyor muydu?… Kaç gece harmanda yatmış, tane ile samanı ayırmak için sabah rüzgârında savurmuştu. Şimdi anası yapabiliyor muydu?… Büyük tarladaki erik ağacı bu yıl vermiş miydi?</p>

  <p class="normal">Tepeyi aştığında, dikenliğin dibinde birisi yatıyordu. Karaoğlan kulaklarını dikip, durdu. Mıstık da kuşkulandı.</p>

  <p class="normal">- Kimsin? Ben saka Mıstık?</p>

  <p class="normal">Ses yoktu; bir adım attı ve durdu. Karaoğlan da ön ayaklarını kazık gibi dayamış, gitmek istemiyordu. Yatanın elbiseleri de farklıydı. Mıstık’ın heyecanı göğüs boşluğuna sığmıyordu; yine mi esir düşmüştü? Bir kere daha, “Kumandan gönderdi” dese inanırlar mıydı? Bakışlarıyla fundalıkları tarıyordu; çıt yoktu; sadece yürek çarpıntılarını duyuyordu. Tekrar bağırdı.</p>

  <p class="normal">- Kimsin? Ben saka Mıstık!</p>

  <p class="normal">Gördüğü kıpırdamıyor, ölü gibi yatıyordu. Fakat biraz daha ilerdeki çalıların arasından bir asker kalktı; Mıstık’ın yüreği göğüskafesini delip, çıkacaktı!.. Asker iki adım attı ve yığıldı; tüfeği de yanına düştü. Şuurunun yerinde olmadığını Mıstık anlamıştı. İlk gördüğü ise hiç kıpırdamıyordu. Kısa bir süre daha çevreyi gözetleyen Mıstık, eliyle Karaoğlan’ın başını okşadıktan sonra yularından asıldı. Karaoğlan’ın inadı tutmamıştı; yürüdü. Düşen İngiliz askerinin yanından tüfeğini aldı; namlusuna mermi sürdü. İlk gördüğü de kendinde değildi; ama tüfeğinin üzerinde yatması Mıstık’ı endişelendiriyordu. Mıstık tüfeğini aldığı eri, namlusuyla dürttü.</p>

  <p class="normal">- Gâvurcuk! Susuzluktan mı bayıldın gâvurcuk!</p>

  <p class="normal">Asker döndü; bakışları bulanıktı; herşeyiyle tükenmişti. Bir şeyler mırıldandı; fakat Mıstık anlıyamadı; sadece dilinin keçe gibi olduğu dikkatini çekti.</p>

  <p class="normal">- Ne diyorsun gâvurcuk? Neyin var?</p>

  <p class="normal">İngiliz er eliyle fıçıları işaret etti. Mıstık anlamıştı; su istiyordu. İlk gördüğü askerin üzerine yattığı tüfeği eliyle göstererek:</p>

  <p class="normal">- Gavurcuk, şu tüfeği bana getir, dedi.</p>

  <p class="normal">İngiliz er birşey anlamadı; ışığı sönmüş gözlerle korku dolu bir şekilde Mıstık’a, ona doğrulttuğu namluya bakıyordu. Kıpırdayacak hali kalmadığını anlayan Mıstık rahatladı; kendinden geçmiş askerin yanına geldi; altındaki tüfeği çekip çıkardı ve sağdaki fıçıyı sardığı urganların arasına soktu. Bir eliyle tüfeği sıkı sıkı tutuyor, diğer eliyle soldaki fıçıdan susağa dökmek isterken, Karaoğlan huysuzlanıyordu.</p>

  <p class="normal">- Dur Karaoğlan! Bu gâvurcuklar ölsün mü?</p>

  <p class="normal">Karaoğlan’ı biraz uzağa çektikten sonra, tüfeğin dipçiğini ayaklarının arasına yerleştirdi; namlusunu göbeğine dayayınca, iki eliyle susağı kolayca doldurdu. Tekrar tüfeğini eline aldı, dipçiğini omuzuna dayadı ve namlusunu İngiliz askerine çevirdi; yanına yaklaştı. Bir eli susağı uzatırken diğer eli tetikte idi. İngiliz askeri ellerini havaya kaldırarak esir olduğunu anlatmaya çalışıyordu. Susağı eline aldı; lıkır lıkır içmeye başlayınca, Mıstık uyardı.</p>

  <p class="normal">- Yavaş yavaş iç gâvurcuk, sonra fena olursun.</p>

  <p class="normal">Çok susuz kalanın, birden su içince fena olduğunu duymuştu. İngiliz askeri yarısından biraz fazlasını içip, soluk alırken gözlerini Mıstık’a çevirdi. Hem bakışıyla, hem de sözle teşekkür ediyordu.</p>

  <p class="normal">- Hah işte böyle, yavaş yavaş iç gâvurcuk!</p>

  <p class="normal">İngiliz askeri susaktaki suyu bitirdi; bir daha vermesi için, işaret etti. Mıstık susağı eline aldı; doldurup getirirken, bakışlarını ondan, elini de tetikten hiç ayırmıyordu. Suyu dinlene dinlene içerken, yatan askeri de işaret etti. Mıstık, “Ona da ver” dediğini anlamıştı.</p>

  <p class="normal">- Sen iç gâvurcuk, ona da vereceğim.</p>

  <p class="normal">İngiliz askeri suyu bitirince, Mıstık susağı aldı. Doldurdu ve ona uzattı; ondan hiç gözünü ayırmıyor, her an tetiği çekebileceğini ihsas ediyordu. İngiliz askeri susağı aldı; yanına gittiği arkadaşını sarstıkça boğuk boğuk inliyordu. Ters çevirdi; ağzına su dökmeye başladı. Baygın askerin gözleri kırpıştı; çatlak dudakları oynadı. Azar azar dökmeye devam ediyordu.</p>

  <p class="normal">Bir süre sonra tamamen ayıldı; doğrulup, oturdu; derin derin soluyordu. Susakta su bitmişti; uzattı. Susağı eline alan Mıstık, ikisine de dikkatle bakıyor, tüfeğin dipçiğini omuzundan, sağ elini tetikten ayırmıyordu. Doldurduğu susağı ayılana verdi. Ağır ağır içiyordu. Karaoğlan’ın da tedirginliği kalmamıştı.</p>

  <p class="normal">İki asker de kendine gelmişti. Mıstık tüfeğin namlusuyla yolu işaret etti. Askerler kalkıp, yürümeye başladılar. Mıstık’ın bir elinde yular, diğer elinde tüfek vardı. Gökten sanki alev yağıyordu.</p>

  <p class="normal">Siperlere yaklaşırlarken, Ömer Çavuş, diğer takım arkadaşları bunlara bakıyorlardı. Gelen Karaoğlan’ıyla Mıstık’dı; ama öndekiler kimlerdi?… Az bir uzaklık kalınca, giyimlerinden müttefik askerleri olduklarını anladılar. Tuhaf bir durumdu; iki müttefik askerini önüne katmış, eline de tüfek almış, Mıstık geliyordu. Gözetleme postaları zaman zaman yolu şaşırırlar; düşmanın hakim olduğu yerlere geçerler, ya öldürülür, yahut esir alınırlardı. Ama Mıstık bunu nasıl yapardı?… Ömer Çavuş yaklaşmasını bekleyemedi.</p>

  <p class="normal">- Mıstık bunları nerden buldun?</p>

  <p class="normal">- Susuzluktan bayılmışlardı. Tüfeklerini alıp, onlara su verdim. Ayılınca da buraya getirdim</p>

  <p class="normal">Böyle bir işi Mıstık’tan beklemeyen askerler alkışlamaya başladılar. Ömer Çavuş da savurduğu kahkahadan sonra:</p>

  <p class="normal">- Aferin Mıstık, dedi.</p>

  <p class="normal">Mıstık’ın gözlerinde zafer kazanmış bir insanın meydan okuyan coşkunluğu yerine, boyun eğen garip bir hüzün vardı.</p>

  <p class="calibre2"><div class="calibre1" id="calibre_pb_16"></div>
</p>

  </body>
</html>
