<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Seddülbahir’deki sükûnete rağmen, Arıburnu’nda Anzak Kolordusu hücuma geçmişti. Başkomutan’ın cephede bulunması askeri etkileyeceğinden Hamilton, General Braitweite ile o bölgeye gitmeye karar verdi.</p>

  <p class="normal">Mosquito Muhribi’yle hareket ettikten biraz sonra güverteye çıktılar. Uzaktan top sesleri gelirken, masmavi denizde dalgacıkların üzerinde köpükler bırakarak Mosquito Muhribi zümrüt gibi tepelere doğru ilerliyordu. Gönüllere neşe dolduran bir gündü. Tek damla bulut bulunmayan gökyüzünü, yağmur sularıyla yıkanarak gür ışıklarına kavuşmuş bir güneş aydınlatıyordu. Bugüne kadar aldıkları sonuçtan memnundular. Bu mevsimde İngiltere’nin genellikle sisli ve yağmurlu olduğunu hatırlayan Hamilton tabiatın etkisinde kalmıştı.</p>

  <p class="normal">- Dünyada ne güzellikler varmış.</p>

  <p class="normal">Bakışlarını çevreden alamayan Braitweite de kanaatini paylaştığını belirtti.</p>

  <p class="normal">- Sanki cennetten bir köşe.</p>

  <p class="normal">Ceplerinde yeteri kadar bisküit ve diğer kuru yiyeceklerin bulunabileceğini tahmin etmesine rağmen muhribin komutanı Amiral Johnson onlara nefis bir öğle yemeği hazırlattı. Lüks kamarada belli belirsiz bir müzik çalıyordu. Hamilton, yaradılıştan fazla iştahlı değildi; ama buraların temiz havası iştahını açmıştı; yiyemeyeceğini zannettiği pirzolanın son lokmasını keyifle midesine indirdi. Bardağındaki kırmızı şaraptan bir yudum alan Amiral Johnson, nazik bir üslûpla sordu:</p>

  <p class="normal">- Sayın Başkomutan, Türkleri tahmininizden farklı buldunuz mu?</p>

  <p class="normal">- Çıkarmanın bu kadar güç olacağını zannetmiyordum. -Moral bozukluğuna sebep olmamak için ilave etti.- Daha güçlüklerle de karşılaşabiliriz; fakat bütün bunlar, bizi hedefimizden engelleyecekleri anlamına gelmez.</p>

  <p class="normal">- Ona ne şüphe sayın Başkomutan.</p>

  <p class="normal">Muhrip sahile yaklaşırken, masalarından kalktılar. Yamaçlarda dumanlar yükseliyor, makineli tarrakaları, top gümbürtüleri birbirine karışıyordu. Yürürken bu bölgedeki zaferin onlara sağlayacağı faydaların üzerinde duruyorlardı. Bir grup subay da sahilde onları bekliyordu. Muhrip ağır ağır yanaşıyor, kabaran dalgacıklar kıyıya çarpıyordu. Tam karaya adım attıkları sırada birkaç metre sağlarında bir şarapnel patladı. Hamilton, Braitweise ve onları bekleyenler kendilerini yere attılar. İçinde bulundukları savaşın dehşetini şu anda bir başka türlü yaşıyor, ölümle burun buruna geldiklerini hissediyorlardı. Birkaç saniye aradan sonra, yeni şarapneller düşmeye başladı. Çevrelerinde patlayan şarapneller ortalığı toz dumana boğarken, onlar da sürünerek biraz ilerde bulunan General Birdwood’un yer altındaki karargâhına geldiler. Esprilerle saklamaya çalışsalar da, hepsinin yüzünden bir felaketten çıktıkları belli oluyordu. Mermi sağanağı kısa bir süre sonra dindi.</p>

  <p class="normal">Cepheyi boşaltmayı düşünen Anzaklar, donanmanın yardımıyla ilk günlerdeki tehlikeyi atlatmış, iyice yerleşmiş ve gene donanmanın yardımıyla taarruza geçmişlerdi.</p>

  <p class="calibre2"><div class="calibre1" id="calibre_pb_8"></div>
</p>

  </body>
</html>
