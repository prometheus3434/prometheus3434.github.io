<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Gök gürlüyor, şimşekler çakıyor, yağmur dökülüyordu. Aytepe’deki erlerin çoğu şehit olmuş, kalanların da tâkati tükenmişti. Dün geceden beri yalnız su yudumlamışlardı; artık mataraları da boşalmıştı. Üstün ateş gücüyle düşman her taraftan saldırıyor, yüzlerine çamurların sıçramasından sık sık yanlarına mermilerin düştüğünü anlıyorlardı.</p>

  <p class="normal">Çamurun içinde tanınmaz hale gelmiş olan Oğuz Amca’nın sol elinin serçe parmağına bir mermi çarptı; parmağı tam kopmadı; ikinci eklem yerinden aşağısı deride sallanıyordu. Koparıp, parmağını attı. Kan fışkırıyor, sızısı da gittikçe derinleşiyordu; ama onunla uğraşacak zaman değildi, tekrar atışa başladı.</p>

  <p class="normal">Ne çare ki artık direnemiyorlardı; sayıları da çok azalmıştı. Burunlarının ucuna kadar yaklaşan Müttefik askerleri nerdeyse siperlerine gireceklerdi. Direnemeyecek duruma gelince, kuzeye çekilme emrini zaten almıştı. Siperlerine sık sık el bombaları düşüyor, çamurlar sıçrıyor, makineliler durmadan çevrelerindeki fundalıkları doğruyordu. Daha fazla dayanmaları mümkün değildi; Oğuz Amca, hem tüfeğini ateşliyor, hem de bağırıyordu:</p>

  <p class="normal">- Ateş azaltmadan sürünerek geri çekileceğiz.</p>

  <p class="normal">Ateş ederek geri geri sürünürlerken, Oğuz Amca en arkada kalmaya dikkat ediyor; aydınlatma fişeklerinden görebildiği fundalıklara, karartılara mermi yağdırıyordu.</p>

  <p class="normal">Müttefik askerleri siperlere bir süre daha bomba attılar; makineli tüfek mermileriyle aralıksız toprağı havaya fışkırttılar. Neden sonra Aytepe’nin terk edildiğini fark ettiler. Temkini elden bırakmadan, sürünerek siperlere daldılar. Üst üste yığılmış, bazı yerlerde tüfeğinin üzerine kıvrılmış, upuzun yatmış cesetlerle karşılaştılar.</p>

  <p class="normal">Attıkları birkaç aydınlatma fişeğiyle donanmaya, Aytepe’yi ele geçirdiklerinin işaretini verdiler. Hemen makineli tüfekleri kurup, Ertuğrul Koyu’nu savunan hattı arkadan taramaya ve boşluklardan ilerlemeye başladılar.</p>

  <p class="normal">Müttefikler çıkarmadan pek memnun değillerdi; bunca kuvvetle yüklenmelerine rağmen, ancak rahatça Tekkekoyu’ndan çıkabiliyor, buradan çıkanlar da tepelere köstebek hızıyla ilerleyebiliyorlardı. Türkler değişik yerlerden bu bölgeye birlikler kaydırmadan önce mesafe almak, yerleşmek istiyorlardı. Aytepe’den gelen işaret üzerine tekrar olanca güçleriyle Ertuğrul Koyu’na yüklendiler. Batısına yerleşen, koyu yandan gören Türkler’in beş manga askerinin başında Ezineli Yahya Çavuş bulunuyordu. Balkan Savaşı’na katıldığı için tecrübeliydi. Hem cesur, hem de çevresine maneviyat verebiliyor, birliğini dirayetle yönetiyordu. Koya adımını atan, yere yığılıyordu; şans eseri bir yerlere sığınabilenler de başlarını kaldıramıyorlardı.</p>

  <p class="normal">Ertuğrul Koyu’nu yandan gören Yahya Çavuş’un kumandasındaki birliğin yeri, karanlıkta iyice görünen namlu alevlerinden tespit edilmişti. Bazı zırhlılar toplarını o tarafa çevirdiler; aralıksız yağdırdıkları mermilerle siperlerini dümdüz ettiler. Yanındaki erin paçavra misali savrulmasıyla dahi kılı kıpırdamayan Yahya Çavuş’un gür sesi top patlamalarının arasında duyuldu:</p>

  <p class="normal">- Diğer siperlere geç! Ateşe devam et!</p>

  <p class="normal">Alt-üst olmuş irtibat yollarından geçtikleri diğer siperler de çok hasara uğramıştı. Kendilerine yer bularak; ateşe başladılar. Ne çare ki ateş güçleri eskisi gibi değildi; sayıları çok azalmıştı. Toprağa ayak basan bazı düşman askerleri sağa sola kaçıyorlar, bir yerlere sığınıp, ateş ediyorlardı.</p>

  <p class="normal">Yahya Çavuş, boşalan şarjörünü çıkarıp, yenisini takarken, yanına yaralı bir er sokuldu. Sesini duyurmak için var gücüyle bağırdı:</p>

  <p class="normal">- Çavuş! Düşman Aytepe’yi ele geçirmiş! Bizi arkadan kuşatıyor!</p>

  <p class="normal">İki ateş arasında kalmak üzereydiler. Arkadan sıkıştıracak düşmanı geri sürmeleri gerekiyordu. Sayıları azalmıştı; Ertuğrul Koyu’na çıkan düşmanla güç baş ediyorlardı; bir de arkadan kuşatılırlarsa, imha olurlardı.</p>

  <p class="normal">- Sadık, Mehmed! Siz ve yanınızdakiler burada kalacak, ateşe devam edeceksiniz. Biz, arkadan bizi kuşatan düşmana hücum edeceğiz.</p>

  <p class="normal">Ezineli Yahya Çavuş, beş eriyle Aytepe’yi ele geçirip, onlara yönelen düşmana karşı sürünerek ilerlemeye başladı. Şakır şakır yağmur yağıyor, şimşekler çakıyor, aydınlatma mermileri atılıyor, onlar balçık deryasında sürünüyorlardı.</p>

  <p class="normal">Arkalarını koruyan manganın yanına geldiklerinde, dördü siperde can vermişti; ikisi de ağır yaralı idi. Birisinin beynine kurşun girmiş, diğerinin de göğsüne birkaç mermi isabet etmişti. Arta kalanlar da düşmana karşı koyuyorlardı. Sonuç almaları mümkün değildi; çünkü düşman makinelileri kurmuş, devamlı tarıyor, yanlarında bombalar patlıyordu. Ertuğrul Koyu’ndan düşmanın çıkarma yapmasını engellemeye çalışanlar da yeterli değildi. Yahya Çavuş, artık akrebin kıskacında olduklarını anlamıştı. Çekilmeleri, taburun savunma hattına iştirak etmeleri gerekiyordu. Beyninden kurşun giren yaralıyı Yahya Çavuş sırtına aldı, diğerini de Mendebur İdris sırtladı. Ötekiler de geriden ateşlerini eksik etmemeye çalışıyorlardı. Ertuğrul Koyu’nu savunanların siperlerine doğru sürünmeye başladılar. Bir eliyle sırtındaki yaralıyı tutmak, tüfeklerinin bulunduğu elleriyle sürünmek zorunda kalmaları, mesafe almalarını güçleştiriyordu.</p>

  <p class="normal">Sipere yaklaşınca, sırtındaki yaralıyı bırakan Yahya Çavuş süratle yanlarına geldi.</p>

  <p class="normal">- Sadık, Mehmed, hepiniz tabura, Harapkale’ye sürünün; çekiliyoruz.</p>

  <p class="normal">Söylediklerini, Tekirdağlı Sadık duyabilmişti, düşmana ateş eden Akyazılı Mehmed uzaktaydı. Sadık sol tarafına başını çevirip, bağırdı.</p>

  <p class="normal">- Beni duyuyor musunuz! Harapkale’ye! Tabur’a!</p>

  <p class="normal">Muzır Ruşen irtibat hendeğine daldı. Sadık tekrarladı:</p>

  <p class="normal">- Harapkale’ye! Tabur’a!</p>

  <p class="normal">Hiçbir ses çıkmadığını fark etti; tüfekleri de susmuştu. Eğilerek siperin içinde hızla yürüdü; yanına geldiklerinin kimisi olduğu yere kıvrılmış, kimisi de silâhının üstüne düşmüştü. Tam göremiyor, eliyle tutup, sallıyor, “Harapkale’ye” diyordu. Hiçbiri ne ses verdi; ne de canlılık belirtisi gösterdi. Fakat sağ taraftan düşmana ateş ediliyordu; hemen o tarafa yürüdü; yaklaşınca bağırdı.</p>

  <p class="normal">- Mehmed Harapkale’ye çekiliyoruz; yanındakilere söyle!</p>

  <p class="normal">- Yanımda kimse yok!</p>

  <p class="normal">- Hemşehrim Sefer!</p>

  <p class="normal">- Şehit!</p>

  <p class="normal">- Hemşehrim Hüseyin!</p>

  <p class="normal">- Şehit!</p>

  <p class="normal">Tekirdağlı Sadık, sağ tarafta bulunanların, Mehmet hariç, hepsinin şehit olmalarına inanmak istemiyordu. Şarapnel misketleri, mermi vızıltıları arasında hepsini bir bir sarstıktan sonra Akyazılı Mehmed’in sırtına vurdu.</p>

  <p class="normal">- Harapkale’ye!</p>

  <p class="calibre2"><div class="calibre1" id="calibre_pb_3"></div>
</p>

  </body>
</html>
