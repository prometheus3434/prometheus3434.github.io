<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Güneydeki bütün cephelerde müttefik saldırıları olanca hızıyla sürüyordu; ama en ağır şekilde Suvla’dan yüklenecekleri ulaşan bilgilerden anlaşılmıştı. Israrlarına rağmen orada düşmana saldırılmaması da Ordu Kumandanı Liman Von Sanders’i ürkütüyordu. Kuvvetler arasındaki dengesizlikten mi çekiniliyordu?… Saros’daki karargâhında kalamadı; Kurmay Başkanı Albay Kâzım ile gece Suvla cephesine geldi. Onları Eceabat’tan daha erken gelen yeni Grup Kumandanı Albay Mustafa Kemâl karşıladı; alınan tedbirler hakkında bilgi verdi. En azından şimdilik büyük bir tehlike olmadığını anlayan Liman Von Sanders’in yüreği biraz huzura kavuştu. Ama bugün kesin bir hesaplaşma olacağı açıktı; bunun da ne getireceği belli değildi!…</p>

  <p class="normal">Tan yeri ağarırken Suvla bölgesinde gerek müttefikler ve gerekse Türkler yoğun bir şekilde hücuma hazırlanıyorlardı. Kolordu Komutanı General Stopford, iki gün önce alınması gereken Tekketepe, Anafartalar’ın yüksek kesimleri ve İsmailoğlu Tepe için birliklerini düzenlemişti. Onbirinci Tümen General Hammersley’in komutasında Küçük Anafartalar Köyü’ne, General Mohan’ın komutasındaki Onuncu Tümen Büyük Anafartalar Köyü’ne, sekiz taburlu İngiliz Tugayı da İsmailoğlu Tepe’ye hücum edecekti. Tekketepe de Hammersley ile Mohan’ın hedefleri arasındaydı.</p>

  <p class="normal">Türkler de Yarbay Selâhaddin Adil’in kumandasındaki Onikinci Tümen’le kuzey, Albay Halil’in kumandasındaki Yirminci Tümenle güney kesiminden taarruz etmeye hazırlanıyorlardı. Bu birliklerdeki askerler heyecanlıydılar; epeyce bir süreden beri uzaktan top, tüfek sesleri duydukları savaşın tamamen içine giriyorlardı. Birliklerin başında bulunan subaylar, heyecanı üzerlerinden atmalarının ne kadar önemli olduğunu bildiklerinden rahat hareket etmeye dikkat ediyorlardı. Yarbay Wilmer de, iki taburdan arta kalan kuvvetiyle İsmailoğlu Tepe’yi tutuyordu.</p>

  <p class="normal">Mareşal Liman Von Sanders, Albay Mustafa Kemâl, Albay Kâzım, bu bölgeye hakim tepecikte yerlerini aldılar. Nerede bir bozulma belirtisi görürlerse veya düşmanı süratle takip etmeleri gereken bir an olursa, kumandanları uyaracaklardı.</p>

  <p class="normal">Kumandanlar çok dikkatliydiler; çünkü içinde bulundukları şartlar onları çok riskli bir savaşa zorluyordu. Anadolu Yakası’ndan gelen birliklerin yönünü Kocaçimen ve Conkbayırı’na çevirmişlerdi; zira oradaki cephe yay gibi gerilmişti; ihtiyat birliklerinin başında da Albay Kannengieser bulunuyordu. Fakat Suvla bölgesinde ihtiyat yoktu; ufacık bir panik ümitleri yok edebilirdi. Gerek Selâhaddin Adil, gerekse Albay Halil’in kulakları liman Von Sanders’in de yer aldığı tepecikteydi; onlar savaşın içinde bulunduklarından bozgun belirtilerini zamanında göremeyebilirlerdi.</p>

  <p class="normal">Yarbay Selâhaddin Adil, düşmanla karşılaşılacak en hassas yerde üçüncü bölüğü görevlendirmişti; çünkü bu bölüğe, bilhassa kumandanı Yüzbaşı İbrahim’e çok güveniyordu. İlk vuruş savaşın gidişatını etkileyebilirdi; Yüzbaşı İbrahim bunun şuurundaydı; ne pahasına olursa olsun, düşmanı ilk vuruşta sarsacaktı.</p>

  <p class="normal">Annesinin ölümünden sonra yalnız kalmış, yuva kurmak için iki kere teşebbüs ettiyse de başarılı olamamıştı. O günler üzülmesine rağmen, şimdi kaderine şükrediyordu. Belinde yeteri kadar bomba bulunan Yüzbaşı İbrahim’in kılıcı elindeydi; tabancasının mermisi de boldu. İçinde gazlı bez, tentürdiyot ve benzeri ilk yardım malzemelerinin bulunduğu harp paketi omuzunda asılıyor idi. Bütün askerler gibi ceplerinde de iki-üç gün yetecek kadar peksimet vardı.</p>

  <p class="normal">Karanlık henüz çözülmeye başlamamıştı. Yüzbaşı İbrahim bölüğüne savaş düzeni veriyordu. Takım ve manga kumandanlarını tanıyor, kimin ne yapabileceğini gayet iyi biliyordu. Kendilerine ayrılan bölgede düşmana doğru ilerleyeceklerdi. Askerlerin kütüklerinin tamamı doluydu; mermi ikmali de devamlı yapılacaktı.</p>

  <p class="normal">Bir tüfek patladı; bütün bölük yere yattı; sağ taraftan bir ses geldi.</p>

  <p class="normal">- Ah! Vuruldum!</p>

  <p class="normal">Ne bir ayak, ne de bir başka silâh sesi duyuluyordu. Birinci Takım’ın Kumandanı Teğmen Kayıhan’ın bağırışı hiddetliydi.</p>

  <p class="normal">- Eşekoğlu eşek! Kendini vurdun!</p>

  <p class="normal">Yüzbaşı İbrahim, o tarafa hızla yürürken, erin acılı sesi geliyordu.</p>

  <p class="normal">- Vallahi kaza oldu kumandanım!</p>

  <p class="normal">- Sus! Şerefsiz! Korkak!</p>

  <p class="normal">- Tüfeğim elimden düşünce patladı.</p>

  <p class="normal">Yüzbaşı İbrahim meseleyi anladı; birkaç metre yukarlarında durdu.</p>

  <p class="normal">- Gel bakalım buraya! Teğmen Kayıhan sen de gel!</p>

  <p class="normal">İkinci Bölüğün savaş düzenine nezaret eden Binbaşı Harun da duymuş, telâşla Yüzbaşı İbrahim’in yanına gelmişti. Fundalıkların arasından çıkan erin sol eli kanıyor, sağ eliyle de tüfeğini tutuyordu. Rengi sararmıştı. İki adım arkasından Teğmen Kayıhan geliyordu. Yüzbaşı İbrahim yanlarına yaklaşmalarını bekleyemedi.</p>

  <p class="normal">- Teğmen Kayıhan nasıl oldu?</p>

  <p class="normal">- Her mangaya görevini bildiriyordum. Arkamda bir tüfek patladı. “Oy elim” çığlığıyla yere yuvarlandı.</p>

  <p class="normal">Onlara doğru yürüyen Tabur Kumandanı Harun söylenmeye başladı.</p>

  <p class="normal">- Alçak! Korkak! Başkaları ölecek, sen yaşayacaksın ha! Parazit! Çık şu tepeye, seni kurşuna dizeceğim!</p>

  <p class="normal">- Vallahi kumandanım kazayla oldu.</p>

  <p class="normal">Tümen Kumandanı Selâhaddin Adil’in paniğe sebep olabilecek olayların üzerine acımasızca gitmelerine dair emri kesindi.</p>

  <p class="normal">- Çık şu tepeye! Vatan hainlerinin aramızda yeri yok! Künyene öyle yazacağım! Çoluk çocuğunun başı ebediyyen eğik kalacak!</p>

  <p class="normal">Gözleri fırlamış, rengi sararıp solmuştu.</p>

  <p class="normal">- Kumandanım!… Vallahi!…</p>

  <p class="normal">- Sus ulan! Çık tepeye!…</p>

  <p class="normal">Selâmi tüfeğini atıp, kaçmaya başladı. Binbaşı Harun tabancasını çıkardı; iki kere namlusunda ateş göründü; iki mermi sesi yankılandı. Selâmi yere yığıldı.</p>

  <p class="normal">- Düşman mermisiyle ölseydin; cennetteydin; şimdi cehennem zebanisinin avucundasın.</p>

  <p class="normal">Tabancasını beline soktu; hiçbir şey olmamış gibi döndü.</p>

  <p class="normal">- Yüzbaşı İbrahim; bölüğün hücuma hazır mı?</p>

  <p class="normal">- Hazır kumandanım!</p>

  <p class="normal">Kuzey kesimdeki fundalıkların, dikenliklerin arasında sabahın ilk ışıklarıyla Türk ve müttefik birlikleri birbirlerinden habersiz ilerlemeye başladılar. Selâhaddin Adil’in kumandasındaki tümene dahil Otuzbeşinci Alay’ın, İkinci Taburu’nun, Yüzbaşı İbrahim’in kumandasındaki Üçüncü Bölüğü, Hammersley’in komutasındaki Onbirinci Tümen’e ait olan Otuzikinci Tugay’ın öncüleriyle fundalıkların arasında ansızın karşılaştı. Birbirine çarpan süngülerden ateşlerle çıkan çelik sesleri bir anda ortalığı sardı. En önde bulunan, uzunca boylu, şahin bakışlı, bir mızrak kadar dimdik duran Yüzbaşı İbrahim yay gibi yerinden fırlıyor, narayla kılıcını sallıyordu. Kana bulaşan pençesi kılıcının kabzasına yapışıverdi. Bir şimşek çakması kadar kısa bir zamanda birkaç İngiliz askerini biçmesi, bölüğü için büyük moral kaynağı oldu. Dağ taş sanki “Allah! Allah!” nidalarıyla dile geldi. Belleri hafifçe bükük, süngüleri takılmış tüfeklerini ileri doğru tutan askerler, müttefik birliklerinin üzerine atlıyor, süngülerini sallıyorlardı. Müttefik askerleri de büyük bir kararlılıkla karşı koyuyor, “Hurra! Hurra!”larla hamlelerini yapıyorlardı. Ufukta kocaman bir benek gibi beliren güneşin ışıklarıyla parıldayan binlerce süngü, fundalıkların arasında ışıldayıp, kayboluyordu. Müttefiklerin buradaki sarsılmaları gerideki tepecikten savaşı izleyen kumandanların dikkatini çekti. Albay Mustafa Kemâl:</p>

  <p class="normal">- Selâhaddin Adil Bey, düşmanı göğüsleyip, denize doğru sürecek, dedi.</p>

  <p class="normal">Albay Kâzım da gözlerini cepheden ayırmadan kanaatini belirtti.</p>

  <p class="normal">- Ondan şüphe etmiyorum; İsmailoğlu Tepe’den endişe ediyorum. Yarbay Wilmer’in emrindeki iki taburun, iki günden beri kayıpları büyük olmuş; topları da yok!..</p>

  <p class="normal">Dürbününü gözlerinden hiç ayırmayan Mareşal Liman Von Sanders’in memnuniyeti yüzünden belli oluyordu. Bir süre sonra yanındakilere döndü.</p>

  <p class="normal">- Buradaki birliklerimizin görevlerini yapacaklarından şüphem kalmadı; fakat Kocaçimen, Conkbayırı’ndan endişeliyim. Ben oraya gidiyorum; durumu sık sık oradaki karargâha bildirin; sürpriz bir gelişme olursa, karargâhtan beni hemen bulun.</p>

  <p class="normal">Albay Mustafa Kemâl cevap verdi:</p>

  <p class="normal">- Başüstüne Kumandanım.</p>

  <p class="normal">Mareşal Liman Von Sanders, tepenin arkasına geçti; oradaki atına binip, mahmuzladı.</p>

  <p class="normal">Yüzbaşı İbrahim’in kumandasındaki bölüğün, İngilizlerin Otuzikinci Tugayı’nın öncülerini püskürtmesi birliklerin tamamına sirayet etti. Selâhaddin Adil’in kumandasındaki Onikinci Tümen’in bütün birlikleri, General Hammersley’in komutasındaki Onbirinci Tümen’in birliklerini önlerine katmış, fundalıkların, dikenliklerin aralarında korkunç bir boğazlaşma ile bayır aşağı sürüyorlardı; fakat bu anda da sekiz İngiliz taburu Yarbay Wilmer’in savunduğu İsmailoğlu Tepe’ye hücum ediyordu.</p>

  <p class="normal">Albay Kâzım İsmailoğlu Tepe’yi dürbününün merceğinden ayırmıyor, orada müttefiklerin ilerlediklerini görüyordu. Yarbay Wilmer, mümkün olanların yapıldığına, emrindeki taburların daha fazla direnmelerinin kayıpları artırmaktan başka işe yaramayacağına inandığı için kademeli bir şekilde çekilirken, İsmailoğlu Tepe’yi müttefikler ele geçiriyor, Küçük Anafartalar Köyü’nün sırtlarına yayılıyorlardı. Durumu farkeden Albay Kâzım telâşlandı.</p>

  <p class="normal">- Bakınız, Mustafa Kemâl Bey, İsmailoğlu Tepe’yi ele geçiren düşman, Küçük Anafartalar’ın sırtlarına yayılıyor. Selâhaddin Adil Bey’e bildirelim; orayı takviye etsin.</p>

  <p class="normal">Dürbününü o tarafa çeviren Albay Mustafa Kemâl de görür görmez tehlikeyi anladı. Yanındaki emir subayına bağırdı.</p>

  <p class="normal">- Yetiş, Selâhaddin Adil Beyi bul; İsmailoğlu Tepe’yi takviye etsin.</p>

  <p class="normal">Selâhaddin Adil de devamlı orayı kolluyordu. Emir subayı yanına gelmeden önce, Otuzdördüncü Alay’ın iki taburunu o tarafa sevketti. Albay Mustafa Kemâl ve Kâzım, Küçük Anafartalar’a doğru hareket eden birlikleri izliyorlardı. Fundalıkların arasında koşarlarken, birden müttefik askerleriyle karşılaştılar. Ölümüne bir süngü savaşı başladı. İki tarafın subaylarının ellerindeki kılıçların güneşte parıldadığını, askerlerin düşüp kalktığını, süngü ile karşısındakine hamle yaptığını Albay Mustafa Kemâl ve Albay Kâzım heyecanla takip ediyorlardı.</p>

  <p class="normal">Kıyasıya dövüşüyorlardı. İki tarafa sendeleyen cephe, zaman zaman müttefiklerin tarafına doğru kayıyordu. Bir süre sonra Türkler olanca güçleriyle yüklenince, müttefikler çekilmeye başladılar. Bu çekilişi fırsat bilen Yarbay Wilmer iki taburunu derleyip, toparladı; hafif yaralıları da cepheye sürdü. Otuzdördüncü Alay’a ait birliklerin yanında o da taarruza kalktı. Müttefikler pek çok kayıpla ele geçirdikleri İsmailoğlu Tepe’yi bırakmamak gayretiyle direniyorlardı; ama Türkler amansızca saldırıyorlardı.</p>

  <p class="normal">Esat Paşa’nın altındaki kır atın ıslak ve sıcak derisinden buharlar yükseliyor, burun delikleri yırtılırcasına soluyordu; fakat devamlı mahmuzluyor; vadileri, tepeleri yel gibi aşıyordu. Bulundukları tepeciğe yaklaşırken, Albay Mustafa Kemâl ve Albay Kâzım ayağa kalkıp, selâmladılar. Selâmlarını alan Esat Paşa, atının başını İsmailoğlu Tepe’ye çevirdi; parlak güneşin eğrilemesine vuran ışıkları bir kartal bakışıyla savaşı izlerken yüzünü aydınlatıyordu. Dürbününü gözlerine getirdi, boğuşmayı seyrederken Mustafa Kemâl bilgi veriyordu.</p>

  <p class="normal">- İsmailoğlu Tepe’yi ele geçiren düşman, küçük Anafartalar Köyü’ne doğru yayılırken, Selâhaddin Adil Bey Otuzdördüncü Alay’ın bazı birliklerini o tarafa sevk etti. Şimdilik durumda bir tehlike yok.</p>

  <p class="normal">Gözünü İsmailoğlu Tepe’den ayırmadan:</p>

  <p class="normal">- Aman dikkatli olun, dedi. Bu bölgede ihtiyatımız yok; cephenin bozulması, önüne geçemeyeceğimiz felaketi getirir.</p>

  <p class="normal">Top sesleri, makineli tarrakaları, bomba infilaklarından güneyde de kıyametlerin koptuğunu anlıyorlardı. Esat Paşa sözüne devam etti:</p>

  <p class="normal">- Albay Halit Bey’in işi çok zor. Tümenine ait bir alayı Saros’da bırakmak mecburiyetinde kaldığından, iki alayıyla düşmana üstünlük sağlayamıyor; sağ tarafının kara ve deniz bombardımanı altında olması da işini güçleştiriyor. Ben oradayım; aksi bir gelişme olursa, karargâhı ve beni derhal haberdar edin.</p>

  <p class="normal">Aynı anda:</p>

  <p class="normal">- Emredersiniz, Paşa hazretleri, dediler.</p>

  <p class="normal">Atını mahmuzlamadan önce Esat Paşa tekrar dürbününü gözlerine getirdi. İsmailoğlu Tepe’yi ele geçiren birlikler, taarruzlarına devam ediyorlardı. Bozgunu önlemek için müttefikler ihtiyattaki kuvvetlerin önemli bir kısmını ileri sürdüler. Fakat Türkler’in saldırısı durmuyor, Anafartalar’dan aşağıya sel gibi akıyor, müttefikler de iki gün önce zaptettikleri Mestantepe’yi elde tutmak uğruna ne mümkünse, yapıyorlardı.</p>

  <p class="normal">Albay Halit’in kumanda ettiği Yedinci Tümen ile General Mahon’un komutasındaki Onuncu Tümen’in boğuşmaları çok zorlu geçiyordu. Yaşından beklenmeyecek kadar cevval olan Albay Halit’in elindeki kılıçta kan hiç kurumuyor, devamlı mahmuzladığı atıyla oradan oraya yetişiyor, emir kumanda zinciri mükemmel işliyordu. Albay Halit, emrindeki subaylar, olağanüstü gayret ve fedakârlıklarla bir alaylarının eksikliğini kapatmaya çalışıyorlardı. Ne çare ki kara ve deniz bombardımanı altında bulunan sağ kanatlarının durumu çok vahimdi. Burasının iyice hırpalandığını müttefikler de görüyorlardı. Bombardıman durur durmaz müttefik kuvvetleri sağ kanatlarına bindirdiler. Orada bir bozulma olabileceğini sezen Albay Halit, atını o tarafa sürdü. Kumandanlarını başlarında gören Yirmi ve Yirmibirinci Alaylar’ın birlikleri galeyana geldiler; ilerleyen müttefik güçlerine karşı süngü hücumuna geçtiler. Müttefikler önce direndiler; ama Türkler’in önünde durmak imkânsızdı; sanki bir baraj yıkılmış, sel çağıldayıp, geliyordu. Çekilmeye başladılar.</p>

  <p class="normal">Albay Halit’in bulunduğu yerde art arda birkaç şarapnel patladı; atı vahşi kişneyişlerle toz toprağa karıştı; kendisi de bir fundalığın dibine düştü. Tümen kumandanlarının şehadeti bozguna sebep olacağına, askeri şevke getirdi; fundalıkların arasındaki kanlı boğazlaşma hepten çılgınlaştı.</p>

  <p class="normal">Bu kader gününde bütün birlikler görevlerini yapmaya gayret ediyorlardı; fakat en zorlu savaşı Yirmibirinci Alay veriyordu. Deniz ile kara topçusunun şarapnelleri altında hücumlarını tazelerken pek çoğu parça parça oluyordu. Top mermilerinin isabetli atışlarından kurtulabilmek için akşamı iple çekiyorlardı.</p>

  <p class="normal">Karanlık basarken Türkler topyekün hücuma kalktılar. Yüzbaşı İbrahim bölüğünün arta kalanlarıyla, irili ufaklı çok sayıda topun şiddetli ateşi ile cehennem gibi yanan bölgeye hakim sırta geldi. Yere yatmışlar, gözlerini ateş cehenneminden ayırmıyorlardı. Kurumuş fundalıklar tutuşuyor, yer yer savaş sahası ışıldıyordu. Türk topları da olanca kuvvetleriyle mermilerini boşaltıyor, açık hedef teşkil eden İngiliz filikalarını sulara gömüyordu!.. Kısa bir süre nefes aldılar. Yüzbaşı İbrahim önlerine, birkaç metre aralıkla düşecek şekilde bombalarını fırlattı; alevler arasında taş, toprak havaya fışkırıp, yere düşerken bağırdı:</p>

  <p class="normal">- İleri!</p>

  <p class="normal">Kendisi de fırladı; dağınık nizam halinde ateş cehennemine daldılar. Koşarlarken aydınlatma fişeklerinin, top mermilerinin patlamasıyla hasıl olan ışıkların altında, birçok insan gölgelerinin garip şekillerle yere yuvarlandıklarını görüyorlardı. Islık çalarak fundalıklardaki dalları parçalayan piyade kurşunlarının bazıları gövdelerine, başlarına isabet edip, onları yere seriyor ve ayakta kalanlar yanlarına düşen top mermilerinin kulak zarlarını yırtıcı patlamalarını takip eden toprak ve taş yağmuru altında ilerledikçe sayıları azalıyordu. Sağ kalanlar çevrelerini bombalayarak, tarayarak ilerliyorlardı.</p>

  <p class="normal">Fundalıkların arasında göz gözü görmüyordu; ama yönleri bayır aşağı idi; ilerliyorlardı. Bombaları bitmiş, mermileri de azalmıştı; fakat Yüzbaşı İbrahim’in gözü hiçbir şey görmüyor, hiçbirşey düşünmüyordu; kendisini şartlandırmış, ilerliyordu. Ilgazlı Rıfkı da onu gölge gibi takip ediyordu.</p>

  <p class="normal">Denizden tepelere doğru yükselen aydınlatma fişeğinin şavkında Yüzbaşı İbrahim, tüfeğinin üzerine kıvrılıp kalmış bir şehit gördü; hemen fişekliklerini çözdü ve kuşandı; tüfeğini eline aldı. Ilgazlı Rıfkı onu uyardı.</p>

  <p class="normal">- Yalnız kaldık kumandanım!</p>

  <p class="normal">Derin derin soluyan Yüzbaşı İbrahim durdu; çevresine bakındı; her taraf simsiyahtı. Bir aydınlatma fişeğinin atılmasını bekliyordu; ama artık o da görünmüyordu. Fokur fokur kaynayan silâh seslerinin arasında, “Allah! Allah!” nidaları da duyulmuyordu. Nereye gelmişlerdi? Birlikleri nerede idi? Etrafına bakınırken yanıbaşında bir ses duydu.</p>

  <p class="normal">- Ahmet biz nerdeyiz?</p>

  <p class="normal">- Kumandan “ileri” emrini verdi; ilerliyoruz.</p>

  <p class="normal">- Biz kaybolduk; yanımızda kimse yok.</p>

  <p class="normal">- Ben Yüzbaşı İbrahim; buraya gelin.</p>

  <p class="normal">Biraz sonra kulağının dibinden bir ses yükseldi.</p>

  <p class="normal">- Yüzbaşım, neredesin?</p>

  <p class="normal">- Önünüzdeki dikenin arkasındayım.</p>

  <p class="normal">Yanlarına gelen iki ere Yüzbaşı İbrahim sordu:</p>

  <p class="normal">- Hangi birliktensiniz?</p>

  <p class="normal">Sağdaki cevap verdi.</p>

  <p class="normal">- Yirminci Alay’ın İkinci Taburu’nun Birinci Bölüğündeniz.</p>

  <p class="normal">- Birliğiniz nerede?</p>

  <p class="normal">- Bilmiyorum kumandanım; hücuma kalktık; ikimiz kaldık.</p>

  <p class="normal">İyice yorulan Yüzbaşı İbrahim’in baldırlarını sızılar kaplamış, diz kapaklarının arasına sanki et parçaları girmişti.</p>

  <p class="normal">- Biraz oturalım.</p>

  <p class="normal">Yüzbaşı İbrahim saatine baktı; şafak sökmek üzereydi. Nerede idiler? Yönünü tayin edemiyor, sadece bayır aşağı indiklerini biliyordu; ama nereye gideceklerdi?… Vücudu da soğumuştu; adım atacak gücü kendinde bulamıyordu.</p>

  <p class="normal">Yıldızlar silinmiş, doğu ufkunda aydınlık belirmişti. Binlerce askerin aralarında soluduğu fundalıklar sessizliğe gömülmüştü. Zırhlılar da karşılarındaydı; “Ortalığı cehenneme çeviren toplar ne zaman başlayacak?” diye zihninden geçirirken Ilgaz’lı Rıfkı sessizce:</p>

  <p class="normal">- Kumandanım, sağa bakın, dedi.</p>

  <p class="normal">Yüzbaşı İbrahim başını çevirdi. Vadinin karşısında bir düşman birliği top başındaydı. Önlerinde dikilen bir subay da dürbünüyle çevreyi tarıyordu. Yüzbaşı İbrahim sağ eliyle iyice toprağa yapışmalarını emretti. Nefes almadan duruyorlardı. Biraz sonra, fundalıkların arasından gelen seslerden soldaki düşman birliğini de farkettiler. Tam içlerine sokulmuşlardı. Dört kişi onlara ne yapabilirdi? Yüzbaşı İbrahim:</p>

  <p class="normal">- Sessizce sürünün, dedi.</p>

  <p class="normal">Yukarıya sürünürlerken taş yuvarlamamaya, fundalıkları kıpırdatmamaya dikkat ediyorlardı.</p>

  <p class="calibre2"><div class="calibre1" id="calibre_pb_12"></div>
</p>

  </body>
</html>
