<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Bu sırada Triumpf ters dönerek tamamen denize gömülüyordu. Zırhlının çevresinde sular fışkırıyor, kurtarma araçları yanaşamıyordu. Hasan Rıza, Teğmen Hüseyin’e:</p>

  <p class="normal">- Denizaltı işidir, dedi.</p>

  <p class="normal">- Bizim denizaltımız yok.</p>

  <p class="normal">- Evet yok; fakat günlük güneşlik günde ona nasıl yaklaşılır, nasıl baskın yapılır?</p>

  <p class="normal">- Alman denizaltısı nereden gelebilir? Süveyş, Cebelitarık İngilizlerin kontrolünde değil mi?</p>

  <p class="normal">- Bir yolunu bulmuşlardır. Tekniğin hududu yoktur. Belki ticaret metaı olarak parçalarını Akdeniz’e sokmuşlar, belki de kara yoluyla güneye indirip, Adriyatik’de monte etmişlerdir.</p>

  <p class="normal">Billûr gibi sularda can derdiyle boğuşulması, kara topçusunun düellosunu önlememişti. Şarapnaller patlıyor, parça parça dağılan kayalardan ateşler çıkıyor, topraklar savruluyor, siperler dümdüz oluyordu.</p>

  <p class="normal">Akşama doğru taraflar atışlarını azaltmaya başladı. İki tarafın piyadeleri tetikteydi; nerede, hangi siperlerde boğazlaşma başlayacaktı?… Fakat piyade hücumu olmadı. Seyrekleşen topçu atışları, gün batarken sona erdi. Gurubun kan gölüne dönüştürdüğü deniz koyuluğa bürünüyor, hafif bir rüzgâr Ege’nin sularını kıyılara çarpıyordu.</p>

  <p class="normal">Ertesi sabah nar gibi bir güneş tepelerin ardından yükseldi; tertemiz maviliklerin üzerinde gümüş renkli pırıltılar oynaşıyordu. Alabildiğine derinleşen gökkubbe yumuşak maviliklerde kaybolmuştu. Birbirini öldürmek için hazır vaziyette bekleyen binlerce askerden bir tanesi görünmüyordu; şarapnellerin yakıp yıktığı yerleri seçemeyecek kadar uzaktan bakan bir göz, Ege’ye dil misali uzanan yarımadaya ayak basılmamış zannedebilirdi.</p>

  <p class="normal">Oğuz Amca, bir bileği taşı almış, siperde sessizce süngüsünü biliyordu. Gerideki ağaçların altına yatıp, istirahat edebilirdi; ama boğazına saplanmış bir kemik gibi her an Hasan Şakir’in yokluğunu hisseden Yusuf nöbetteydi; ona yakın olmak için ön siperlerde bulunuyordu. Bunca tıbbıyeli gençten bir tek Yusuf kalmıştı; öğrenci olmakla kendisini diğer erlerden farklı görmüyor, “Oğuz Amca” deyişi sanki yüreğinden geliyordu. Oğuz Amca da ona evlât sevgisiyle bağlıydı.</p>

  <p class="calibre2"><div class="calibre1" id="calibre_pb_12"></div>
</p>

  </body>
</html>
