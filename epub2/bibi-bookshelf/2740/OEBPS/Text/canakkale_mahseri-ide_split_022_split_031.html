<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Savaşın ilk gününden beri Seddülbahir Cephesi’nin ağır yükünü taşıyan Albay Halil Sami’nin kumandasındaki Dokuzuncu Tümen geriye alınmış, cephenin sorumluluğu Albay Refet’in kumandasındaki Onbirinci Tümen’e verilmişti. Geriye alınan Tümen’in bütün askerleri gibi Oğuz Amca’nın, Yusuf’un, Akyazılı Mehmed’in istirahate çok ihtiyaçları vardı. Tayınını yiyen Oğuz Amca, başını tüfeğinin kundağına koyar, sönmeye başlamış bir mum gibi cılız ışıklı hafızasında beliren hayallerine dalmaya fırsat bulamadan uyurdu. Yusuf’un ise aklından Hasan Şakir, Osman ve diğer arkadaşları hiç çıkmazdı. Dilâra’yı, Müderris Rasih Efendi’yi düşündükçe gözleri dolardı. Kimbilir yürekleri hangi acılarla doğranıyordu!… Arada bir bakışlarını, kendi dünyasına dalmış veya başını bir tümseğe bırakmış Oğuz Amca’ya çevirirdi; Anadolu’nun yoksul bir köyünde doğup, büyümesine rağmen, görgülü, onurlu bir insandı; bir ana gibi, bir öğretmen gibi sabretmeyi, sabırla olgunlaşmayı bu yoksulluktan öğrenmişti… Yoksulluğa dayanmak güçtür; ama çoğu kere faziletli insanın çelik şahsiyeti suyunu ondan alır… Akyazılı Mehmed duygularıyla başbaşa kalmak istemez, bazen göğüs çeker, “Ne çileli hayat, Rabbim” derdi. Birinci Balkan Savaşı’ndan sonra, ağabeyi Süleyman’ı karşılamak için istasyona giden annesinin dönüşünü hatırlıyordu. Askerler trenden inmiş, orada boynu bükük kalan annesinin gözyaşları dinmemişti… Kendisi askere alınmış, İkinci Balkan Savaşı’nda ne günler geçirmişti. Şimdi de burada idi… Gözlerinin nemli görünmesini istemez, devamlı kendisini meşgul etmenin yollarını arardı.</p>

  <p class="normal">Yaz bunaltıcı geçiyordu. Karaoğlan’ıyla yollarda olan Mıstık ve diğer sakalar su yetiştiremiyorlardı. İstirahat ettikleri vadide su bulunabilirdi; az da olsa yeşilliklerini koruyabilen otların durumuna bakarak Akyazılı Mehmed kendine göre tahminler yaptı; suyun bulunabileceği yere kazmayı vurdu. Daha yarım metre eşmeden, gök gürlemesini andıran yankılamalarla top bombardımanı başladı. Hemen sığınaklara girdiler.</p>

  <p class="normal">Bombardıman bir türlü sona ermiyor, bazen azalıyor, tekrar birden hızlanıyordu. Gece gündüz demeden günlerce sürdükten sonra, bir Hint Tugayının takviye ettiği İngilizler’in Yirmidokuzuncu Tümeni sabaha karşı hücuma geçti. Onbirinci Tümen’in subay ve erleri, Dokuzuncu Tümen’in yokluğunu aratmamak istiyorlardı. Ne çare ki günlerce süren ağır bombardıman altında çok kayıp vermişlerdi; tahkimata benzer birşey kalmamış, ön siperlerin artıkları da ilk hamlede İngilizler’in eline geçmişti. Onbirinci Tümen’in gayretleri düşmanı durduramayacak gibi olunca, ihtiyata alınan Dokuzuncu Tümen tekrar savaşa sokuldu. Fakat Müttefikler çok ağır bindiriyorlardı; yeni takviyeler de güçlerine güç katıyordu.</p>

  <p class="normal">Savaş hergün biraz daha kızışarak devam ediyordu. Sık sık topçu düellosu başlıyor, siper savaşlarına dönüşüyordu. Her gece ön siperler el değiştiriyor, baskın, baskını takip ediyordu. Türk Kumanda Heyeti, bunun bir hırpalama, zayıf yeri tespit etme savaşı olduğunu anlamıştı. Sonra da, olanca güçleriyle yarma hareketine gireceklerini biliyorlar, ona göre tedbir alıyorlardı.</p>

  <p class="normal">Aylardan beri süren boğuşmanın askeri ne hale getirdiğini iyi bilen Albay Halil Sami, moral vermek için her fırsatta siperleri dolaşır, subaylarla el sıkışır, askerlerin hal hatırını sorardı.</p>

  <p class="normal">Bir sabah gene siperleri dolaşırken yer yer savaşın devam ettiğini silâh seslerinden anlıyordu. Albay Halil Sami yürürken, birkaç metre önlerinde bir erin siperden fırlayıp çıktığını, tekrar sipere döndüğünü gördü. Güpe gündüz bunu nasıl ve niçin yapardı? Er, yaklaştıklarının farkında değildi; bir daha siperden fırladı; geri dönerken bir elbombası patladı. Albay Halil Sami yanına yaklaştı:</p>

  <p class="normal">- Ne yapıyorsun evlâdım?</p>

  <p class="normal">Yanyalı Hulusi esas duruşa geçti, terli yüzü de kızardı.</p>

  <p class="normal">- Bomba atıyorum, kumandanım.</p>

  <p class="normal">- Niçin siperden çıkıp, tekrar dönüyorsun?</p>

  <p class="normal">- Tahminen atmak, bombayı yazık etmektir. Attığım yeri görmek için dışarı çıkıyor, tekrar sipere dönüyorum.</p>

  <p class="normal">Albay Halil Sami, Emir Subayı’na:</p>

  <p class="normal">- Adını, künyesini alınız, dedi. Vehip Paşa hazretlerine bildirelim, mükâfatı gerektiren bir olaydır.</p>

  <p class="normal">Sonra Yanyalı Hulusi’ye döndü.</p>

  <p class="normal">- Aferin evlâdım; ama dikkatli ol. Asker, düşmanı yok etmeli; kendini de korumalıdır.</p>

  <p class="normal">Karargâha döndüklerinde Emir Subayı, durumu hemen Güney Grup Kumandanlığı’na bildirdi. Kumandanlıktan mükâfatlandırılmasına dair emir geldiğinde, Emir Subayı telefonla Bölük Kumandanı Yüzbaşı Necdet’i aradı.</p>

  <p class="normal">- Alo Necdet Bey, Bölüğünüz’ün İkinci Takımı’nın bombacı erlerinden Yanyalı Hulusi’nin maddî ve manevî taltife layık bulunduğuna dair yazı Güney Grup Kumandanlığı’ndan geldi. Yarın sabahki teftişte Tümen Kumandanı ona verecek. Bilginiz olsun.</p>

  <p class="normal">- Sizin de takdir buyurduğunuz gibi, gerçekten taltife layık olan Yanyalı Hulusi maalesef iki saat önce şehit düştü.</p>

  <p class="normal">Telefonu kapayan Emir Subayı Albay Halil Sami’nin yanına gitti:</p>

  <p class="normal">- Taltife layık görülen Yanyalı Hulusi iki saat önce şehit olmuş.</p>

  <p class="normal">Bakışları durulan Albay Halil Sami kendini toparlamakta fazla güçlük çekmedi.</p>

  <p class="normal">- Demek ki Cenab-ı Allah, bizzat taltif etti.</p>

  <p class="calibre2"><div class="calibre1" id="calibre_pb_33"></div>
</p>
</body>
</html>
