<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Hamilton’un Gökçeada’daki karargâhında, Londra ve Paris’te büyük bir hayal kırıklığı hakimdi. Bunca gayret, bunca fedakârlıkla, bu kadar zamanda Gelibolu Yarımadası’nın iki ucunda, iki küçük parçayı ele geçirebilmişlerdi. Yeni gelen kuvveti çok iyi değerlendirmeliydiler; bir kuvvet daha ne isteyebilir, ne de gönderebilirlerdi. Karargâhında hummalı bir faaliyet sürüyordu.</p>

  <p class="normal">Diğer subaylar gitmişlerdi. Bir tek Hamilton’un kader arkadaşı Birdwood kalmıştı. Bunalan Hamilton, Birdwood’a kalmasını rica etmişti. Başbaşa konuşurlarsa, ferahlayacağını zannediyordu.</p>

  <p class="normal">Batı ufkunda tutuşan yangın, alev bir sütunu andırırcasına, denizin maviliklerinde derinleşiyor, belki dünyanın en güzel gurubu yaşanıyordu. Ama bunu ne Hamilton, ne de kader dostu Birdwood görüyordu. Hamilton hafifçe aksayarak karargâhta dolaşıyor, Birdwood sandalyede oturuyordu. Hamilton, Birdwood’un önünde durdu; elindeki purosunun dumanları da azar azar dudaklarının arasından çıkıyordu.</p>

  <p class="normal">- İmparatorluğumuzun, Fransa’nın, tabii bizim de kaderimiz bu kayalıklara sıkıştı. Eğer Osmanlı’yı dize getiremezsek, sömürgelerimizde bulunan yüz milyonlarca müslümanı tutamayız. Fransa da sömürgelerini kaybeder. Çok endişeliyim.</p>

  <p class="normal">- Sayın Başkomutan, sömürgelerdeki ayaklanmalardan önce, içinde bulunduğumuz savaşı düşünmeliyiz. Kalabalık ordusuna güvenip, ittifak yaptığımız Çarlık Rusyası can çekişiyor. Yardımına yetişmezsek, komünistler işbaşına gelecekler ve savaştan çekilecekler. Gerek Almanya, gerek Osmanlı, doğudaki ordularını batıya kaydırma imkânına kavuşacaklar. Şimdi bile net bir üstünlük sağlayamıyoruz; o zaman ne yaparız?</p>

  <p class="normal">Hamilton masasına yürüdü; alt gözündeki viski şişesini çıkardı. Zile bastı; içeriye giren hizmet erine!</p>

  <p class="normal">- İki kadeh getirin, dedi.</p>

  <p class="normal">Şişenin kapağını açarken söze devam etti.</p>

  <p class="normal">- Zaten bütün bunlar için Yüksek Savunma Konseyi, Fransa Genelkurmayı, batı cephesinin ihtiyaçlarını bir kenara itip, bu beş tümeni gönderdiler. -Hizmet erinin getirdiği kadehlere viski dökerken- Cepheye intikal edecek Dokuzuncu Kolordu’yu Suvla’dan karaya çıkarmaktan daha akıllıca değerlendiremez miyiz?</p>

  <p class="normal">Uzattığı kadehi eline alan Birdwood, tavrıyla Hamilton’un şerefine içtiğini belli ederek bir yudum aldıktan sonra cevap verdi.</p>

  <p class="normal">- Bence değerlendiremeyiz. Bu kolorduyu mutlaka yarma ve kıskaç hareketinde kullanmalıyız. Seddülbahir Cephesi’nde böyle bir şansımız yok. Arıburnu Cephesi’nde Türkler’le kafa kafaya savaşıyoruz. Türkler’in imkânlarının çok daraldığı zaten her hallerinden anlaşılıyor. Suvla’dan çıkarma yaparken, Seddülbahir ve Arıburnu’ndan da taarruza geçeceğimiz için buralardan kuvvet kaydıramazlar. Bir tek kuzeyden kaydırma imkânları kalıyor. Saroz’da gösteri çıkarması yaparak, orada bulunan kuvvetlerini de oyalayacağız. Suvla’dan çıkan Dokuzuncu Kolordu, ciddi bir kuvvetle karşılaşmadan, şimşek hızıyla Tekketepe, Kocaçimen, Conkbayırı’nı ele geçirir, diğer cepheleri arkadan çevireceği için de önümüz açılır.</p>

  <p class="normal">Onu dikkatle dinleyen Hamilton:</p>

  <p class="normal">- Evet, bana da planımız alternatifsiz görünüyor, dedi. Fakat şu anda düşünce sporu yapıyoruz; belki daha iyisini bulabiliriz.</p>

  <p class="normal">- Sayın Başkomutan; aylardan beri burada boğuşuyoruz. Küçücük arazi parçasını nerdeyse avucumuzun içi gibi biliyoruz. Bu kadar kıymetli kurmay subaya sahibiz; birinin görmediğini, diğeri mutlaka görür.</p>

  <p class="normal">Hamilton’un düşünceli, zayıf yüzünü gülümseme yalayıp geçerken kadehini kaldırdı.</p>

  <p class="normal">- Şerefe Birdwood.</p>

  <p class="normal">- Şerefe Başkomutan’ım.</p>

  <p class="normal">Viskiyi yudumlayan Hamilton’un bakışları duruldu; yine plân üzerinde durduğu belliydi. Bir süre sonra gözlerini Birdwood’a çevirdi; dalgınlığından tam sıyrılamadığı anlaşılıyordu.</p>

  <p class="normal">- Bu bölgelerde daha önceden hücumların başlaması, Suvla çıkarmasının gizlenmesine de yardımcı olacaktır.</p>

  <p class="calibre2"><div class="calibre1" id="calibre_pb_29"></div>
</p>

  </body>
</html>
