<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Esat Paşa, petrol lambasının aydınlattığı toprak altındaki karargâhında tümen kumandanlarıyla bir toplantı yaptı. Toplantıya Dokuzuncu Tümen’in Kumandanı Albay Halil Sami, cepheye intikal etmek üzere bulunan Yedinci Tümen’in Kumandanı Albay Remzi, İstanbul’dan gelmekte olan Onbeşinci Tümen’in Kumandanı Albay Mehmed Şükrü katılmıştı. Esat Paşa’yı en çok Onbeşinci Tümen’in durumu düşündürüyordu. Karaya ayak bastıktan sonra dokuz saat yürümesi gereken tümenin son yirmibeş kilometresi de çalılık ve fundalıktı. O yolları ağırlıklarıyla aşan askerde hücum tâkati kalır mıydı? Esat Paşa hücum etmenin gerekli olduğuna inanıyordu; çünkü Müttefikler de yorulmuş, büyük kayıplar vermişlerdi. Yeni takviyeler almadan, saldırılarının başarı ihtimalinin yüksek olacağını düşünüyordu. Ama kendi başına karar vermesi doğru değildi; askerlerin halini en iyi başlarındaki kumandanları bilirdi. O bölgedeki siperlere, mevzilere ait krokiler, ağarmış bıyıkları yüzüne tatlı ve olgun bir ifade katmış olan Esat Paşa’nın önündeydi. Nasıl hücum yapılacağına geçmeden önce tümenlerin durumunu öğrenmek istedi. Albay Remzi’ye döndü:</p>

  <p class="normal">- Tümeninizin vaziyeti nedir? Hücuma iştiraklerine engel bir husus var mı?</p>

  <p class="normal">Albay Remzi kolundaki saate baktıktan sonra cevap verdi:</p>

  <p class="normal">- Cepheye tamamen intikal etmiş olmalıdır, Paşa hazretleri; herhalde görevinin icabı olarak da Dokuzuncu Tümen’in sol tarafını takviye etmiştir. Eğitimi, disiplini yerindedir; yorgun da değildir.</p>

  <p class="normal">Esat Paşa, Onbeşinci Tümen Kumandanı Albay Mehmed Şükrü’ye başını çevirdi:</p>

  <p class="normal">- Siz uzaktan geliyorsunuz. Tümeninizin tamamı cepheye ne zaman intikal eder?</p>

  <p class="normal">- En geç bir saat zarfında intikal etmesi gerekir, Paşa hazretleri.</p>

  <p class="normal">- Yorgunluğu taarruza iştirak etmesine mani midir?</p>

  <p class="normal">- Çok zor şartlarda dokuz saatlik yolu yürüyerek geliyorlar; fakat Müttefikler iyice yerleşmeden saldırmalıyız.</p>

  <p class="normal">Esat Paşa çelik iradesini aksettiren bakışlarını Albay Halil Sami’ye çevirdi:</p>

  <p class="normal">- Ne diyorsunuz? Tümeninizde takat kaldı mı?</p>

  <p class="normal">- Kaldığı kadar Paşa hazretleri; onlar da yorgun, biz de yorgunuz. Gücünü devam ettiren kazanır.</p>

  <p class="normal">Tekrar Albay Mehmed Şükrü’ye döndü:</p>

  <p class="normal">- Siz Dokuzuncu Tümen’in sağ kanadında yer alıyorsunuz değil mi?</p>

  <p class="normal">- Evet Paşam.</p>

  <p class="normal">- Kararlaştırdığımız üzere, bu geceki saldırımızı hem baskın, hem de hücum şeklinde yapacağız. -Önündeki krokileri işaret ederek- Burada görülen siperlerin bir kısmı yıkılmıştır; fakat çoğu duruyor. Duranlar kırmızı kalemle işaret edilmiştir. Oralardan saldırımız başlayacak. İlerde askerlerimizin birbirine girmemesi için bölük ve takım kumandanlarına büyük işler düşüyor. -Saatine baktı- Şafağın sökmesine beş saat var. Yani biz en geç, üç saat sonra hücuma kalkmalıyız; şafak sökünce, donanmanın mermileriyle karşılaşacağımızdan, o vakte kadar, ne yapacaksak, yapmalıyız.</p>

  <p class="normal">Krokilerin bir kısmını Albay Mehmed Şükrü’ye uzattı.</p>

  <p class="normal">- Bunlar sağ cenahın krokileridir; alınız.</p>

  <p class="normal">Sonra Albay Remzi’ye döndü.</p>

  <p class="normal">- Bunlar da sol cenaha aittir. -Önemini belirtmek için tekrar etti- Birer taburunuzla Dokuzuncu Tümen’i takviye ediyorsunuz; birer alayınızı da ihtiyat siperlerine yerleştiriyorsunuz. Saat ikiye on kala, herşey hazırsa, bana haber veriniz; aksi takdirte erteleyelim.</p>

  <p class="normal">Tümen kumandanları birliklerine gitmek üzere karargâhtan ayrıldılar. Yarımadanın ucunda sanki hayaletler dolaşıyordu; varlıkları biliniyor, ama ne görünüyorlar, ne de sesleri duyuluyordu. Yıldızlı bir gece idi; fakat siperlerin içinde göz gözü görmüyordu. Işıklarının dışarıya taşmamasına dikkat ederek cep fenerleriyle yollarını buluyorlardı.</p>

  <p class="normal">Yedinci Tümen siperlere gelmişti. Albay Remzi, Binbaşı Ruhi’nin kumandasındaki taburu, Dokuzuncu Tümen’in emrine verdi. Yarbay Sadık’a da, alayının ihtiyat siperlerine yerleşeceğini bildirdi. Diğerleri cephenin sol kanadında yerlerini aldılar. Oradaki birlikler, nöbetçiler merkeze kaydı. Ses çıkarmadan makineliler kuruluyor, sağa sola obüsler yerleştiriliyordu.</p>

  <p class="normal">Bu sırada Onbeşinci Tümen’in öncüleri de irtibat yollarından cepheye intikal ediyorlardı. Birliklerin kumandanları, Tümen Kumandanı Albay Mehmed Şükrü’yü buluyor, tekmil veriyorlardı. Mehmed Şükrü bir taburu Dokuzuncu Tümen’in emrine gönderdi; bir alayı da ihtiyata ayırdıktan sonra, kumanda kademesiyle ellerindeki krokilere göre birlikleri yerleştirmeye başladı.</p>

  <p class="normal">İkmal merkezinden ekmek ve su geldi; bir taraftan da onlar dağıtılıyordu. Genç subaylar, kendilerine düşen mıntıkada, düşman nöbetçilerinin nerelerde bulunabileceklerini tahmin etmeye çalışıyor, siperlerden fırlayacak çavuşlara, erlere hücum edecekleri istikameti ve yerleri gösteriyorlardı.</p>

  <p class="normal">İntikal gittikçe hızlanıyordu; çalıların arasından nereye geldiklerini kestiremeyen birlikler sağ ve sollarında kimlerin bulunduğunu, nasıl yardımlaşacaklarını bilmemenin şaşkınlığı ile hareket ediyorlardı. Kumandanlar şaşkınlığı gidermeye, birlikleri düzene sokmaya çaba harcıyorlardı. Ne kadar gayret etseler de, sessizlik sağlanamıyor, bunun getireceği tehlike onları kuşkulandırıyordu.</p>

  <p class="normal">Dokuzuncu Tümen Kumandanı Albay Halil Sami, emrine verilen yeni birliklerin ihtiyat siperlerinde görevlendirilmelerini, o siperlerdeki birliklerin öne alınmalarını emretti; çünkü savaşta pişmiş askerlerin daha faydalı olacağına inanıyordu.</p>

  <p class="normal">İhtiyat siperlerinde Yusuf, Hasan Şakir’i uyandırmak için:</p>

  <p class="normal">- Kalk! Kalk! diyerek dürttükçe, o kucağındaki tüfeğine sarılarak öte tarafa dönüyor; Yusuf da devam ediyordu:</p>

  <p class="normal">- Kalk! Kalk! Göreve!</p>

  <p class="normal">Mangasını hazırlamış olan Yahya Çavuş, hareket etmeden önce, her zamanki gibi, Yusuf’u, Hasan Şakir’i, Oğuz Amca’yı görmek, helalleşip, vedalaşmak istedi; belki bir daha görüşemezlerdi. Yanlarına geldiğinde, Yusuf elindeki cep fenerini Hasan Şakir’in yüzüne tutuyor, onu uyandırmaya çalışıyordu. Yahya Çavuş, iç çekercesine duygularını açığa vurdu.</p>

  <p class="normal">- Ah yavrum! Nasıl da yorulmuş!</p>

  <p class="normal">Hasan Şakir yerinden fırladı.</p>

  <p class="normal">- Ne var? Ne oldu?</p>

  <p class="normal">Gözlerine kan oturmuştu; uyku sersemi olduğu belliydi. Yusuf sessizce:</p>

  <p class="normal">- Kendine gel, dedi. Birşey yok, göreve gideceğiz.</p>

  <p class="normal">Hemen tüfeğini kaptı; elleriyle fişekliklerini yokladı; hepsi doluydu; ayağa kalktı. Oğuz Amca da oraya geldi; çabucak helalleşip ayrıldılar. Manga kumandanı oldukları için Oğuz Amca ile Yahya Çavuş acele ettiler.</p>

  <p class="normal">Yusuf ve Hasan Şakir nerede görev yapacaklarını biliyordu. Hemen önlerinde Kınalı Murat yürüyordu. Ön siperlere yaklaştıkları anda kızılca kıyamet koptu. Dikkatleri aksi taraflara çekmek, baskını kolaylaştırmak için değişik yerlerden ateşlenen obüs ve makinelilerin alevleri karanlıklarda birbirine dolanırken hücum bütün şiddetiyle başlamıştı. Üçüncü Tabur da baskın yapanların arasındaydı. Top ve tüfek atışları karşıdaki tepelerden başlayınca, çıkış yerinde mangasıyla bekleyen Oğuz Amca fırladı. Yusuf ve Hasan Şakir de onları takip etti. Düşman siperlerine doğru süratle sürünüyorlardı.</p>

  <p class="normal">Değişik yerlerden makineliler tarıyordu. Müttefik donanması, kara topçusu da Türk siperlerine mermi yağdırarak akının önünü kesmek istiyor, fakat göremiyorlardı; durumun vehameti onlara ulaştırılınca, dünkü ölçülere göre ateşe başladılar.</p>

  <p class="normal">Makinelilerin namluları, şarapneller, rastlantıyla aynı noktalarda buluşunca, batı kesimindeki akını durdurdular; fakat Üçüncü Tabur’un da bulunduğu doğu tarafında akın devam ediyordu. Türk makinelileri tararken bıraktıkları boşluklardan mangalar sürünüyordu. Fransız ve Senegalliler’in savundukları siperlere atladıklarında, süngüsü fırlamış, tüfeğinin namlusundan tutmuş, Oğuz Amca dipçiğiyle önüne gelene vuruyordu. Bir Senegalli satırıyla arkadan Oğuz Amca’ya saldırırken Yusuf tam üzerine düşmüştü. Birbirlerine girdiler; siperlerin çeşitli yerlerinde şiddetli boğuşmalar cereyan ediyordu. Karanlıkta Senegalli’yi ayırt edebilen Hasan Şakir sırtından süngüsünü saplayınca, canhıraş bir çığlıkla yere yuvarlandı.</p>

  <p class="normal">Bu siperlerde mücadele savaş olmaktan çıkmış, döğüşe dönmüştü. Arkadan Türkler’in akını sürdüğü için Fransız ve Senegalliler siperleri terketmek zorunda kaldılar. Türkler de onları kovalıyordu; yetiştikleri yerlerde ya süngülüyor, yahut da kafalarına dipçiklerini indiriyorlardı. Fransız ve Senegalliler gerideki siperlere atlayınca, o siperlerden yoğun ateş başladı.</p>

  <p class="normal">Gün ağarıyor, topçuların atışlarındaki isabet artıyordu. Birkaçı ara bölgede yığılıp kalırken Türkler doğu bölgesinde aldıkları ilk siperlere döndüler. Aslında bunların siper denecek halleri kalmamıştı. Tek tük siper artıkları, geçitlerle birbirine bağlı oyuklar, mermi çukurlarından ibaretti. Gene de toprak askerin biricik dostuydu; bu oyuklarda, çukurlarda kendilerini korumaya çalışıyorlardı.</p>

  <p class="normal">Oğuz Amca’nın kanayan kaşından uzamış tıraşlı yüzünün sağ tarafının kızıla boyandığını gören Hasan Şakir, yanına yaklaştı.</p>

  <p class="normal">- Oğuz Amca, yaran derin mi?</p>

  <p class="normal">O zamana kadar farkında olmayan Oğuz Amca kaşındaki sızıyı hissetti. Elini atınca, avucu kanlandı; tekrar avucunu bastırarak sıvazladı.</p>

  <p class="normal">- Birşey yok; ufak bir sıyrık.</p>

  <p class="calibre2"><div class="calibre1" id="calibre_pb_9"></div>
</p>

  </body>
</html>
