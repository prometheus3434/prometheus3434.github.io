<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Gün sessiz geçiyor, iki taraf da burnundan soluyordu. Komutanından erine kadar, hepsi savaşı kendi lehine çevirmenin şuurunu taşıyor, bir saldırıda görevini eksiksiz yerine getirmek için hazırlığını yapıyordu.</p>

  <p class="normal">Yaz gelmiş, Gelibolu Yarımadası, Anadolu yakası güzelliklerine kavuşmuştu. Tepelerin yeşili, denizin mavisi burada bambaşka idi; bu iki renk sahillerde birbirinin içinde eriyor; denize doğru mavilik, karaya doğru yeşillik ağır basıyordu. Tabiatın neşesini paylaşan kuşlar cıvıl cıvıl ötüyor, bir tüfek patlayınca sürü halinde havalanıyorlardı. Hele o martıların yürek paralayan bağırtıları başladı mı durmak bilmiyordu.</p>

  <p class="normal">Bugün cephede çıt yoktu; ferman güneşindi; vadiler alev solurken, Yusuf gürgen ağacının dibinde tüfeğini sökmüş, temizliyor, bir yandan da şehit olan arkadaşları hayalinde canlanıyordu. Bir ara durdu; bakışları bir noktada sabitleşirken, zihninde, “Onlar şehit oldu, ben niçin yaşıyorum?” sorusu düğümlendi. Aynı şartlarda savaşıyorlardı; bir mermi gelip, birisini götürüyordu. Bu pekâlâ kendisi de olabilirdi. Ne kadar kurşun kulağının dibinden vızıldayarak geçmişti… Pek çok boğuşmadan yara almadan çıkmıştı; halbuki nice civan gibi gençler cepheye intikal ettikleri gün ruhlarını teslim etmişlerdi. Muhakkak ki en silâhşörleri değildi; korunmayı da en iyi o bilmiyordu; ama yaşıyordu; çünkü hayatta son söz kadere aitti…</p>

  <p class="normal">Ölümden artık pek korkmuyordu; fakat her ne kadar dedesi için Hasan Şakir’e, “Bağrına taş basar” demişse de, annesinin çekeceği acılar onu düşündürüyordu. Balkan Savaşı’nda oğlunun ölüm haberi geldiğinde komşuları Rahime Teyze yıkılmıştı. Her tenha yerde, hatıralarını sesli sesli dile getirip, ağlardı.</p>

  <p class="normal">Yanına gelen Kınalı Murat, her zamankinden daha sıkılgandı. Elinde zarf, kâğıt vardı. Yusuf anlamıştı; okşayan bir sesle sordu.</p>

  <p class="normal">- Ne o Murat, mektup mu yazdırmak istiyorsun?</p>

  <p class="normal">- Evet, Yusuf Ağabey.</p>

  <p class="normal">Yusuf, tüfeğinin kundağını dizine oturttu. Murat’tan aldığı kâğıdı kundağın üzerine serdi. Cebinden kalemini çıkardı.</p>

  <p class="normal">- Söyle.</p>

  <p class="normal">Pembeleşen Kınalı Murad’ı hafif bir ter bastı.</p>

  <p class="normal">- Ne söyleyeyim, Yusuf Ağabey; selâm, kelâm yazıver.</p>

  <p class="normal">Yusuf gülümsedi.</p>

  <p class="normal">- Ne yazacağını, ben ne bileyim? Sen söyleyeceksin, ben de yazacağım. Baban sağ mı?</p>

  <p class="normal">- Sağ, Yusuf Ağabey.</p>

  <p class="calibre2"><div class="calibre1" id="calibre_pb_11"></div>
</p>

  </body>
</html>
