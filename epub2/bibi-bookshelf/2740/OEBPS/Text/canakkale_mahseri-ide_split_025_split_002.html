<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Yola çıktıklarında gökyüzünde tek yıldız görünmüyordu. Oğuz Amca heyecanlıydı; acaba bulabilecekler miydi? Orada bulamazlarsa, Arıburnu’ndaki Yirmiyedinci Alay’a gidip saat altıya kadar dönebilecekler miydi? Yusuf da Oğuz Amca kadar heyecanlıydı; oğlunu görüp, sevinse, elemli yüzü biraz tabii haline kavuşsa, ne kadar iyi olurdu!…</p>

  <p class="normal">Hava aydınlanacağı yerde gittikçe kararıyor, görüş mesafesinin daralması ikisini de telâşlandırıyordu. Yusuf:</p>

  <p class="normal">- İnşallah doğru gidiyoruz, Oğuz Amca, dedi.</p>

  <p class="normal">- İnşallah doğrudur.</p>

  <p class="normal">Sis çökmüştü; yönlerinden sapmamaya dikkat ederek yürüyorlardı. Epeyce yol aldıktan sonra, bir tepeciğin üstüne çıktıklarını fark ettiler. Durdular; bulundukları yeri kestirmeye çalışıyorlardı.</p>

  <p class="normal">- Oğuz Amca, neredeyiz?</p>

  <p class="normal">Terli yüzünde hafif bir gülümseme yayıldı.</p>

  <p class="normal">- Bilmiyorum ki.</p>

  <p class="normal">Sis ortalığı iyice kilitlemişti. Yusuf iki elini ağzına getirdi; olanca gücüyle bağırdı.</p>

  <p class="normal">- Askerler!.. Bayram namazını nerde kılacağız?</p>

  <p class="normal">Sesi sisler arasında eridi; ne yankılandı, ne de bir karşılık buldu. Oğuz Amca’ya döndü.</p>

  <p class="normal">- Yürüyelim; herhalde daha çok uzaktayız.</p>

  <p class="normal">Kısa süre sonra, bir vadideki fundalıkların içine düştüler. Bir türlü çıkamıyorlardı. Gittikçe de fundalıklar geçit vermez hal alıyordu. Yusuf:</p>

  <p class="normal">- Geri dönüp, deminki tepeye çıkalım, dedi.</p>

  <p class="normal">Fundalıklarla boğuşan Oğuz Amca cevap verdi.</p>

  <p class="normal">- Doğru söylüyorsun; fakat ne taraf geri, bilebilsem.</p>

  <p class="normal">Üç-beş dakika mücadele ettikten sonra, fundalıklardan kurtuldular. Fakat geldikleri yönü bir türlü kestiremiyorlardı. Güneşin doğduğunu hissetmelerine rağmen sisten hiçbir yeri göremiyorlardı. Yusuf yorulmuştu; ama belli etmek istemiyordu. Derin derin soluyan Oğuz Amca da tâkatini tüketmişti.</p>

  <p class="normal">- Biraz oturalım, dinlenir, belki yönümüzü tayin edebiliriz.</p>

  <p class="normal">- Oturalım, ama vakti de geçirmeyelim.</p>

  <p class="normal">- Doğru da, nereye gittiğimizi biliyor muyuz?</p>

  <p class="normal">Otururken Oğuz Amca’nın yüzünde hafif bir gülümseme belirip, silindi. Yanına bağdaş kuran Yusuf, onu teselli etmek ihtiyacını duydu.</p>

  <p class="normal">- Kısmetse görüşürüz Oğuz Amca.</p>

  <p class="normal">- Tabii, herşey kısmet meselesidir. Kısmet değilse, burnumuzun dibinden geçer, göremeyiz. “Kısmet ise gelir Hint’ten Yemen’den, kısmet değilse ne gelir elden” sözünü boşuna söylememişler.</p>

  <p class="normal">Oğuz Amca’nın alnında boncuklaşan terler yüz çizgilerinden süzülüyordu. Yusuf ne de olsa gençti; yorgunluğunu sezerse Oğuz Amca’nın üzüleceğini düşünüyordu. Oğuz Amca’yı oyalamayı da sanki görev biliyordu.</p>

  <p class="normal">- Buradan sağ salim tezkere alabilirsek, Rabbim sık sık görüşmeyi nasip eder inşallah.</p>

  <p class="normal">- İnşallah.</p>

  <p class="normal">Bir ses duyar gibi oldu.</p>

  <p class="normal">- Civardan birileri geçiyor galiba, diyerek ayağa kalktı.</p>

  <p class="normal">Birşey duymayan Oğuz Amca nefesini tuttu. Yusuf bağırdı.</p>

  <p class="normal">- Hey askerler! Namaza gitmek istiyoruz. Yolumuzu kaybettik.</p>

  <p class="normal">- Biz de namaza gidiyoruz.</p>

  <p class="normal">Ses biraz ilerlerinden geldi. Oğuz Amca da ayağa kalktı.</p>

  <p class="normal">- Bekleyin, yanınıza gelelim.</p>

  <p class="normal">- Bekliyoruz.</p>

  <p class="normal">Sesin geldiği tarafa koşmaya başladılar; beliren ümit yorgunluklarını unutturmuştu. Yeteri kadar koştuklarına kanaat getiren Yusuf durdu; kısa bir an etrafa bakındı; kimseyi göremeyince seslendi.</p>

  <p class="normal">- Nerdesiniz?</p>

  <p class="normal">Birkaç adım önlerinden sakin bir ses duydular.</p>

  <p class="normal">- Gelin, buradayız.</p>

  <p class="normal">Soluk soluğa yanlarına gelen Yusuf, selâm verince, aynı anda değişik sesler karşılık verdi.</p>

  <p class="normal">-Aleykümselâm.</p>

  <p class="normal">Merakının önüne geçemeyen Yusuf, rahat soluk almayı bekleyemedi.</p>

  <p class="normal">- Hangi birliktensiniz</p>

  <p class="normal">Hemen yanındaki cevap verdi.</p>

  <p class="normal">- İkinci Tümen’in Üçüncü Alayı’nın Dördüncü Taburu’ndanız.</p>

  <p class="normal">- Arıburnu’nda değil mi?</p>

  <p class="normal">- Evet.</p>

  <p class="calibre2"><div class="calibre1" id="calibre_pb_4"></div>
</p>

  </body>
</html>
