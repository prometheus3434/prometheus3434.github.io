<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Müttefikler çıkarmayı plânladıkları üç yerde de tutunmuşlardı; Kumkale’nin batı kesimini ele geçirmiş, Arıburnu ve Seddülbahir cephelerinde de köprü başı temin etmişlerdi. Buralardan hücumları çok daha kolay olacaktı… Türklerin bu kadar direnebileceklerine ihtimal vermeyen Hamilton gene de memnundu; fakat memnuniyeti yorgunluğunu önlemiyordu. Hemen hemen hiç uyumadığı bir geceden sonra aşırı stresli bir gün geçirmişti. Yüreğinde devamlı ümitle ümitsizlik çarpışmış; sevinçli, coşkulu, sinirli, karamsar anlar yaşamıştı. Ne de olsa yaşı çetin şartlara göre değildi, kendisini yarın da dinç hissetmeliydi. Gece saat yirmiüçe doğru Queen Elizabeth’deki kamarasına çekildi.</p>

  <p class="normal">Uzaktan top sesleri ve pıt pıt mısırı gibi patlayan makineli tarrakaları geliyordu. Başını yumuşak yastığa koyan Hamilton savaşın cereyan ettiği şartları gayet iyi biliyordu; güzelim delikanlılar her an yere yığılırlardı. O zalim halleri değişik yerlerde, yıllarca yaşamıştı. Şimdi Başkomutan’dı, hem de Hıristiyan âleminin yüzyıllara varan rüyasını gerçekleştirecek başkomutan!… İstanbul’a girecekti. Ömrünü cephede geçiren bir asker için bundan daha onurlu, daha mutluluk verici ne olabilirdi?… Gelecek nesillere daha anlamlı ne bırakabilirdi?…</p>

  <p class="normal">Rüyada imiş gibi adının söylendiğini duyuyordu.</p>

  <p class="normal">- Sir Jan! Sir Jan!</p>

  <p class="normal">Yan döndü, aynı sesi gene duyuyor ve hafifçe de omuzuna dokunuluyordu.</p>

  <p class="normal">- Sir Jan! Sir Jan! Kalkmalı, muhakkak bir karar vermelisiniz.</p>

  <p class="normal">Telâşla uykunun kollarından sıyrılıp, çıktı.</p>

  <p class="normal">- Ne var? Ne oldu?</p>

  <p class="normal">Onu heyecanlandırmamaya dikkat eden yaveri, ses tonunu yumuşatarak:</p>

  <p class="normal">- Gelmeli, karar vermelisiniz. Sizi bekliyorlar, dedi.</p>

  <p class="normal">- Kim? Kim bekliyor?</p>

  <p class="normal">- Amiral De Robeck, General Carrasthers, Amiral Thursby, Komodor Keyes ve diğerleri.</p>

  <p class="normal">- Hemen geliyorum.</p>

  <p class="normal">Aceleyle pijamasının üstüne robdöşambrını giyerken damarlarına alevler yürüyordu. Mutlaka olağanüstü bir durum vardı; ama soğukkanlılığını kaybetmemeliydi; gereksiz bir telâş, alınan sonuçları siler, süpürürdü…</p>

  <p class="normal">Amiral salonuna giren Hamilton’un yorgunluğu ve uykusuzluğu oradakilerin dikkatini çekti. Bakışlarını etrafta gezdirdi, yaverinin adlarını saydığı ve diğer üst rütbeli subaylar üzgün halde onu bekliyorlardı. Geçip, masasına oturdu. Önünde duran Birdwood’un mesajını yüksek sesle okumaya başladı:</p>

  <p class="calibre2"><div class="calibre1" id="calibre_pb_17"></div>
</p>

  </body>
</html>
