<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">İlk zamanlar uzaktan birbirlerini görünce bir tüfek patlardı; bazen bu tüfeği bir başka tüfeğin patlayışı takip eder, bazen etmezdi. Gittikçe birbirine alışır gibi oldular; günler geçtikten sonra, birbirlerini görünce, çoğunlukla tüfek patlamaz; hatta karşılıklı el sallarlardı. Birbirlerini birkaç defa görenlerin arasında sanki dostluk da peydahlanırdı. Anzaklar “Coni Türk” diye bağırır, Türkler de “Hey Mıster”le cevap verirlerdi. Bazılarının arasında haberleşme bile başlamıştı. Şefik, Recai ve diğer tıbbiyeli öğrenciler, ele geçirdikleri kâğıtlara, “İstanbul dünyanın en güzel şehri; savaştan sonra misafirimiz olun” gibi cümleler yazar, bir taşa sarıp, fırlatırlardı. Charles ve arkadaşları da cevap verirlerdi. “İstanbul’un güzelliğini duyduk; fakat Sidney de güzel; siz buyurun.”</p>

  <p class="normal">Şefik, Recai kesekâğıdına koydukları lokumu, kuru üzümü karşılarındaki siperlere atarlardı. Yanlarına da kâğıda sarılı konserve kutuları, çikolata paketleri düşerdi. Kâğıda da, “Coni Türk lokumun güzeldi; ümid ederim ki sen de konservemizi beğenirsin” yazarlardı. Şefik ve Recai, Anzaklar’ın konservelerini sevmezlerdi; her ne kadar dışlarında sığır resmi varsa da, domuzla aynı kapta pişmiş olabilirlerdi. Şefik bir kâğıda, “Et değil, süt atın” cümlesini yazıp, bir taşa sararak fırlattıktan kısa bir süre sonra, sipere art arda içlerinde süt bulunan teneke kutular düştü.</p>

  <p class="normal">Zühtü ise tehlikeli oyunları severdi; Molla Kâzım’ın uyarılarına aldırmadan siperden yukarıya fırlar, eliyle onları kızdıracak işaretler yapardı. Onlar da küfrederek tüfeklerini ateşlerlerdi. Muzipliğe doymayan Zühtü kahkaha savurur, “Bir dahaki sefere Coni” derdi veya eline geçirdiği küreği, süngüsü takılmış tüfeği sallıyarak atışlarının karavana olduğunu bildirirdi. Zühtü’nün muzipliklerinin sınırı yoktu; bazen bir kaplumbağa yakalar, galiz küfürler yazdığı kâğıdı çamlardan elde ettiği ziftle sırtına yapıştırır; Anzak siperlerine doğru salardı. Tabii bu da küfürler yazılı kâğıtların taşa sarılıp, siperlerine düşmesine sebep olurdu.</p>

  <p class="normal">Savaşın durgunluğu Anzak birliklerinde disiplini zedelemişti. Büyük kuvvetlerin gelişlerine kadar, uzun zaman sürdürülen katı disiplin bıkkınlık verir, iç açıcı olmayan olaylar husule getirebilir düşüncesiyle komutanlar göz yumuyorlardı. Siperlerde nöbet beklemeyen askerlerin kimisi denize giriyor, kimisi sarı toprakta oyulmuş çukurlarda iskambil oynuyordu. Bazıları da elbiselerini çıkarmış, şortla dolaşıyorlardı. Küçük rütbeli subaylar da havaya uymuşlardı. Midesine düşkün olan John sık sık sahile iner; denize ekmek ufalardı. Tertemiz suda kâfi miktarda balık toplandığını görünce, bir el bombası atardı. Balıklar patlamayla sersemler; bir-iki arkadaşının yardımıyla ağlarla onları toplar, ağzı sulanarak kızartırdı.</p>

  <p class="normal">Güneşin kavurduğu bir günde Arıburnu’na küçük bir motorla Başkomutan Hamilton’un askerî sekreteri Yarbay Pollen geldi; hiç kimse onun gelişini önemsemedi. Başlarında subay, er şapkaları bulunan, şortlu askerlerin birkaçı dolaşıyor, çoğunluğu ağaçların gölgelerinde oturuyordu. Dört er bir gölgelikte yemek pişiriyor, adaleli, sakallı bir delikanlı da gitar çalıyordu. Yarbay Pollen’i görmelerine rağmen, kimse umursamadı. Son derece yumuşak bir insan olan Yarbay Pollen askerliklerini hatırlatmak istedi. Gitar çalanın yanına yaklaştı.</p>

  <p class="normal">- Nedir bu haliniz?</p>

  <p class="normal">Ne ayağa kalktı, ne de gitarı elinden bıraktı.</p>

  <p class="normal">- Hangi halimiz?</p>

  <p class="normal">- Bu haliniz?</p>

  <p class="normal">- İstirahatteyiz, istediğimiz şekilde dinlenemez miyiz?</p>

  <p class="normal">- Cephedesiniz.</p>

  <p class="normal">- Ne nöbette, ne de görev başındayız. Dinlenirken gitar çalınmaz mı?</p>

  <p class="normal">Onları duyabilen gölgelikteki askerlerin kimisi birbiriyle şakalaşıyor, kimisi de çıplak vücuduna konan sinekleri kovuyordu. Konuşmanın faydasızlığını anlayan Yarbay Pollen yürümeye başladı. Çevresindeki disiplinsizlikleri dalgınlıkla görmezlikten gelerek komutanların kuzeydeki karargâhlarına gidiyordu. Ama içi rahat değildi; askerliği sevdirmenin, disiplini sağlamanın gereğine inanıyordu. Tam yolunun üstünde, Charles ve arkadaşları toprağı oymuş, iskambil oynuyorlardı. Askerliğin önemini, milletin ve devlet erkânının hizmetleri unutmadıklarını anlatmak, aynı zamanda da sevindirici haberi vermek isteyen Yarbay Pollen yanlarında durdu. Şurup kadar tatlı bir sesle:</p>

  <p class="normal">- İşittiniz mi çocuklar, dedi. General Bridges’e ölümünden sonra Kraliyet Nişanı verilmiş.</p>

  <p class="normal">Charles’ın karşısında üst kısmı çıplak olarak oturan John istifini bozmadan, kâğıtları karmaya devam ederken sordu.</p>

  <p class="normal">- Charles, Kraliyet Nişanı bulunduğu yerde işine yarar mı?</p>

  <p class="normal">Charles’in yüzünde anlamsız bir ifade belirdi.</p>

  <p class="normal">- Bilemem, büyük bir ihtimalle yaramaz.</p>

  <p class="normal">John, kardığı kâğıtları Yarbay Pollen’i önemsemeden dağıtmaya koyulunca, o da yoluna devam etti. Yanından gelip geçen, kırmızı apoletlerini fark edip de selam vermeyenleri görmezlikten gelerek yokuşu çıkıyordu.</p>

  <p class="normal">Şortlu, çizmeli, üstleri çıplak, başlarında şapkaları bulunan üç asker yukardan geliyordu. Yarbay Pollen muaheze olmamak için başını önüne eğdi; fakat üçü de ona ciddi şekilde selam verdi. Başını zamanında kaldıramadığından geç fark etti; karşılık veremedi. Askerlerden biri diğerlerine dönerek:</p>

  <p class="normal">- Mutlaka asil kanlıdır, dedi. Selâmımıza tenezzül etmedi.</p>

  <p class="normal">Duymamış gibi davranan Yarbay Pollen kendi kendine, “Disiplin! Disiplin!” diyerek yürüyordu.</p>

  <p class="calibre2"><div class="calibre1" id="calibre_pb_19"></div>
</p>

  </body>
</html>
