<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Gelibolu Yarımadası’nın uç kısmına yığılan birlikler çoğalmış, bir merkezden yönetilmeleri güçleşmişti. Cephe ikiye bölündü; Arıburnu cephesi Kuzey Grup Kumandanlığı, Seddülbahir cephesi de Güney Grup Kumandanlığı tarafından yönetilecekti. Kuzey Grup Kumandanlığı’na Esat Paşa tayin edildi; iki grup kumandanlıklarının gerektiğinde yardımlaşmaları ümidiyle de kardeşi Vehip Paşa Güney Grup Kumandanlığı’na getirildi. Bu iki kardeş, Balkan Savaşı’nda, Yanya’da örnek bir dayanışma sergilemişlerdi.</p>

  <p class="normal">Başkumandan vekili ve Millî Savunma Bakanı Enver Paşa cepheye geldi. Libya ve Balkanlar’daki başarılarından dolayı ünü bütün ülkeyi kaplamıştı; genç, orta boylu, bıyıklı olan Paşa’nın ağırbaşlı bir hali vardı. Yanında Liman Von Sanders, Esat Paşa, Vehip Paşa, Cevat Paşa, General Weber, General Trommer ve daha pek çok yüksek rütbeli subay bulunuyordu. Oğuz Amca, Yahya Çavuş, Yusuf, Hasan Şakir ve diğer askerler siperlerden onlara bakıyorlardı. Bazen duruyorlardı; birşeyler sorduğu, cevaplar aldığı anlaşılıyordu. Tepeyi aşıncaya kadar onları takip ettiler. Sonra Yahya Çavuş başını Yusuf’a çevirdi.</p>

  <p class="normal">- Enver Paşa’yı iki metre boyunda, heybetli bir adam zannediyordum.</p>

  <p class="normal">- Ünü heybetli, kendisi gördüğümüz gibi.</p>

  <p class="normal">Oğuz Amca zihnini kurcalayan hususu sordu.</p>

  <p class="normal">- Bu savaşı kahraman olmak için Enver Paşa’nın çıkardığı söyleniyor. Doğru mu?</p>

  <p class="normal">Yusuf gülümsedi.</p>

  <p class="normal">- İnsanların ağzı torba değil ki, dikesin. Herkes birşey söylüyor. Bir de işin içine iktidar hırsı karıştı mı, iş iyice çığırından çıkıyor. Lisedeki tarih öğretmenimiz, Avrupa’nın ileriye gitmesini açıklarken, pek çok unsur sıralardı; ama Batı’da demir ve kömürün çok çıktığının mutlaka altını çizerdi. Devrimizin değerli hammaddesinin petrol olduğunu, onun bizim topraklarımızda çok bulunduğunu, başımıza işler açabileceğini de ilave ederdi. İktidarda kim olursa olsun, Avrupalılar bizim petrollerimize el atmak isteyeceklerdir.</p>

  <p class="normal">Yahya Çavuş:</p>

  <p class="normal">- Almanya ile niçin müttefikiz? diye sordu. Ona petrol lâzım değil mi? Neden Müttefikler’in yanında yer almadı?</p>

  <p class="normal">- Bağdat Demiryolu’nun imtiyazını Abdülhamid Han Almanlar’a verdi. Bu hattın geçtiği yerlerin belli miktar sağında ve solunda da imtiyaz hakkı almışlar. Nerede petrol bulunabilecekse, hattı oradan geçirdikleri bu işi bilenler arasında fısıldanıyor. Tabii birşey daha fısıldanıyor, büyük siyasetçi Abdülhamid Han böylece Almanya’nın Müttefikler’in safına geçmesini önlemiş, “Petroller senin değil, benim olacak” diye Batılıların birbirleriyle savaşmaları için de bilerek zemin hazırlamış.</p>

  <p class="normal">Hasan Şakir, bakışlarını Yusuf’a çevirdi.</p>

  <p class="normal">- Abdülhamid’in tahttan indirilmesinde bu rol oynamasın? Zira onun hallinde İngiliz parmağı olabileceğini dedem sık sık söylerdi.</p>

  <p class="normal">- Bilmiyorum; fakat süper güçlerin herşeye karıştıklarını, menfaatlerini devamlı kolladıklarını tahmin ediyorum.</p>

  <p class="normal">Oğulları Hasan ve Akif’in sızısı yüreğinde hiç dinmeyen Oğuz Amca kahırla söylendi.</p>

  <p class="normal">- Başkalarının kanı ve gözyaşı üzerine saltanat kurmaktan daha alçakça bir iş olabilir mi?</p>

  <p class="normal">Yusuf’un dudaklarında beliren acı gülümseme Oğuz Amca’yı doğruluyordu.</p>

  <p class="calibre2"><div class="calibre1" id="calibre_pb_7"></div>
</p>

  </body>
</html>
