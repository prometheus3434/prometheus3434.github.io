<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Tabur Kumandanı Binbaşı Şevki, gece yarısına doğru Teğmen Hüsameddin’e gönderdiği yazılı emirde şöyle diyordu: “İleri karakol kumandanı olarak bulunduğunuz Kumkale’nin dört kilometre kadar sağında, kuru deve gibi bir yerin kıyısına onbir kişilik bir düşman müfrezesinin çıktığı İntepe’den görülmüştür. Müfrezenin, Boğaz’ın Anadolu yakasındaki top mevzilerimizin yerlerinin tespiti peşinde olduklarında şüphe yoktur. İntepe mıntıkasında gerekli tertibat alınmıştır. Bu müfreze ya geri dönmüş, yahut dönecektir. Dönmemişse, yok edilmesi görevi bizim tabura verilmiştir. Bu gece düşmanın çıktığı kıyıyı bulunuz. Ya esir alınız; yahut da hepsini öldürünüz.”</p>

  <p class="normal">Teğmen Hüsameddin yanına seçme yirmi er, üç çavuş aldı. Yumak yumak bulutlar durmadan hareket ediyorlardı; yıldızların silindiği gökyüzünde ay bazen bulutlarla örtülüyor, bazen de vahadaki gölde çiçek açan bir nilüfer gibi ışıldıyordu. Moloz yığınına dönmüş Kumkale’nin arka sokaklarından sessizce çıktılar.</p>

  <p class="normal">Deniz kenarından biraz içerde, fundalıkların arasında, kuzeye doğru yol alırlarken sol taraflarındaki Boğaz’ın hafif hışırtılı sesini duyuyorlardı. Karşılarındaki Seddülbahir derin bir sessizliğe gömülmüştü. Boğaz’da gece nöbetini tutan Triumpf zırhlısı, ışıklarını söndürmüş, bir dağ gibi duruyordu. Güvertesinde gezinen nöbetçilerin ayak seslerini işitiyorlardı. Torpitolar Triumpf’un etrafında durmadan dolaşıyorlardı. Bir projektör Boğaz’ı, İntepe sırtlarını, Kumkale’nin arkalarını devamlı tarıyordu. Projektörün ışığı onlara yönelince, fundalıkların arasına uzanıyorlardı. Doğudan batıya doğru dalga dalga akın eden bulutların arasından ay sıyrılınca da yürümeleri güçleşiyordu.</p>

  <p class="normal">Tüfeklerini boyunlarına asmış, ellerinin üzerinde, fundalıkların arasında tek sıra halinde yol alırlarken Seddülbahir sırtlarından, mısır kavrulur gibi, birden bire silah sesleri yükseldi. Çevrelerini dinlemek için durdular; bu anda Gelibolu Yarımadası’nı kuşatan zırhlılardan da büyük gürültülerle alevler fışkırdı; top mermilerinin akisleri kurşun seslerini boğuyordu. Ama çok uzun sürmedi; önce donanmanın topları, sonra da piyade tüfekleri sustu. Sessizlik canlı bir yaratık gibi Gelibolu Yarımadası’na yerleşirken, onlar tekrar ellerinin üzerinde yürümeye başladılar. Kimisinin eli, kimisinin yüzü kanıyordu.</p>

  <p class="normal">Nihayet kuru bir dereye geldiler. Ona bildirilen kuru dere burası olmalıydı. Çevreyi dinliyorlardı; çıt yoktu. Teğmen Hüsameddin kolundaki fosforlu saate baktı; güneşin doğmasına üç saat vardı. Bir istimbotla geldikleri belirtilen düşman müfrezesi nereden karaya çıkmış olabilirdi? Pusu kurmak için önce buranın tespiti gerekiyordu. Teğmen Hüsameddin sessizce:</p>

  <p class="normal">- Ömer Çavuş, dedi; sen manganla burada kalacaksın. Bedri Çavuş, sen manganla elli metre kadar ileri gidip, yirmi metre kadar doğuya kaydıktan sonra, tam siper yapacaksınız. Yüzleriniz tepelere dönük olacak. Yukardan gelen olursa, mermi atmadan yakalamaya çalışacaksınız. Böyle bir imkân yoksa, ateş edeceksiniz. Diri veya ölü hepsini yakalamalı; buradan kimseyi kaçırmamalıyız. Hasan Çavuş’la, kuru derenin denize ulaştığı yere gideceğiz. Belki pusularımız bu şekilde devam edecek, belki de yer değiştireceğiz.</p>

  <p class="normal">Teğmen Hüsameddin’le Hasan Çavuş denizin kenarına doğru sürünmeye başladılar. Ne kadar dikkat etseler de fundalıkların hışırdamalarına engel olamıyorlardı. Triumpf’un çevresinde nöbet tutan torpitolar yanlarına yaklaşıp, uzaklaşıyorlardı. Yaklaştıkları anlarda bir çalı bile kıpırdatmadan duruyorlardı.</p>

  <p class="normal">Kuru derenin denize kavuştuğu yere geldiler. Önlerindeki ufak düzlük çıplaktı; fundalıkların içinde kaldılar. Yakınlarından geçen torpitoların suları yarmalarını duyuyorlardı. Gökçeada ile Bozcaada arasındaki büyük zırhlıların birinden yakılan bir projektörün gür ışığı, karşı sahildeki Morto Koyu’nu aydınlattı. Belli ki onları torpillemek için fırsat kollayan bir Türk gemisi olup olmadığını araştırıyordu. Üç dakika kadar Morto Koyu’na, Boğaz’a çakılıp kalan projektör kuzeylerindeki İntepe taraflarına kaydı; oradan aşağıya doğru tarayarak geliyordu. Kıyıyı yalayan bir torpito kuzeye yol alıyordu. Fundalıkların içine iyice yattılar; önüne geçemedikleri öksürükleri dahi onları ele verebilirdi. Teğmen Hüsameddin’in boynunda dürbün, elinde stayer tabanca; Hasan Çavuş’un elinde piyade tüfeği vardı; birkaç metre önlerinden ağır ağır geçen torpitonun güvertesindeki nöbetçilere bakıyorlardı; yürek atışları hızlanmıştı.</p>

  <p class="normal">Gecenin kurşun rengine torpito dalarken, Teğmen Hüsameddin Hasan Çavuş’un yanına yaklaştı ve fısıldadı:</p>

  <p class="normal">- Sürünerek kuru dereyi geç ve ilerlere bak; belki birşeyler görebilirsin.</p>

  <p class="normal">Hasan Çavuş, dereye indiği sırada, Teğmen Hüsameddin yattığı yerden Seddülbahir taraflarına bakıyordu. Amansızca dövülen vadilerde, sırtlarda kahramanca direnişle karşılaştıkları Müttefiklerin çıkışlarından da anlaşılmıştı. “Kimbilir ne ana-baba kuzularına mezar olmuştur!… Neylersin ki tarih Kabil’den beri kanla besleniyor” düşüncesiyle iç çekti.</p>

  <p class="normal">Biraz sonra çalıların arasında birisi ona yaklaşıyordu. Büyük bir ihtimalle Hasan Çavuş’tu; gene de temkinli olmalıydı; tabancasını o yöne çevirdi. Aralarındaki mesafe azalmıştı; gelenin yerini fark edebiliyordu. İyice yaklaşınca, sesine dikkat ederek sordu.</p>

  <p class="normal">- Parola?</p>

  <p class="normal">- “Yılmaz”</p>

  <p class="normal">Hasan Çavuş’tu; birkaç metre daha yaklaştıktan sonra belli belirsiz bir sesle:</p>

  <p class="normal">- Şu ilerdeki bir yerden karaya çıkmışlar, dedi. Orada bir mavna duruyor.</p>

  <p class="calibre2"><div class="calibre1" id="calibre_pb_3"></div>
</p>

  </body>
</html>
