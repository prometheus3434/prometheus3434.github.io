<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Merdivenden süratle çıkan Albay Aspinall, güvertede bir şezlongda yaslanmış General Stopford’u buldu. Güneşte kalmış kilden bir maske gibi binbir çizgi hasıl olmuş yüzü gülümsüyor, şişmiş dizini oğuşturuyordu. Albay Aspinall daha selâmlarken, Stopford başarısını ifade etmek için duyduğu ihtirasın önüne geçemedi.</p>

  <p class="normal">- Albay Aspinall, ne dersin? Askerlerim olağanüstüydüler değil mi? Başarılarını tarih kitapları önemli hadiselerin arasında zikredecektir!</p>

  <p class="normal">Albay Aspinall şaşırdı.</p>

  <p class="normal">- Nasıl olağanüstüydüler? Hangi başarıdan söz ediyorsunuz? Teketepe’yi mi, Anafartalar’ı mı ele geçirdiler?</p>

  <p class="normal">- Karaya çıktılar ya!</p>

  <p class="normal">- İzninizle tartışmaya girmek istemiyor, gelişimin sebebini arzetmek istiyorum. Başkomutanımız sayın Hamilton, sizinle temas kuramayınca, beni gönderdi. İlk hedef olarak tespit edilen Teketepe ve Anafartalar’ın yüksek kesimlerini bu saatlere kadar ele geçirmeleri lâzımdı, diyor. Ne söyleyeyim?</p>

  <p class="normal">- Ben de Başkomutan ile irtibat kurmak istiyorum. Yalnız asker yorgun; yeteri kadar topçumuz da henüz karaya çıkmadı. Hazırlıklar tamamlandıktan sonra, verilen hedefler ele geçirilmek için hücum edilecektir. Alınan sonuca göre de sayın Başkomutan’a bilgi verilecektir.</p>

  <p class="normal">- Türk birlikleri Bolayır’dan, Anadolu Yakası’ndan yetişip, karşımıza çıkmadan hemen ilerleme emri vermeniz harekâtımızın mantığına daha uygun değil mi?</p>

  <p class="normal">Albay Aspinall’ın telâşından etkilenen Stopford düşünceli bir tarzda cevap verdi.</p>

  <p class="normal">- Zaman kaybetmenin önemini takdir ediyorum; fakat askerler dinlenmeden, biraz daha topçu kuvveti karaya çıkmadan ilerlemeye kalkışmak, felaketlere sebep olabilir. Doğuracağı sorumluluğun altından da hiç kimse kalkamaz.</p>

  <p class="normal">Albay Aspinall’ın durumu nazikti; kendisinden çok üstün rütbeli bir komutana daha fazla ısrar edemezdi. Hemen donanmanın sancak gemisine geçerek, Hamilton’a rüyaların sona erdiğini bildiren şu telgrafı çekti. “Burada herşey çok sakin. Göründüğü kadarıyla Türkler de yok. Kolordumuz dinleniyor. General Stopford henüz hücuma niyetli değil. Bir daha ele geçmesine imkân bulunmayan fırsatların kaçırıldığına eminim ve durumu çok ciddi görüyorum.”</p>

  <p class="normal">Habersizlik cenderesine daha fazla dayanamayan Hamilton, Aspinall’ın telgrafını almadan, kazanı tamir edilen muhriple yola çıkmıştı. Oturduğu yerde duramıyor, devamlı geziniyor, sık sık gidip geldiği Gelibolu Yarımadası da bu kere ona çok uzak geliyor, yol bir türlü bitmiyordu. Zihni de devamlı meşguldü; balonlar ve uçaklarla değişik cephelerden Türkler’in bu bölgeye asker yığdıklarını tespit etmişlerdi; ya tespit edemedikleri kimbilir ne kadardı?… Bu paha biçilmez saatleri bir daha nasıl ele geçirirlerdi?… Gerek Stopford’a, gerekse Hammersley’e baskının başarılı olması için süratle hareket etmelerinin lüzumunu sıkı sıkıya nasıl da tembih etmişti. Hatta süratle hareket etmelerini defalarca söylerken kabalık yaptığının da farkındaydı. General rütbesine yükselmiş bir asker, plândaki baskının ne olduğunu, hangi şartları gerektirdiğini nasıl bilmezdi?…</p>

  <p class="normal">Gazibaba mevkiinde karaya çıkan Hamilton, Çorakçeşme semtine yaklaşırken, İrlanda İstihkâm Alayı’na mensup askerlerin bir kuyudan ayak dolaklarına bağladıkları mataralarını doldurmak için itişip, kakıştıklarını görünce, hepten çılgına döndü. Çevredeki askerler de o tarafa koşuyorlardı. Hemen ilerleyeceklerinden çıkarmada içme suyu gerekeceğini düşünmemişlerdi; çünkü az ilerde pek çok kuyunun bulunduğunu biliyorlardı. Dilleri simsiyah olmuş askerler birbirlerini iterlerken Hamilton yaşından beklenmeyen çeviklikle yürüyor, yanındakiler ona yetişmekte güçlük çekiyorlardı.</p>

  <p class="normal">Albay Aspinal’le görüşmesinden sonra, dizindeki ağrıya rağmen, bazı hazırlıkları yerinde görmek için karaya çıkan Stopford’u, Başkomutan Hamilton Kireçtepe’nin batısında buldu. Tavır ve davranışlarından hiçbir endişe duymadığı anlaşılıyor; mühendislere kendisi ve Kurmay Heyeti için mermi saçıntılarından hasar görmeyecek karargâh yaptırıyordu. Başkomutan Hamilton öfkesini güç zaptediyordu.</p>

  <p class="normal">- Nedir bu hal sayın General?</p>

  <p class="normal">- Öyle zannediyorum ki, bu bölgede epeyce kalacağız. Hasar görmeyecek karargâh inşa ettiriyorum.</p>

  <p class="normal">Eli ayağı titreyen Hamilton yaktığı purosundan bir nefes çektikten sonra:</p>

  <p class="normal">- Bir-iki gün sabretseydiniz, ele geçireceğimiz Anafartalar’daki en güzel evi size tahsis ederdik, dedi. - Sesindeki hiddet iyice belirginleşti.- Sayın General Stopford, baskının durumu nedir?</p>

  <p class="normal">Hamilton’un öfkesini pek kavrayamayan Stopford sakince cevap verdi.</p>

  <p class="normal">- Şu anda askerler dinleniyor. Topçular da karaya çıkıyor. Hazırlıklar tamamlanınca, taarruza geçilecek; verilen görevler ifa edilecek.</p>

  <p class="normal">Öfke gözlerinde çakmak çakmak yanmasına rağmen Hamilton kelimeleri seçmeye dikkat ediyordu; çünkü karşısındaki kendisinden daha kıdemli idi; emekli olmuş, ihtiyaç gerektirdiğinden görev verilmiş bir subaydı.</p>

  <p class="normal">- Sayın General, biz baskın yapıyor, Türkler’i avlıyoruz. Bunun için bu gece çıkarmayı yaptık. Size görevinizi, defalarca yüzüm kızararak tekrar ettim. Başımıza bu mu gelmeliydi? Şu anda Türkler değişik bölgelerden buralara kuvvet kaydırıyorlar.</p>

  <p class="normal">Stopford’un tombul yanakları kıpkırmızı kesildi. Hamilton, Başkomutan olarak İsmailoğlu ile Tekketepelerine derhal taarruz emrini verdi. Kumsalda güneşlenenler gölgeliklerde oturanlar koşmaya başladılar…</p>

  <p class="calibre2"><div class="calibre1" id="calibre_pb_6"></div>
</p>

  </body>
</html>
