<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Başkomutan Hamilton’un karargâhı olağanüstü hareketli günler yaşıyordu. Gerek Hamilton, gerekse bütün üst rütbeli subaylar, bunun son imkân olduğunu biliyor, en iyi şekilde değerlendirmek için gereken hiçbir şeyi ihmal etmemeye olağanüstü özen gösteriyorlardı. Uçakla keşif yapan Binbaşı Samson’un raporu da plânlanan yönde Türkler’in çıkarma beklemediklerini göstermesi ümitlerini artırıyordu. Suvla çıkarmasının mutlaka başarılı olması için, gemiler sahile yanaşırken karanlık, asker karaya çıktıktan sonra da mehtap gerekliydi. Bu şartlar bir daha eylül ayına kadar tekrarlanmayacağından taarruz için altı ağustos gecesinde karar kılındı.</p>

  <p class="normal">Plânı uygulayacak generaller, Hamilton’un karargâhında toplanmışlardı. Masanın üstünde çok büyük bir harita seriliydi. Bütün ince ayrıntılarına kadar tepecikler, kuru dereler görünüyordu. Masasında oturan Hamilton haritadan başını kaldırdı.</p>

  <p class="normal">- General Godley, takviye birliklerle yirmibin kişiyi bulan tümenini iki kola ayırıyorsun.</p>

  <p class="normal">Hamilton, Godley’in gözlerine bakıyordu.</p>

  <p class="normal">- Evet Komutanım.</p>

  <p class="normal">- Bir kola General Johston, bir kola General Cox komuta edecek.</p>

  <p class="normal">- Evet Komutanım.</p>

  <p class="normal">Hamilton bakışlarını General Johston ile General Cox’a kaydırdı. Onlar da “Görevimizi biliyoruz” anlamında bakıyorlardı. Başını önüne eğen Hamilton gözlerini bir süre haritada gezdirdikten sonra, General Johston’a çevirdi.</p>

  <p class="normal">- Sizin komuta edeceğiniz sağ kol önce Şahintepe’ye, sonra Conkbayırı’na saldıracak.</p>

  <p class="normal">- Evet Başkomutanım.</p>

  <p class="normal">- Siz General Cox -bakışlarını haritaya indirdi. Yönünü takip ettikten sonra- sizin komuta edeceğiniz sol kol Sazlıdere boyunca ilerleyecek, Çaylakdere’yi geçecek, Yaylatepe’ye varacak. Bu tepeler hattının sağında bulunan mevzilerin sessizce ve süratle zaptedilmeleri plânın köşe taşlarından biridir. İlerlemeye devam eden birlikleriniz Ağıldere’de ikiye ayrılacak. Ayrılan kolun komutanı Tuğgeneral Russel değil mi?</p>

  <p class="normal">- Evet Başkomutanım.</p>

  <p class="normal">Bakışlarını Tuğgeneral Russel’e kaydırdı.</p>

  <p class="normal">- Sizin işinizi kolaylaştırmak için burada bir muhribimiz her akşam saat dokuzdan sonra, ışıldaklarıyla tepeleri tarıyor ve toplarıyla dövüyor. Tabii Türkler siperlerine çekiliyorlar. Yine oradaki muhribimiz ışıldaklarını yakacak, tepeleri bombalayacak; saat dokuzbuçukta, top atışını seyrekleştirip, kuzeyleri dövecek, ışıldakları da Masatepe’yi tarayacak. Türkler mutad bombardımandan sakınmak maksadıyla siperlerde gizlenmiş olacaklarından, baskınınız kolaylaşacaktır.</p>

  <p class="normal">- Taktikten haberdarım Başkomutanım.</p>

  <p class="normal">Hamilton bakışlarını tekrar General Cox’a çevirdi.</p>

  <p class="normal">- Sonradan bu iki koldan biri Besimtepe’yi, diğeri Kocaçimentepe’yi zaptedecektir. Tamam mı, anlaşıldı mı sayın General?</p>

  <p class="normal">- Anlaşıldı sayın Başkomutanım.</p>

  <p class="normal">Tekrar Tümen Komutanı General Godley’e döndü.</p>

  <p class="normal">- Bu iki kolun önünde görev yapacak, yolları açacak, karakolları basacak, küçük birlikleri tespit ettiniz mi?</p>

  <p class="normal">- Ettik, sayın Başkomutanım.</p>

  <p class="normal">- Yolları şaşırmamanız için yerli Rumlar’dan kılavuzlarınız da hazır mı?</p>

  <p class="normal">- Hazır Başkomutanım.</p>

  <p class="normal">Hamilton, Suvla’dan çıkıp, öldürücü darbeyi vuracak, ellibin kişilik Dokuzuncu Kolordu’nun izleyeceği yönü gözden geçirdikten sonra, bakışlarını Kolordu Komutanı General Stopford’a ve yardımcısı General Hammersley’e çevirdi. Stopford kendisinden daha yaşlıydı; ona emir verirken sıkılıyordu.</p>

  <p class="normal">- Sayın generaller; sizler tecrübeli komutanlarımızsınız. Görevinizi defalarca tekrar etmeyi kendime yakıştıramıyorum; fakat rahatlamak istiyorum. Savaşı Kolordumuzla sizler kazanacaksınız. Gerek Seddülbahir, gerek Arıburnu’ndaki bütün hücumlarımız aslında sizin hücumunuzu perdelemek içindir. Sizler sayın Godley’in çıkarma yapacağı yerden, beş kilometre daha kuzeyde bulunan Suvla’dan çıkacak, düşmanı arkadan kuşatacaksınız. Elimizdeki istihbaratlara göre buralarda düşmanın üç taburu bulunmaktadır. Arıburnu’ndan, Seddülbahir’den bu bölgeye kuvvet kaydıramazlar; diğer yerlerden buraya intikal ise, en az bir gün alır. Onlar intikal etmeden, Türklerin Arıburnu’nda bulunan kuvvetlerini yıldırım hızıyla arkadan çevireceksiniz. Bütün ordumuzun, içinde bulunduğumuz savaşın, hatta imparatorluğumuzun kaderi sizin görevinizi eksiksiz yerine getirmenize bağlıdır. Fazla birşey söylemek istemiyorum; çünkü siz yılların komutanısınız.</p>

  <p class="normal">Orta boylu, şişmanca, tombul yanaklı General Stopford’un yüzünde hafif bir gülümseme belirdi.</p>

  <p class="normal">- Gerekmez, sayın Başkomutan.</p>

  <p class="normal">- Çıkarmanız başlamadan önce General Birdwood komutasındaki birlikler taarruzlarını Conkbayırı’nın güneyinde yoğunlaştıracaklardır. Bütün güçleriyle Cesarettepe’ye, Korkudere’ye hakim olan Kılıçbayır’a yüklenecekler. Türkler burada can derdine düşeceğinden, General Godley’in emrindeki takviyeli tümen de taze bir güç olarak saldırıp, Türkler’in ihtiyattaki kuvvetlerini üzerine çekeceğinden çıkacağınız bölgeye kuvvet kaydırma imkânını bulamayacaklar.</p>

  <p class="normal">- Biliyorum, sayın Başkomutan.</p>

  <p class="calibre2"><div class="calibre1" id="calibre_pb_13"></div>
</p>

  </body>
</html>
