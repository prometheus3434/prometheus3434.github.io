<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Nadiye’nin aklı herşeye eriyordu. Annesinin entarisini söküp, ona diktiğini bilse, giymezdi; ama annesinin yıllarca önce diktiği, sandıkta sakladığı güllü entarisini hiç görmemişti. Hatice, Nadiye evde yokken onu güzelce söktü; göz kararıyla ona göre dikti. Babasız, ağabeysiz kızı hiç değilse, bu bayramda yeni bir entari giymeli, arkadaşlarıyla oynamalıydı.</p>

  <p class="normal">Camdan bakan Hatice, köyün erkeklerinin camiden dağıldığını görüyordu. Gözyaşları yuvarlanmaya başladı. Nice bayramlar böyle bakmış, kocası ve oğullarının eve doğru geldiklerini görmüştü. İkisi şehit olmuş, diğer ikisinin de her an şehadet haberini alacağından korkuyordu!.. Gözyaşları gittikçe hızlanıyordu… Nadiye’nin ayak seslerini duydu. Hemen musluğa yürüdü; abdest almaya başladı. Doya doya ağlayamaması içindeki uru büyütüyordu.</p>

  <p class="normal">- Anne!</p>

  <p class="normal">Yüzü, gözü ıslak Hatice ona döndü. Nadiye birşey söylemeden koşup annesine sarıldı. Saçlarını okşayan Hatice:</p>

  <p class="normal">- Elimi öp, bayramlaşalım, dedi.</p>

  <p class="normal">Elini öpen Nadiye’nin, o da yanaklarından öptü.</p>

  <p class="normal">Namaz kıldıktan sonra, sofrayı kurdu. Tarhana çorbasını içtiler. Dolaptaki tabakların birini almak için kalkan Hatice:</p>

  <p class="normal">- Bugün bayram, dedi. Muhallebi yaptım. Sen de çok seviyorsun.</p>

  <p class="normal">Nadiye ona öyle bir baktı ki, gözleri çocuk yüreğinde derinleşen bütün acıları aksettirdi. Hiçbir şey söylemedi; gözyaşlarını annesine göstermemek amacıyla başını önüne eğdi; gözlerini kuruladı. Hatice feryat etmemek için kendini zor tutuyordu. Bir tabak muhallebiyi ikisi bitiremedi.</p>

  <p class="normal">Hatice yemekten sonra, diktiği entariyi Nadiye’ye giydirdi.</p>

  <p class="normal">- Bak, benim kızım ne güzel oldu. Şimdi Ömer Hoca’lara git. O, köyümüzün büyüğü; onun, Selime Teyze’nin elini öp. Oradan İsmail Dayınlara geçersin. Ben de inekleri sağdım mı geleceğim.</p>

  <p class="normal">Evlerinin önündeki tepeciği aşıncaya kadar Nadiye’nin arkasından baktı; sonra odaya girip, kocasının ve oğullarının eski gömleklerine sarıldı. Kana kana ağlamak istiyordu. Sel gibi akan yaşları sanki hıçkırıklarını körüklüyordu. Başını gömdüğü gömleklerin arasında söylenmeye başladı.</p>

  <p class="normal">- Anacığım! Güzel anacığım! Beni doğuracağına, kara taş doğursaydın. Bu acıları çekmeseydim, ne olurdu!…</p>

  <p class="calibre2"><div class="calibre1" id="calibre_pb_8"></div>
</p>

  </body>
</html>
