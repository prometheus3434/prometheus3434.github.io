<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Anadolu yakasındaki gözetleme yerinden bu feci manzarayı Teğmen Hüsameddin de seyrediyordu. Denizden karaya ateş ve çelikten oluşmuş bir silindir yürüyor, bastığı her yeri berhava ediyordu. Karşısındaki Seddülbahir’de, güneyindeki Kumkale’de ne vahşi saldırılar olduğunu dürbününün merceğinden çok yakınındaymış gibi görüyordu. Daha güneydeki Beşige Körfezi’nden, Arıburnu taraflarından da alevler yükseliyordu. Bu top, bu makineli tüfek mermileri kimbilir, her saniye kaç ana-baba kuzusunu gök ekinler misali biçiyordu!… Savaşın dehşetine kendini kaptıran Teğmen Hüsameddin’e muhabere çavuşu Hüseyin Tabur Kumandanı’nın emrini uzattı. Bir solukta okuduktan sonra bakışlarını karşısında hazırol vaziyetinde duran Hüseyin Çavuş’a çevirdi.</p>

  <p class="normal">- Yerini değiştirip, Yenişehir Köyü’nün gerisindeki derenin içine gelen bölüğümüzle temas kurdun mu?</p>

  <p class="normal">- Kurdum kumandanım.</p>

  <p class="normal">- Telefonun başından sakın ayrılma, yeni bir emir olursa, hemen beni haberdar et.</p>

  <p class="normal">- Emredersiniz kumandanım.</p>

  <p class="normal">Çağırttığı Ragıp Çavuş’a da Tabur Kumandanı’nın belirttiği hususları takıma bildirmesini emretti.</p>

  <p class="normal">- Kumkale’ye çıkan Fransız ve Tunuslu askerlerin teşkil ettikleri birkaç düşman alayını, Otuzdokuzuncu Alay’ ın İkinci Taburu’nun kahraman erlerinin karşıladıklarını ve düşmanı şaşkına çevirdiklerini askerlere söyle. Şu anda da Kumkale kasabasında sokak savaşları devam ediyormuş. Düşmanı denize dökmek için Çıplak Köy’den Otuzbir ve Otuzikinci Alaylar’ın harekete geçtiklerini de bütün takıma bildir!</p>

  <p class="normal">- Başüstüne kumandanım.</p>

  <p class="normal">Teğmen Hüsameddin bakışlarını Kumkale’nin arkasındaki ovayı mermi yağmuruna tutan, kayık gibi sallanan devasa zırhlılara çevirdi. “Birkaç alayın” önünde İkinci Tabur’un erleri ne kadar dayanabilirlerdi?… Bazı şeyler sadece cesaretle yapılamazdı!… Gözetleme yerinde, Çıplak Köy’ün yönünü göremiyor, içi içine sığmıyordu. Arkasındaki küçük tepeyi aşması, takımın yanına gitmesi gerekiyordu.</p>

  <p class="normal">Takımın yanına gelen Teğmen Hüsameddin, Çıplak Köy’ün yönüne bakabilecek bir yer buldu; dürbününü gözlerine dayadı. Çıplak Köy iki saatlik mesafedeydi, arazi düzlüktü; fundalık da değildi; kolay yol alırlardı… Ama koskoca ovayı hallaç pamuğunu andırırcasına atan bu şarapnel sağanağının altında Otuzbir ve Otuzikinci Alaylar’ın ilerlemeleri mümkün mü idi? Onlar ilerleyemezlerse, İkinci Tabur’un durumu ne olurdu?</p>

  <p class="normal">Toplar ateşlerini Kumkale’nin kuzeyine doğru yayıyorlardı. Takımın yanına bünyelerinde binlerce misket bulunan büyük mermiler düşüp patlayınca, çevrelerini toz duman kapladı. İki er hafifce yaralandı; birinin sol eli, diğerinin sağ baldırı kanıyordu. Bir sıhhiye eri, sargı yeri olarak kullandığı çukurda yaralarını sararken, Teğmen Hüsameddin yanlarına geldi.</p>

  <p class="normal">- Üzülmeyin aslanlarım.</p>

  <p class="normal">Yarası sarılmakta olan:</p>

  <p class="normal">- İkimizin de yarası hafif kumandanım, dedi. Düşmanla karşılaşmadan, ona kurşun sıkmadan ölürsem, gözlerim açık gider.</p>

  <p class="normal">Diğeri birşey söylemedi; başını önüne eğmiş, sırasını bekliyordu.</p>

  <p class="normal">Müttefik donanması, Kumkale’den itibaren Anadolu Yakası’ndaki Orhaniye’yi, Yenişehir’i, arkalarındaki ovayı uzun süre dövdükten sonra ateşi hafifletti; mermiler tek tük düşüyordu. Bu anda bir uçak sırttan sıyrıldı ve başlarının üstünden süratle geçti; dolanmaya başladı. İki saatten beri ateş ve duman içinde kalan ovada askerî birlik aradığı anlaşılıyordu. Siperde yatan bir asker hayıflanarak söylendi:</p>

  <p class="normal">- Vuramadık.</p>

  <p class="normal">Sağa sola zik-zaklar çizerek dolaşan uçak, birden sendeledi. Mıstık siperden bağırdı.</p>

  <p class="normal">- Düşüyor!</p>

  <p class="normal">Uçak yere çakılırken Mıstık’ın sesine birkaç ses daha karıştı.</p>

  <p class="normal">- Bizimkiler geliyor!</p>

  <p class="normal">Dürbünüyle bakan Teğmen Hüsameddin toz bulutuyla ufuktan çıkan askerleri görüyordu. Dümdüz bir çizgi halindeydiler; bu hattın gerisinde de avcı hatlarının olduğunu fark ediyordu.</p>

  <p class="normal">Yeni bir uçak belirdi; araziye yayılarak gelen askerlerin üzerinde dolaşıyor, donanmaya işaretler veriyordu. Askerler uçağı ve yanlarında patlayan top mermilerini umursamadan, aralıklarını muhafaza ederek geliyorlardı. En öndeki avcı hattında bir an gözden kaybolup, tekrar görünenler oluyordu. Herhalde top mermilerinin açtıkları derin çukurlara dalıp dalıp çıkıyorlardı. Yaklaştıkça, aralarından bazılarının düştüklerini, ama hatların hiç durmadığını, koşarak ilerlediklerini görüyordu.</p>

  <p class="normal">Avcı hatlarının çevrelerine düşen mermiler sıklaşıyordu. Zaman zaman dumanların arasında kaybolup, beliriyorlardı. Mesafe azaldıkça, Teğmen Hüsameddin hızlarını daha iyi fark edebiliyordu; sanki koşmuyor, rüzgâr gibi esiyorlardı. Mıstık’ın sesi siperden yükseldi.</p>

  <p class="normal">- Rabbim bunları sen koru!</p>

  <p class="normal">Birden merceğine Binbaşı Şevki geldi. İhtişamlı heybetiyle beyaz atının üzerindeydi; elinde yanan kılıcıyla etrafına düşen mermilere meydan okurcasına atını sağa sola sürüyordu.</p>

  <p class="normal">İlk avcı hattı, Kumkale’nin önlerine gelir gelmez, yere yattı. Askerler görünmüyor, arazi üzerinde süngüler şerit halinde parlıyorlardı. Geride, birbirinin ardında dört avcı hattı daha vardı. Onlar da yere yattılar. Geniş arazide süngü parıltıları çoğaldı. Biraz sonra ikinci hattakiler, kısa fasılalarla değişik yerlerden sıçramalar yaparak birinci avcı hattına girdiler. Arkalarındakiler de yeni bir hat oluşturdular. Önlerinde tek tük askerler görünüyor, yattıkları yerlerden Kumkale’ye doğru ateş ettikleri belli oluyordu. Büyük bir ihtimalle bunlar, geceden beri düşmanla boğuşan İkinci Tabur’un erleriydi. Düşman görünmüyor; yıkıntılardan yükselen toz bulutunun altında yoğun tüfek sesleri yankılanıyor, bombalar patlıyordu.</p>

  <p class="normal">Birinci avcı hattı birden bire dikildi; birkaç bin süngü parladı ve “Allah! Allah” sayhalarıyla kasırga gibi esen askerler, Kumkale kasabasının çoğu moloz yığınına dönmüş evlerinin arasında gözden kayboldular. Ardından ikinci avcı hattı onları takip etti. Binbaşı Şevki de atını mahmuzlayarak silâh seslerinin arasına daldı.</p>

  <p class="normal">Kumkale’nin doğu mahalleleri, arkaları ve Türk askerinin akışını önlemek için ova, donanmanın top mermileriyle dövülüyordu. Topların sesi azalınca, makineli tüfek patırdıları, mavzer sesleri duyuluyor, Kumkale’nin sokaklarında kanlı bir boğuşma cereyan ettiği anlaşılıyordu.</p>

  <p class="calibre2"><div class="calibre1" id="calibre_pb_20"></div>
</p>

  </body>
</html>
