<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Sükûnetin böyle devam etmeyeceği belliydi. Belki bir daha fırsat ele geçmezdi. Molla Kâzım izin aldı.</p>

  <p class="normal">Ağıldere’deki hastahanede yatan Pütürgeli Musa ile, Arapkirli Davut’u ziyarete gidiyordu. Patika yollar engebeli ve fundalıktı; güneş de bugünlerde kışa hazırlanmak için sanki bütün lâvlarını döküyordu. Molla Kâzım realiteden kopmuş, hayallerinde yaşıyordu. Medresede ne güzel şeyler düşünürlerdi. Hurafe ve imansızlık, onlar için insanlığı kemiren iki canavardı. Bütün ömürlerini bu millete ve ümmete vereceklerine, imanla çağın ilimlerini meczetmek gayesiyle gece gündüz çalışacaklarına dair nice kereler yemin etmişlerdi. Ah ne yazık ki o idealist gençlerin pek çoğu şehit olmuştu!… İşte gidiyordu; ele avuca sığmaz Musa’yı, yüzünde gülümseme eksik olmayan Davut’u nasıl bulacaktı?…</p>

  <p class="normal">Hastahaneye geldi; ağzına kadar doluydu. Dışardaki çadırlarda da yer yoktu. “Başhekim” yazılı odanın kapısını tıklatıp, içeriye girdi. Beyaz gömlekli, kır saçlı, etine dolgun Başhekim bakışlarını gözlüğünün üzerinden ona çevirdi.</p>

  <p class="normal">- Kumandanım, Arıburnu’ndan geliyorum. Müsaade ederseniz, Yirmiyedinci Alay’ın İkinci Taburu’ndan Hasanoğlu Musa ile, Reşit oğlu Davut’u ziyaret etmek istiyorum.</p>

  <p class="normal">Ses tonu, üslûbu, tavrı sıradan bir asker olmadığını gösteriyordu. Başhekim:</p>

  <p class="normal">- Asker arkadaşlarınız mı? diye sordu.</p>

  <p class="normal">- Hem asker, hem de medreseden arkadaşlarım.</p>

  <p class="normal">Başhekim masasındaki zile bastı; içeriye bir er girdi.</p>

  <p class="normal">- Asker Efendi’yi ziyaret etmek istediği hastalara götürüver.</p>

  <p class="normal">Teşekkür ederek çıkan Molla Kâzım’a er sordu.</p>

  <p class="normal">- Hastalarınızın nerede yattıklarını biliyor musunuz?</p>

  <p class="normal">- Bilmiyorum.</p>

  <p class="normal">- Adları ne idi?</p>

  <p class="normal">- Birisi Hasan oğlu Musa Pütürge’den, diğeri Reşit oğlu Davut Arapkir’den; vatanî görevlerini Arıburnu’ndaki Yirmiyedinci Alay’ın İkinci Taburu’nda yapıyorlardı.</p>

  <p class="normal">- Burada beni bekleyiniz.</p>

  <p class="calibre2"><div class="calibre1" id="calibre_pb_25"></div>
</p>

  </body>
</html>
