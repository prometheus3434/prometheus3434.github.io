<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Kocası ve iki oğlu askere giderken öküzün birini satmışlar, “Mutlaka köyde bir öküzü olan bulunur, onları çift haline getirir, işleri görürüz” şeklinde düşünmüşlerdi. Fakat bahar gelmişti; komşuları tarlalarını, bahçelerini sürüyorlardı. Köyde tek öküzlü aile yoktu. Bahçenin sürülmesi gerekiyordu. Hatice, binbir zorlukla öküzün yanına eşeği koştu. Zaten huysuz olan eşek hepten çıldırdı; boyunduruğun zelfisini kırıp, yularını Nadiye’nin elinden kurtardı. Hatice, bahçede peşinden epeyce koştuktan sonra yularını yakaladı. Eşekle süremeyeceğini anlamıştı; götürüp, ahıra bağladı. Evden keseri aldı; bir zelfi yaptı; boyunduruğa taktı. Ahırdan çıkardığı ineği güç belâ boyunduruğa koştu. Nadiye yularları çekiyor, Hatice sapanı tutuyordu. Boyunduruğu yadırgayan inek sağa sola yalpa yapıyor, boynuz sallıyor, Hatice de sık sık aynı şeyleri söylüyordu.</p>

  <p class="normal">- Hadi kızım Bozıya! Nadiye yularları sıkı tut.</p>

  <p class="normal">Bahçenin sonuna gelince, dönmeleri dert oldu. Ama Boziya uslu bir hayvandı. Hatice, zor da olsa, bahçeyi sürebileceğine kanaat getirdi. Yalın ayaklarında aktarılan toprağın yumuşaklığını duyarak sapanın peşinden gidiyordu.</p>

  <p class="normal">Bahçenin ortasına yaklaştıkları sırada, avluda iki jandarmanın dikildiğini gördü.</p>

  <p class="normal">- Nadiye dur; sakın yularları elinden bırakma. Ben hemen geliyorum.</p>

  <p class="normal">Eve doğru koşmaya başladı. Yüreği ağzına gelmişti. Ne olabilirdi?… Nefesi kesilecekti?.. Askere götürecekleri kimse kalmamıştı ki!… Yanlarına yaklaştığında soluk soluğa idi. Yavaşladı, başörtüsünü düzeltti.</p>

  <p class="normal">- Hayır haber jandarma kardeşler?</p>

  <p class="normal">Biraz daha esmer olanın elinde sarı bir zarf vardı.</p>

  <p class="normal">- Hayırlar Bacım; mektubunuzu vermek için uğradık.</p>

  <p class="normal">Acele acele sordu.</p>

  <p class="normal">- Nerden geliyor? Ne yazıyor?</p>

  <p class="normal">Diğer jandarmanın sesi biraz buruktu.</p>

  <p class="normal">- Şubeden geliyor; herhalde bir asker celbidir.</p>

  <p class="normal">- Askere gidecek kimsemiz kalmadı. Hele bir okuyun; ne yazıyor?</p>

  <p class="normal">Esmeri:</p>

  <p class="normal">- Vallahi Teyze, ikimizin de okuması yazması yok, dedi. Birisini bulur, okutursun. Haydi, sağlıcakla kal.</p>

  <p class="normal">Zarfı aldı; içindeki kuşku büyüyordu; bugüne kadar şubeden böyle bir zarf gelmemişti. Ne olabilirdi? Ömer Hoca’nın evine doğru yürümeye başladı. Kuşkusu adımlarını hızlandırdı; koşuyordu; yüreği durdu duracaktı!…</p>

  <p class="normal">Avluda odun yaran Ömer Hoca, acılarına sabırla tahammül eden Hatice’nin koşarak geldiğini görünce, baltasının sapına yaslanıp, dikildi; böyle acele etmesine sebep ne idi?… Avludan içeriye girince, Hatice yavaşladı; ama yürek çarpıntıları daha da arttı. Elindeki sarı zarf Ömer Hoca’nın da dikkatini çekti. Yanına yaklaşan Hatice’ye:</p>

  <p class="normal">- Hayrola kızım, dedi.</p>

  <p class="normal">- Jandarmalar şubeden bir zarf getirdiler. Okur musun?</p>

  <p class="normal">Ömer Hoca zarfı alıp, açtı. “Allah yolunda öldürülmüş olanlar için ‘ölüler’ demeyin. Bilakis onlar diridirler. Fakat siz iyice anlayamazsınız” âyetini, “Şehitler bu dünyaya tekrar şehit olmak için gelmek isterler” hadisi takip ediyordu. Sonra da Akif ve Hasan’ın Sarıkamış cephesinde şehitlik mertebesine erdikleri bildiriliyor, Allah’tan sabırlar dileniyordu.</p>

  <p class="normal">Mektubu sessizce okuyan Ömer Hoca, bakışlarını Hatice’ye çevirdi; soluk soluğa ona bakıyordu. Ne diyebilirdi; yalan söyleyebilir miydi? Akif ve Hasan gözlerinin önüne geldi; ağır başlı, efendi çocuklardı; elini öpüp, veda ederlerken, “Hocam dualarınızı esirgemeyin” demişlerdi. Yüreği lastik bir top gibi göğsüne çarpan Hatice, gözlerini ondan ayırmıyordu. Bir şeyler söylemesi gerekirdi. Sesinin teskin edici olmasına da dikkat ederek söze başladı.</p>

  <p class="normal">- Kızım, üzülmen mi, sevinmen mi lâzım, bilemiyorum. Bu kâinatta yalnız Allah’ın emrinin geçerli olduğunu unutmamalıyız. Onun iradesi karşısında boynumuz kıldan incedir. Biz fânilerin biricik emeli de, onun emirlerine uymak, emirleri uğruna şehitlik mertebesine ermek olmalıdır. Zaten biz kullar için de en yüce mertebe şehitliktir. Sarıkamış Cephesi’ndeki Akif ve Hasan evlâtlarımız o mertebeye ermişler!…</p>

  <p class="normal">Ömer Hoca konuşmaya devam ediyordu; fakat Hatice duyamıyordu. Feryadı köyü kaplayabilirdi. Geriye dönerken sol elini başörtüsünün altına getirdi ve ağzını kapadı. Eve doğru yürürken diz bağları çözülüyor, içinden birşeyler kopuyordu. Yüreği eriyerek arkasından bakan Ömer Hoca karısına seslendi.</p>

  <p class="calibre2"><div class="calibre1" id="calibre_pb_13"></div>
</p>

  </body>
</html>
