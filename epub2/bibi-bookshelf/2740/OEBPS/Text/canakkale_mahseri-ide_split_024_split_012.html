<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Yaz zorlu geçiyordu. Hiç durmayan hafif rüzgâr yüzlere alev gibi sarılıyordu. İkindi geçmesine rağmen serinleme belirtisi hissedilmiyor, kızıla çalan çalılıktan titriyormuş hissini vererek yükselen bunaltıcı sıcağa Karaoğlan’ın ayak sesleri karışıyordu. Sudan dönen Mıstık dalmış, Karaoğlan’ın yularını eline almış, yürüyordu. Güneş yakıcı, bunaltıcı, nefes almayı güçleştiriciydi. Fıçılardaki suların lıkır lıkır sesleri hayallere sürüklenmesine sebep oluyor, onu çocukluğuna götürüyordu. Buğday anızlarında hayvan otlattığı arkadaşları şimdi neredeydiler?…</p>

  <p class="normal">Burnunun direğine çarpan koku onu kendine getirdi. Durdu; birkaç adım önünde kuşlar çığlık çığlığa dolanıyor, şarapnelin parçaladığı atın leşine biri inip, biri kalkıyordu. Kokusuna midesinin dayanamayacağını düşünerek aşağıdan dolaşmak istedi.</p>

  <p class="normal">Oruç onu etkilemiş, ilahi okuyacak tâkat bırakmamıştı. Annesi, köyü gözlerinin önündeydi; şimdi orada da oruç tutuluyordu. Yaz günlerinde teravihlerle oruç ne güzeldi. Sofrada iftarın beklenişi ramazana ayrı bir lezzet katardı. Burada da orucunu tutuyordu; ama ne teravih, ne de iftar vardı. Akşam olunca, diğer oruç tutanlar gibi, siperin bir kenarında kuru tayınını yiyor, üstüne de bir tas su içiyordu.</p>

  <p class="normal">Birden kulaklarının dibinde üç mermi patladı. Katır ürküp, fundalıkların arasına daldı. Mıstık, “Karaoğlan! Karaoğlan!” diyerek peşinden koşuyor, ama katırı tutamıyordu. Art arda birkaç top daha patlayınca, katır fundalıkların tepelerinden sıçrıyor, Mıstık, “Kumandan! Kumandan! Beni gebertecek!” çığlıklarıyla koşuyordu. Karaoğlan’ı yakalayamazsa, kumandanına ne derdi? Askerlere nasıl su taşırdı?… Bunları düşündükçe daha da hızlanıyor; yüzünün, ellerinin çizilmelerine aldırmadan fundalıklarda “Kumandan, Kumandan, Beni öldürecek!” diye bağırarak koşuyordu.</p>

  <p class="normal">Çalıların arasından fırlayan beş kişi onu çevirdi. Birisi namlusunun ucunu göğsüne dayadı. Korkudan tir tir titreyen, gözleri irileşen Mıstık ellerini kaldırdı; ne dediğinin farkında değildi; boncuk boncuk terliyor, göğsü kalkıp iniyor, şuursuzca “Kumandan” kelimesini tekrarlıyor, bir taraftan da bakışlarıyla Karaoğlan’ı arıyordu. Göğsüne namluyu dayayan itince, dikenliklere yuvarlandı. Biri Mıstık’ın ensesinden tutup kaldırdı. Yürek çarpıntıları arasında o gene, “Kumandan! Kumandan!” derken, bir diğeri üstünü aradı. Katırı da yakaladılar.</p>

  <p class="normal">Mıstık’ı, Bölük Kumandanı’na götürdüler; o gene hiç durmadan, “Kumandan! Kumandan!” diyordu. Ufak tefek yapısı, başındaki kabalağı, kılık kıyafeti, sol ayağındaki postalı bezle ayak bileğine sarması yüzbaşının yüzünde gülümseme uyandırdı. Getirdikleri Rum Tercüman’a yüzbaşı:</p>

  <p class="normal">- “Kumandan! Kumandan!”la ne demek istediğini sor bakalım.</p>

  <p class="normal">Tercüman Mıstık’a döndü.</p>

  <p class="normal">- “Kumandan! Kumandan”la ne demek istiyorsun?</p>

  <p class="normal">Mıstık kızardı; nasıl yalan söylerdi? Ama köydeki hocadan savaş sırasında düşmana yalan söylenebileceğini duymuştu. Bunu hatırlamasına rağmen kulaklarının ucuna kadar kızardı. Karşısındakinin yalanını hemen anlayacağını sanıyordu; sesi de titrekti.</p>

  <p class="normal">- Kumandan gönderdi.</p>

  <p class="normal">- Neyi gönderdi?</p>

  <p class="normal">- Suyu.</p>

  <p class="normal">- Niçin gönderdi?</p>

  <p class="normal">- “Havalar sıcak gidiyor. Düşmanımız susuz kalmıştır. Susuzluktan kırılmaları iyi değildir.” dedi ve suyu gönderdi; ama “Fıçıları geri getir” diye de emretti.</p>

  <p class="normal">Tercüman, Mıstık’ın söylediklerini yüzbaşıya tercüme etti. Yüzbaşı onu esir alan askerlere döndü.</p>

  <p class="normal">- Bunun silâhı nerde?</p>

  <p class="normal">Mıstık’ın yanında dikilen cevap verdi.</p>

  <p class="normal">- Silâhsızdı komutanım.</p>

  <p class="normal">Yüzbaşı’nın kaşları çatıldı.</p>

  <p class="normal">- Silâhsız mıydı?</p>

  <p class="normal">- Evet komutanım.</p>

  <p class="normal">Yüzbaşı’nın yüzü değişti; bakışları yumuşadı.</p>

  <p class="normal">- Niçin silâhsız geldin?</p>

  <p class="normal">Tercüman tercüme edince, bir kat daha kızaran Mıstık cevap verdi.</p>

  <p class="normal">- Kumandan, “Hediye götürüyorsun; hediye silâhla götürülmez” dedi.</p>

  <p class="normal">Yüzbaşı gülümseyerek dudak büktü; silâhsız olması şüphesini azalttı; ama gene de Mıstık’a pek inanmıyor, ona bakıyordu. Ya doğruysa, onu esir alması centilmenlikle bağdaşır mıydı? Niye esir alacaktı? Değer miydi? Bu küçücük gövdenin tamamı dinamit olsa, ne yapabilirdi?… Fakat sorumluluk isteyen bir işti. Yanındaki telefona uzandı. Komutanı aradı; Mıstık’ın halini anlatırken yüreği merhamet duygularıyla çarpıyordu. Rol yapamayacak kadar saf göründüğünü, esir alıp, ekmek yedirmeye değmeyeceğini tekrarladı… Ahizeyi yerine koyarken yüzüne bir ışıltı düştü. Levazım Teğmeni’ni çağırttı; karşısında nohut taneleri gibi ter döken Mıstık’ı işaret ederek:</p>

  <p class="normal">- Bu Türk hediye olarak bize su getirdi, dedi. Bizim ona verebileceğimiz birşeyimiz yok mu?</p>

  <p class="normal">- Emir buyurursanız; çikolata, şekerleme verebiliriz.</p>

  <p class="normal">- Bir torbaya birkaç kilo doldurun; verin gitsin.</p>

  <p class="normal">Onlar dışarı çıkarken Yüzbaşı’nın aklına gelince irkildi.</p>

  <p class="normal">- Durun! Bu sular zehirli olabilir? Önce her iki fıçıdan da buna içirin.</p>

  <p class="normal">Katırın sırtından fıçıları indirdiler. Bir er, bir maşraba getirdi. Doldurup, Mıstık’a uzattı. Mıstık bakışlarını guruba kaydırdı; az önce kan deryasına dönen denizde tek damla kızıllık kalmamıştı. Orucunu açması için verdiğini zannederek lıkır lıkır içti. Maşrabayı alan er, diğer fıçıdan doldurdu. Bir maşraba, diğer fıçıdan doldurduğunu fark etmeyen Mıstık’a gerçekten yetmemişti. Onu da bir dikişte içti. Maşrabayı uzatırken kendi kendine söylendi.</p>

  <p class="normal">- Ne iyi insanlar. Oruçlu olduğumu, susadığımı bile düşünüyorlar.</p>

  <p class="normal">Bu sözleri Tercüman’ı gülümsetti. Mıstık, ona su veren erle fıçıları tenekelere boşaltırken, bir başka er de torbayı getirdi. Boş fıçıları Karaoğlan’a beraber yüklediler. Fıçıların arasına torbayı koydu. Yuları eline aldığında kabalağı gene yana yatmıştı. Karanlık yoğunlaşırken, kuzeye doğru, fundalıkların arasına daldı.</p>

  <p class="calibre2"><div class="calibre1" id="calibre_pb_14"></div>
</p>

  </body>
</html>
