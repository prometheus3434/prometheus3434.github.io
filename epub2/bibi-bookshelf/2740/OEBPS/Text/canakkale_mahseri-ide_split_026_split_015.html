<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Kuzeydeki Suvla’da ise daha karaya ayak basar basmaz görünmüşlerdi. Bu bölgenin kumandanı Yarbay Wilmer, Suvla’nın çıkarmaya çok elverişli olduğunu, ağustos ayının müttefikler için önemini biliyordu. Sonbahar yağmurlarıyla kumsal toprak bataklığa döner, hareket kabiliyetini önlerdi. Her an büyük bir çıkarma ile karşılaşacakmış gibi, emrindeki iki tabur devamlı teyakkuz halindeydi. Küçük bir grupla düşmanı deniz kenarında karşılayacaktı, daha büyücek birliklerle tepeleri tutmuştu. Saros’dan veya diğer bölgelerdeki ihtiyat kuvvetlerinden Suvla’ya birlik kaydırılması en az bir gün alırdı. Düşman ne kadar güçlü olursa olsun, onu en az bir gün oyalamalıydı.</p>

  <p class="normal">Kireçtepe eteklerine çıktıkları saatte, çok büyük bir donanmayla kıyıya yaklaşan General Stopford’un komutasındaki kolordu da Suvla’ya çıkarma yapıyordu. İlk bölümde taşıma gemilerinden inen yedibin civarında asker postalları dahi ıslanmadan, kumsala rampa yapan filikalardan karaya adımlarını atanlar, Yarbay Wilmer’in Lalababa Tepesi’ndeki ön siperlere yerleştirdiği mangaların ateşiyle karşılaştılar. Gücünden ateşin bir gözetleme postasına ait olmadığını General Stopford anlamıştı. Çıkarmanın nasıl olsa üst birliklere ulaştığına kanaat getirdiğinden donanmanın toplarına ateş emrini verdi. Gecenin karanlığını yırtan alevlerle, bir anda ateşin geldiği yerlerin tozu göğe savrulurken, top seslerini karargâhında Yarbay Wilmer de duyuyordu. Yanındaki telefon çaldı; ahizeyi eline alıp, “Alo! Alo!” dediyse de karşısında kimseyi bulamadı. Ön siperlerden geldiğini tahmin etti; top mermilerinin isabeti ora ile irtibatını koparmış olabilirdi. Kendisi orayı aradı; telefonda ses yoktu. Lalababa ve Sofra Tepeleri’ne yerleştirdiği mangalar çıkarmayı yakından izlemek, anında haber almak içindi. “İnşallah geri çekilmekte kusur etmezler” diye zihninden geçirirken, Çikolata Tepesi’ndeki birliğin başında bulunan Yüzbaşı Hikmet’i aradı.</p>

  <p class="normal">- Alo Yüzbaşı Hikmet! Bu top sesleri nedir?</p>

  <p class="normal">- Suvla Körfezi’ne büyük bir donanmanın yaklaştığı anlaşılıyor. Oradan gelen mermilerle herhalde ön siperlerimiz dövülüyor. Telefon irtibatımız koptuğu için çıkarma olup olmadığını henüz anlayabilmiş değilim. Durumu tespit edip, sizi aramak istiyordum.</p>

  <p class="normal">- Gelişmelerden beni anında haberdar et.</p>

  <p class="normal">- Başüstüne.</p>

  <p class="normal">İçeriye Tıbbiyeli Hayri girdi. Alman Lisesi’nden mezun olan Hayri, kendisini ne kadar zorladıysa da, bir türlü istediği seviyede Türkçe’yi öğrenme fırsatı bulamayan Yarbay Wilmer’in tercümanlığını yapıyordu. Çok disiplinli bir kumandan olan Wilmer, laubaliliğe meydan vermeden astlarıyla yakınlık kurmasını bilirdi. Hayri’nin rengi uçuktu; moralini kuvvetlendirme gereğini duydu.</p>

  <p class="normal">- “Düğün olmuyor, canım sıkılıyor” diyordun Hayri Efendi; işte düğün başladı; oynama sırası bizde.</p>

  <p class="normal">Hayri’nin yüzünde ürpertili bir gülümseme belirdi.</p>

  <p class="normal">- Oynarız kumandanım.</p>

  <p class="normal">- Elbette oynayacağız; müttefikler de böyle bir oyun görmemiş olacaklar.</p>

  <p class="normal">Yarbay Wilmer hemen Saros’daki ordu karargâhını aradı, Karşısında Liman Von Sanders vardı.</p>

  <p class="normal">- Sayın Mareşal, güvenliğinden sorumlu bulunduğum bölge şu anda ağır top atışları altındadır. Kuvvetli bir ihtimalle, büyük bir çıkarmaya muhatap olacağız. Arıburnu’ndaki Anzak Cephesi’ne gönderdiğimiz taburu, emir buyurursanız, geri getirtmek istiyorum.</p>

  <p class="normal">- Çıkarma başladı mı?</p>

  <p class="normal">- Sahildeki manga ile irtibatımız koptu; ama top atışlarından çıkarmanın başladığını tahmin ediyorum.</p>

  <p class="normal">- Anzak Cephesi’nin durumu çok tehlikeli! Şimdilik emrindeki iki taburla görevini yerine getirmeye çalış.</p>

  <p class="normal">- Emredersiniz sayın Mareşal.</p>

  <p class="normal">Yarbay Wilmer tahmininde yanılmamıştı. Ön siperlere yerleştirdiği mangalar yüzelli metre kadar gerideki Çikolata Tepesi’ne çekilmişlerdi. Onların çekilmesinden haberi olmayan müttefik donanması boş siperleri dövüyordu. Telefon çaldı; ahizeyi eline alan Yarbay Wilmer, Yüzbaşı Hikmet’in sesini duydu; ne dediğini anlayabilirdi; fakat emin olmak istiyordu.</p>

  <p class="normal">- Bir dakika.</p>

  <p class="normal">Uzattığı ahizeyi Hayri eline aldı.</p>

  <p class="normal">- Buyurun, ben Hayri.</p>

  <p class="normal">- Ben Yüzbaşı Hikmet; ön siperlerdeki mangalar bizim bulunduğumuz siperlere intikal ettiler.</p>

  <p class="normal">- Şehit veya yaralı var mı?</p>

  <p class="normal">- Şehit yok; iki er çok hafif şekilde yaralanmış. Düşman ön siperleri dövmeye devam ediyor. Attıkları aydınlatma fişeklerinden de çok kalabalık birliklerin, topların, atların çektiği dağ tekerli arabaların karaya çıktıklarını görüyoruz.</p>

  <p class="normal">Hayri, Yüzbaşı Hikmet’in söylediklerini tercüme edince, Yarbay Wilmer:</p>

  <p class="normal">- Siperleri sağlam tutsunlar, gelişmelerden bizi sık sık haberdar etsinler, dedi. Telefon koparsa, ulakla irtibat kursunlar.</p>

  <p class="normal">Bunları Hayri’nin tercümesinden sonra Yüzbaşı Hikmet:</p>

  <p class="normal">- Başüstüne, dedi ve telefonu kapattı.</p>

  <p class="normal">Top sesleri gittikçe sıklaşıyordu. Yarbay Wilmer Hayri’ye döndü.</p>

  <p class="normal">- Alayı ara ve çıkarma başladığını, düşmanın ilerlememesi için herşeyin yapılacağını, bir an önce yardım gelmesi gerektiğini bildir.</p>

  <p class="calibre2"><div class="calibre1" id="calibre_pb_17"></div>
</p>

  </body>
</html>
