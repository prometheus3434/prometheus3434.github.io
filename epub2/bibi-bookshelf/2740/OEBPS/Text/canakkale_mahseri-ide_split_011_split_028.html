<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Güzel bir gün dünyayı ışık seline boğarken, baharın neşesini her yerde görmek mümkündü; bu neşeyle çeşit çeşit kuşlar bir başka türlü ötüyor, rengârenk kelebekler çiçekten çiçeğe uçuyorlardı; fakat askerlerin siperlerden çıkmamalarına dair emir kesindi. Yahya Çavuş’la Oğuz Amca aynı siperde oturuyorlardı. Oğuz Amca, Yahya Çavuş için sadece yaşlıca bir asker arkadaşı değildi; ona karşı izah edemediği bir yakınlık, saygı, sevgi duyardı; çizgileri derinleşmiş yüzünde, gün görmüş bakışlarında bir ferahlık bulurdu. Gerçekten de Oğuz Amca’nın bakışlarında sıradan bir köylü basitliği yoktu; toprakla yoğrulmanın olgunluğu gizliydi; gülümseyişiyle de insana bir başka güven telkin ederdi.</p>

  <p class="normal">Oğuz Amca yorulmuştu; bütün gece siper kazmışlardı; ne de olsa yirmi yaşın gücünü kendinde bulamıyordu. “Yüreğime uyabilecek dizlerim, bacaklarım olsaydı!.. Ah bu yaşlılık, kimseye hatır gönül etmiyor” diye zihninden geçirirken göz ucuyla Yahya Çavuş’a bakıyordu. Son günlerde iyice durgunlaşan Yahya Çavuş dalmış, bakışlarını iç dünyasına çevirmişti. Dağların sükût kesilmiş tefekkürüyle şahsiyetini bulan, gereksiz konuşmayı hiç sevmeyen Oğuz Amca merakının önüne geçemedi.</p>

  <p class="normal">- Çavuş, seni bu günlerde düşünceli görüyorum.</p>

  <p class="normal">Bakışlarını ona çeviren Yahya Çavuş’un sesi duygu yüklüydü.</p>

  <p class="normal">- Bazen aklıma köy geliyor. Bazen değil, her zaman aklımda köy var. Ama bazen bir tuhaf oluyor, içimin sıkıntısını ancak hüngür hüngür ağlarsam, hafifletebileceğimi zannediyorum. Üç yaşındaki oğlum Muharrem içimde devamlı bir merhamet ateşi yakıyor. Çok yaşayalım, az yaşayalım, sonumuz ölümdür. Fakat geride dul bir kadınla, yetim bırakmak yok mu?… Beni kahrediyor!…</p>

  <p class="normal">- Öyle şeyler düşünme Çavuş; kaderde ne varsa, o olur; hayatımızın tamamı ezel defterine yazılmıştır. Allah’a şükür ki vatan savunmasına iştirak edecek kadar sağlıklıyız. Yetimin sahibi Allah’tır. İnşallah yetim kalmaz. Geçimleri nasıl?</p>

  <p class="normal">- Koçali, Ezine’nin en verimli köylerinden sayılmaz; ama fena da değil. Bir parça yerimiz var; ekeni mahrum bırakmaz.</p>

  <p class="normal">- Genç kadın, elbette yiyecekleri kadar ekip, biçer. Biz her şeye sabretmeli ve hatta şükretmeliyiz. Sabırsızlık, şükürsüzlük Allah’ın takdirini beğenmemek olur. Allah korusun!</p>

  <p class="normal">Oğuz Amca konuşurken iki asker onlara yaklaşıyordu. Gelenlerin birini gözü ısırır gibiydi; fakat siperin içi tam aydınlık değildi. Yanlarında durdular. Ona yabancı görünmeyen er eğildi.</p>

  <p class="normal">- Nasılsın Oğuz Amca? Ver elini öpeyim.</p>

  <p class="normal">Oğuz Amca’nın da gözü ondaydı.</p>

  <p class="normal">- Tanıyamadım, oğlum.</p>

  <p class="normal">- Ben komşunuz Rasim’in oğlu Rıza.</p>

  <p class="normal">Oğuz Amca gülümseyerek ayağa kalktı; Yahya Çavuş da doğruldu.</p>

  <p class="normal">- Ah, Rıza evlâdım, biraz esmerleşmişsin. Asker elbisesiyle de seni hiç görmediğimden hemen tanıyamadım. Nasılsın, iyi misin? Neredesin?</p>

  <p class="normal">- Allah’a şükür iyiyim. Arıburnu’ndaki Yirmiyedinci Alay’ın, Birinci Taburu’ndayım. -Yanındakini işaret ederek- Hüseyin bir hemşehrisini ziyaret etmek için buraya geliyordu. Ben de seni görmek istedim. Babam adresini yazmıştı. İzin alıp, geldim.</p>

  <p class="normal">- Allah razı olsun; bana memleketin havasını getirdin.</p>

  <p class="normal">Hüseyin’e döndü, elini uzattı</p>

  <p class="normal">- Sen de hoşgeldin evlâdım.</p>

  <p class="normal">- Hoşbulduk.</p>

  <p class="normal">Yahya Çavuş da ikisine ayrı ayrı “Hoş geldin” dedi. Mustarip yüzünde gülümsemeler eksik olmayan Oğuz Amca gerçekten sevinmişti.</p>

  <p class="normal">- Hele oturun.</p>

  <p class="normal">Otururken sözüne devam etti.</p>

  <p class="normal">- Gurbette insanın bir yakınına rastlaması başka oluyor. Çok yaşayasın Rıza; beni derecesiz memnun ettin. Allah gönlüne göre versin. Baban nasıl, iyi mi?</p>

  <p class="normal">- Geçen hafta mektup aldım; iyi olduğunu yazıyor.</p>

  <p class="normal">- Baban benden dört yaş büyük. Rahmetli babam harpten çok korkmuş, beni yirmi yaş küçük yazdırmış. Onun için Akif, Hasan, Mustafa babamın üzerine kayıtlı.</p>

  <p class="normal">Akif’i, Hasan’ı anarken “Rahmetli” dememesi Rıza’nın dikkatini çekti. Oğuz Amca Hüseyin’i ihmal etmiş olmamak için ona döndü.</p>

  <p class="normal">- Nasılsın evlâdım.</p>

  <p class="normal">- Allah’a şükür iyiyim.</p>

  <p class="normal">- Memleket neresi?</p>

  <p class="normal">- Balıkesir.</p>

  <p class="normal">- Çok güzel evlâdım; Allah seni anana-babana bağışlasın.</p>

  <p class="normal">- Âmin.</p>

  <p class="normal">Oğuz Amca bakışlarını tekrar Rıza’ya çevirdi.</p>

  <p class="normal">- Burada bizim oralardan kimse yok. Arıburnu taraflarında tanıdık, bildik var mı?</p>

  <p class="normal">- Kimseye rastlamadım.</p>

  <p class="normal">Bu anda siperin ucundan bağırıldı.</p>

  <p class="normal">- Taslar!</p>

  <p class="normal">Yahya Çavuş yerinden kalktı</p>

  <p class="normal">- Tasını ver; çorba getireyim.</p>

  <p class="normal">Oğuz Amca tasını verirken konuşmasına devam etti.</p>

  <p class="normal">- Herhalde nakliye zorluğundan dolayı, bizim oralıları çoğunlukla doğu cephesine yolluyorlar; buralara da Hüseyin gibi civar vilayetlerin çocuklarını getiriyorlar.</p>

  <p class="normal">Rıza, Oğuz Amca’yı dinlerken, Akif’le Hasan’ın şehit düştüklerini söyleyip söylememekte kararsızdı. Ama bu izni bile zor almıştı, bir daha buraya gelemezdi. Haberi varsa, sabırlar dilememesi çok ayıp olurdu. Nasıl olsa er-geç duyacaktı. Sesi biraz değişti.</p>

  <p class="normal">- Babamın çok selâmı var. Kara haberin çabuk yayılacağını, senin duymuş olabileceğini yazıyor. Şehit olan Hasan ve Akif’in künyeleri gelmiş. “Bir fırsatını bulur, ziyaret edebilir, Allah sabırlar versin dersen iyi olur” diyor.</p>

  <p class="normal">Renk vermemeye çalışan Oğuz Amca’nın bakışları parça parça oldu; yüreğinde kızgın bir demir derinleşiyordu. İki oğlu da bütün masumluklarıyla gözlerinin önündeydi. Bir düğüm boğazına ilmik attı; boğuluyordu.</p>

  <p class="normal">- Sizler sağ olun, diyebildi.</p>

  <p class="normal">İki tas çorbayı getiren Yahya Çavuş birini Rıza’nın, diğerini Hüseyin’in önüne koydu. Yanı başlarındaki fıçıdan maşrapa ile aldığı suyla yıkadığı kaşıkları uzatırken:</p>

  <p class="normal">- Buyurun, dedi. Bizim çorbalarımız kazanda kaldı. Sonra da biz içeriz.</p>

  <p class="normal">Rıza cevap verdi.</p>

  <p class="normal">- Siz buyurun, çorbanızı için; yola çıkacağız diye sabahleyin tıka basa yedik; biraz sonra da döneceğiz.</p>

  <p class="normal">Oğuz Amca konuşmakta güçlük çekiyordu.</p>

  <p class="normal">- Rıza, Hüseyin buyurun; misafiri gelenin çorbası ayrılır.</p>

  <p class="normal">Oğuz Amca’nın gözünden bir damla yaş fırladı. Bir bahaneyle sildi. Rıza’ya karşı daha önce haberi varmış gibi davranmak istiyordu. Fakat ondaki değişikliği Yahya Çavuş sezmişti; gurbette olanın başına her hal gelirdi. Aşırı derecede merak etmesine rağmen başkalarının yanında ne olduğunu sormadı.</p>

  <p class="normal">Rıza ve Hüseyin veda edip gidince, koynundan çıkardığı kuru tayını Yahya Çavuş ikiye böldü. Yarısını Oğuz Amca’ya uzattı.</p>

  <p class="normal">- Buyur.</p>

  <p class="normal">- Sen ye.</p>

  <p class="normal">Dedi ve kalktı; gözyaşlarını tutamıyordu.</p>

  <p class="normal">Yahya Çavuş:</p>

  <p class="normal">- Hayır ola, Oğuz Ağabey? diye sormaktan kendini alamadı.</p>

  <p class="normal">Derin bir göğüs çektikten sonra cevap verdi.</p>

  <p class="normal">- Hayırdır, veren de Allah, alan da Allah; ama baba yüreği her şeye tahammül edemiyor. Sarıkamış Cephesi’ndeki oğullarım şehit olmuşlar.</p>

  <p class="normal">“Şehit olmuşlar” sözü ağzından zor çıktı; gözyaşları boşandı. Yahya Çavuş lokmasını bir türlü yutamıyor, yüreği ağır bir taşın altında eziliyordu.</p>

  <p class="calibre2"><div class="calibre1" id="calibre_pb_30"></div>
</p>

  </body>
</html>
