<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Kalabalığın arasında Molla Kâzım’ı kaybetmemeye dikkat eden Akyazılı Mehmed, mezarlıktan çıkarlarken ona yaklaştı; hafifce omuzuna dokundu. Molla Kâzım dönünce, sarışın, çakır gözlü Mehmed gülümsüyordu. O da can yoldaşını bulmanın sevinciyle kollarını açtı.</p>

  <p class="normal">- Mehmed!…</p>

  <p class="normal">Hasretle birbirlerine sarıldılar. Asker arkadaşlığı hiçbir şeye benzemezdi; hele omuz omuza savaşlara girip çıkmak bu arkadaşlığı başka ufuklara taşırdı. Devamlı ciddi olan Molla Kâzım’ın yüzünde gülümsemeler birbirini kovalıyordu. Bir elini Mehmed’in omuzuna koydu.</p>

  <p class="normal">- Şehitlerimize binlerce rahmet olsun; bizi tekrar buluşturdular. Nerdesin?</p>

  <p class="normal">- Seddülbahir’deki Yirmi Altıncı Alay’ın Üçüncü Taburu’ndayım. Sen?</p>

  <p class="normal">- Ben de Arıburnu’ndaki Yirmi Yedinci Alay’ın İkinci Taburu’ndayım.</p>

  <p class="normal">- Eski arkadaşlarımızdan, kumandanlarımızdan kimseye rastladın mı?</p>

  <p class="normal">- Rastlamadım.</p>

  <p class="normal">Konuşurlarken kalabalığın arasında şehre doğru ağır ağır yürüyorlardı.</p>

  <p class="normal">- Acaba neredeler?</p>

  <p class="normal">- Bilmiyorum. Balkan Savaşı’ndan sonra İstanbul’da kaldım. Medresede tahsilimi ilerletmek istiyordum. Savaş başlayınca Harbiye Nezareti’ne gönüllü baş vurdum. Sen kimseyi gördün mü?</p>

  <p class="normal">- Görmedim. Savaş bitince Akyazı’ya dönmüştüm. Önce Keşan’a, sonra da buraya geldim.</p>

  <p class="normal">- Annen- baban nasıllar?</p>

  <p class="normal">- İyiler.</p>

  <p class="normal">Molla Kâzım’ın sesi duygusal bir iklime büründü.</p>

  <p class="normal">- Ah Mehmed; gençliğimiz savaşlarda geçiyor. Anne-babalarımız da hasretle, endişeyle yaşıyorlar. Hepimize sadece sabretmek düşüyor. Neyliyelim ki milletimizin en kara günündeyiz. Cenab-ı Allah ceddimizin, gencecik şehitlerimizin uğruna milletimize, ümmetimize hayırlı günler nasip eder.</p>

  <p class="normal">- İnşallah.</p>

  <p class="normal">- Gel Mehmed; belki bir daha kısmet olmaz; şurda bir çay içelim. Biraz da dertleşiriz.</p>

  <p class="normal">Kahveye girip, camın kenarındaki masaya oturdular. Müşteri olarak sadece Hacı Mahmud vardı; ellerini kıvrık yerinde birleştirdiği bastonunu ayaklarının arasına almış, kahveciye anlatıyordu. Molla Kâzım sözünü bölmemek için eliyle iki çay işaret etti.</p>

  <p class="normal">- Cevat Paşa, Arapkirli’dir. Köklü, çok âlim yetiştiren bir sülaleden gelmektedir. İmanı kâmil bir askerdir. Rüyasında Peygamber Efendimizi görmüş. Ona, Cenab-ı Peygamber, Karanlık Liman’a mayınları nasıl döşeteceğini tarif etmiş. O da, ona göre döşetmiş. Allah’a bin şükür, koca zırhlılar telef oldu.</p>

  <p class="normal">Bardakları dolduran kahveci de onu doğruladı.</p>

  <p class="normal">- Her şeyin başı imandır, Hacı efendi.</p>

  <p class="calibre2"><div class="calibre1" id="calibre_pb_7"></div>
</p>

  </body>
</html>
