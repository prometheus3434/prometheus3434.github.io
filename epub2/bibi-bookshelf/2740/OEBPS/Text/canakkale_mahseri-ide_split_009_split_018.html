<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1.html</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<p class="calibre2">
<br class="chapter"/></p>

  <p class="normal">Kumkale ile İntepe arasında, sahile bakan yamacın, denizden görünmeyen kuytu yerinde, bir odadan büyücek, kırık dökük bir kulübede takımıyla barınan Teğmen Hüsameddin’in içinde akşamdan beri sıkıntı vardı; kesik kesik uyuyup uyanıyor; fakat içinde hep aynı sıkıntıyı buluyordu. Aslında buna gerek yoktu; daha yakında evden mektup almıştı, hepsi iyilerdi. Kendisine telkinlerine rağmen bir türlü uyuyamadı. Sabah da yakındı; kalktı.</p>

  <p class="normal">Nöbetçinin yanından geçerek sahile indi. Uykusuzluktan sersemleşmişti sanki, deniz suyu ile yüzünü yıkadı. Çömeldiği yerden, Müttefik gemilerinin ışıldaklarına bakıyordu. Bu sırada, Boğaz’ı kontrol altında bulunduran Seddülbahir ile Kumkale’nin açıklarındaki iki zırhlı da kırmızı ve sarı ışıklarını yakıp, söndürerek birbirleriyle anlaşıyorlardı. Daha gerilerinde, denizi ablukaya almışçasına sıra sıra duran, ışıkları devamlı yanan gemilerde de gözlerini gezdiren Teğmen Hüsameddin aynı zamanda değerlendirmeler yapıyordu. Bu gemilerin hepsi birden saldırdıklarında hangi imkânla karşı duracaklardı!… Ama ne pahasına olursa olsun durmalıydılar!… Milletin kaderi buna bağlıydı!… Devletin can damarı burada atıyordu!… İçinde soğuk bir titreme belirdi.</p>

  <p class="normal">Gecenin karanlığında hörgüçler gibi duran tepelerin üzerinde gök mavileşiyor, dağılmış bulutların incecik bir sis halinde kaldığı doğu ufkunda pembelik yayılıyor, sakin sabahla dünyanın renkliliği ortaya çıkıyordu. Bütün tazeliğiyle gerçekten dünya ne güzeldi. Bakışlarını karşısındaki Seddülbahir’e, Morto Koyu’na, Gelibolu Yarımadası’nın kuzeyine doğru uzanan tepeciklere çevirdi. Bu tarifsiz güzellikleri seyrederken içinden, “Rabbim ne yazmışsa, o olur” diye geçirdi ve sonra cebinde özenle sakladığı annesinin resmini çıkardı. Sadece şefkat dolu gözlerini görebiliyor, yüzünün hatlarını seçemiyordu. Resmi hürmetle kokladı; kırılıp, bükülmesinden endişe ederek, cebine koydu. Ayağa kalktı. İçinde bulunduğu sessizlik, ifade edemediği, onu hafifleten bir huzur veriyordu. Çünkü bu kışın bir kristal parçasını andıran ölüm sessizliği değildi; kokuların, renklerin dokuduğu canlı bir sessizlikti.</p>

  <p class="normal">“Ne olacak?” kuşkularının öldürdüğü duygularını Boğaz’ın güzelliği, tabiatın zenginliği tekrar diriltmişti. Sahili, yamaçları zümrüt gibi kaplamış çayırın çiçek kokan temiz havasını ciğerlerine doldurarak bayır yukarı yürüyordu. Askerlerin bulunduğu sırta tırmanırken, tepenin üstünde bir tüfeğin mekanizma kolunun açılıp kapandığını duydu. Bir nöbetçi, yerini diğer bir nöbetçiye devrediyordu. Sahilde olduğunu nöbetçi, yeni nöbetçiye söylememişse, bir yanlışlığa kurban gidebilirdi. Öksürdü, “Kim o? Parola?” diye sorulmasını bekledi, ses seda yoktu. Etrafını seyrederken iki askerin konuşmasını duyar gibi oldu. Biraz daha yaklaşınca sesler netleşti.</p>

  <p class="normal">- Mıstık, ateşe hazır bulunacaksın, unutma!</p>

  <p class="normal">- Unutmam.</p>

  <p class="normal">- Bak Mıstık, denizin üzerinde bize doğru gelen bir şey görürsen, şu ipi çekecek, kulübedeki çanı çalacaksın.</p>

  <p class="normal">- Biliyorum.</p>

  <p class="normal">- Parola nedir?</p>

  <p class="normal">- “Kılıç”</p>

  <p class="normal">- Bizim kumandan denizin kenarına indi. Dikkatli ol; bir yanlışlık yapma.</p>

  <p class="normal">- Yapmam.</p>

  <p class="normal">- Gözünü denizden ayırma.</p>

  <p class="normal">- Ayırmam.</p>

  <p class="normal">- Ben gidiyorum. Sana söylediklerimi nöbeti devralana tekrarlarsın.</p>

  <p class="normal">- Tamam hemşehrim.</p>

  <p class="normal">O uzaklaşırken Teğmen Hüsameddin yürümeye başladı. Daha birkaç adım atmıştı ki Mıstık’ın sesini duydu.</p>

  <p class="normal">- Parola? Kim o?</p>

  <p class="normal">- Benim Mıstık.</p>

  <p class="normal">Teğmen Hüsameddin Mıstık’ın yanına geldi. Yüzündeki tatlı ifade Mıstık’ın dikkatinden kaçmadı.</p>

  <p class="normal">- “Parola”na cevap vermedim.</p>

  <p class="normal">- Ses verdin ya kumandanım.</p>

  <p class="normal">- Aferin Mıstık; işte böyle; gözünü hiç denizden ayırma.</p>

  <p class="normal">- Ayırmam, kumandanım.</p>

  <p class="normal">- Anan, baban sağ mı?</p>

  <p class="normal">- Babam öldü; anam sağ.</p>

  <p class="normal">Boğaz’da nöbet bekleyen Müttefik zırhlılarından Çanakkale şehrine doğru art arda iki mermi atıldı. Birisi şehrin önündeki tepede patladı; toz bulutu yükseldi. Diğerinin nereye düştüğü belli olmadı. Teğmen Hüsameddin Mıstık’a döndü.</p>

  <p class="normal">- Korktun mu?</p>

  <p class="normal">- ….</p>

  <p class="normal">Mıstık sadece sessizce gülümsedi.</p>

  <p class="calibre2"><div class="calibre1" id="calibre_pb_20"></div>
</p>

  </body>
</html>
