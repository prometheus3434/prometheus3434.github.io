<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1">Beşinci bölüm</p>

  <p>O güne kadar genç balıkçı, yoksul olmasına rağmen sakin ve rahat yaşamından gayet memnundu. Ne var ki o günden sonra içini bir huzursuzluk kaplamış, endişeye boğulmuştu. Hatsue’nin sevgisini kazanmak için ortaya koyacak hiçbir şeyi olmamasından ötürü kaygı duyuyordu. Kızamıktan başka yakalandığı hastalık olmamıştı, Uta-Jima’nın çevresini hiç durmaksızın yüzerek beş defa dolaşabiliyordu. Yaşıtlarının içinde kimsenin kendi bileğini bükemeyeceğine güveni tamdı. Ne var ki bu niteliklerden hiçbirinin Hatsue’nin kalbini yerinden oynatacağına aklı yatmıyordu.</p>

  <p>Kızla görüşmek için yeni bir fırsat çıkmadı... Balıktan döndüğü her akşam, kumsal boyunca gözleri onu arıyor, binde bir onu görse de kız öylesine işe dalmış oluyordu ki konuşacak zaman bulamıyordu.</p>

  <p>Kızın yalnız başına kızağa yaslanıp da denizi seyrettiği gibi bir an gerçekleşmedi bir daha. Ne var ki Şinji, düşünmekten yorulup Hatsue’yle ilgili bütün düşünceleri kafasından kovmaya karar verdiğinin her seferinde, kız teknelerin dönüşünde kıyıda işbaşı eden kalabalık arasında yeniden karşısına çıkıyordu.</p>

  <p>Kentlerdeki gençler, sevdalanınca ne yapılması gerektiğini romanlar, filmler aracılığıyla çok erken öğrenir. Gelgelelim Uta-Jima’da gençlerin ders çıkarabileceği örnekler yoktu. O kadar kafa yorduğu halde, genç kızla baş başa kaldığı gözetleme kulesi ile fener bekçisinin evi arasında geçen o değerli dakikalarda ne yapması gerektiğiyle ilgili en ufak bir fikri yoktu Şinji’nin. Sadece elinden kaçırdığı ve hiçbir şey yapamadığı bu fırsat için derin bir pişmanlık duyuyordu.</p>

  <p><br /></p>

  <p>Babasının ölümünün her ay anıldığı gündü ve bütün ailesi, her ay olduğu gibi o gün de mezarlığı ziyarete gitti. Şinji her gün balığa çıktığı için teknelerin henüz denize açılmadığı ve kardeşinin okul vaktinden önceki bir saati seçtiler.</p>

  <p>Şinji ile kardeşi evden tütsü çubukları ve mezara koyacakları çiçekleri taşıyan anneleriyle çıktılar. Evin kapısını kilitlemediler, adada hırsızlık olmazdı.</p>

  <p>Mezarlık köyden biraz ötede, kumsalın oradaki alçak bir kayalığın üstündeydi. Deniz yükseldiği zamanlar, dalgalar kayalığın eteklerine kadar dayanırdı. Engebeli yamaç mezar taşlarıyla örtülüydü. Yuvarlak mezar taşları, altlarındaki toprağın yumuşak ve kumlu olmasından ötürü eğrilmişti.</p>

  <p>Güneş henüz doğmamıştı. Gök, fener kulesinin olduğu taraftan ağarmaya başlamıştı. Ne var ki kuzeybatıdaki köy ve köyün limanı, hâlâ karanlık geceyle kaplıydı.</p>

  <p>Şinji, elinde bir kâğıt fener, önden yürüyordu. Hiroşi hâlâ uykulu gözlerini ovuşturmaktaydı. Derken annesini kolundan çekti:</p>

  <p>“Bugün yemekte dört tane pirinç topum olacak mı, ha?”</p>

  <p>“Saçmalama hadi... İki tane olur. Üç tane yiyecek olsan bile karnın sancılanır zaten.”</p>

  <p>“Ne olur, dört tane olsun...”</p>

  <p>Adada, Kouşin Günü ile Ölmüşleri Anma Günleri’nde yenmesi gelenek haline gelmiş olan kırmızı fasulye ezmesiyle yapılmış tatlı pirinç topları, hemen hemen küçük bir yastık büyüklüğündeydi.</p>

  <p>Mezarlığın üzerinden serin bir sabah meltemi esti. Adanın rüzgârdan koruduğu denizin üstü karaydı, açıklarda ise günün ilk ışıkları denizin üstünde yansıyordu. İse Körfezi’ni kuşatan dağlar net bir şekilde görülüyordu.</p>

  <p>Doğan günün soluk ışığı altında, mezar taşları, yoğun bir limana demirlenmiş beyaz yelkenli tekneler gibi duruyordu. Öyle yelkenler ki, uzun zamandır kullanılmamaktan aşağı sarkmış da oldukları gibi taş kesilmiş ve bir daha rüzgârda asla şişmeyeceklermiş gibi. Yelkenli teknelerin attığı çapalar, toprağın karanlık dibine öyle saplanmıştı ki, bir daha hiç alınamayacaklardı sanki.</p>

  <p>Babalarının mezarına varınca anne çiçekleri mezar taşının üzerine güzelce yerleştirdi. Sonra, rüzgârın ardı ardına söndürdüğü bir sürü kibrit çaktı, neden sonra tütsüleri yakmayı başardı. Oğullarına, mezarın önünde eğilmelerini söyleyip kendisi de arkalarında durarak gözleri yaşlı, iki elini göğüs hizasında birleştirip saygıyla eğildi.</p>

  <p class="ortali">* * *</p>

  <p>Köyde eski bir kurala uyulurdu öteden beri: “Teknene kadın ya da rahip alma sakın...” Şinji’nin babasının içinde öldüğü tekne bu kurala uymamıştı. İkinci Dünya Savaşı’nın sonlarına doğru, adada yaşlı bir kadın ölmüş, kooperatife ait bir tekne, otopsi için ölüyü Toşi Adası’na götürmüştü. Tekne daha Uta-Jima’dan üç mil kadar uzaklaşmıştı ki, bir savaş gemisinden havalanmış bir uçak tarafından görülmüştü. Uçak önce tekneye bir bomba atıp sonra da üzerinden geçerken makineli tüfekle güverteyi taramıştı. Teknenin asıl makinisti o sırada teknede değilmiş, yardımcısı da teknenin motorundan pek anlamıyormuş. Güçlükle çalışan motordan yükselen kara dumanlar uçağa hedef olmuştu. Teknedeki borular ve baca yıkılmış, Şinji’nin babasının kafası, kulaklarından yukarıya kadar yarılmıştı. Adamlardan birinin gözüne bir mermi gelmiş ve hemen orada can vermişti. Bir başkasının ciğeri delinmiş, bir dördüncü de bacağından yaralanmıştı. Omzu parçalanan bir diğeri de, hemen az bir zaman sonra kan kaybından ölmüştü.</p>

  <p>Teknenin güvertesi ve ambarı kısa zamanda kan gölüne dönmüştü. Yağ tankı delinmiş, yağ kanların üzerine fışkırmaya başlamıştı. Bu yüzden çabuk davranamayıp kendilerini yere atmaya karar veremeyen birkaç kişi kalçalarından yaralanmıştı. Pruvadaki kamaranın yanındaki soğuk hava deposuna sığınan dört kişi kendilerini kurtarabilmişti.</p>

  <p>Bir kişi de kaptan köşkünün arka penceresinden panik içinde çıkıp kaçabilmiş, geri gelip tekrar o küçücük yuvarlak pencereden içeri girmeyi denemişse de bir türlü başaramamıştı.</p>

  <p>Böylece, on bir kişiden üçü ölmüş, çoğu da yaralanmıştı. Ne var ki güvertede kaba bir döşeğin altında yatan yaşlı kadının cesedine tek bir mermi bile rastlamamıştı.</p>

  <p class="ortali">* * *</p>

  <p>“Yılanbalığı avlarken babam nasıl da heybetli görünürdü değil mi?” dedi Şinji annesine özlemle geçmişi hatırlayarak. “Yılanbalıklarını elimden kaçırdığımda nasıl da kızardı bana? Avlanmayı öğreneyim diye başıma vurduğu için hep şişlik olurdu kafamda.”</p>

  <p>Kumluk yerlerde gezinen bu yılanbalıkları, Yohiro yakınlarındaki sığ sularda görülür, avlanmaları özel bir beceri isterdi. Bunun için bükülebilir bir bambu kamışından yararlanılırdı. Deniz dibindeki balığın ardına düşmüş bir kuşun avlanma teknikleri taklit edilerek bambunun ucuna tüyler takılırdı. Ondan sonrası artık bir an meselesiydi.</p>

  <p>“Evet, haklısın,” dedi annesi. “Yılanbalığı avı tam bir erkek işidir.”</p>

  <p>Hiroşi, annesi ile Şinji arasında geçen konuşmayla ilgili değildi, on gün sonra yapılacak okul gezisinin düşünü kuruyordu. Hiroşi’nin yaşındayken, Şinji okul gezilerine katılamayacak kadar yoksullardı, onun için şimdi kendi kazancının bir kısmını Hiroşi’nin gezisi için ayırmıştı.</p>

  <p>Üçü mezar ziyaretini bitirdikten sonra Şinji, denize açılmak için hazırlıklara yardım etmek üzere tek başına, dosdoğru kumsala indi. Annesi eve gidip tekneler denize açılmadan ona yemeğini getirecekti.</p>

  <p>Rüzgâr, kumsal boyunca Taihei-maru’ya doğru hızlı adımlarla ilerleyen Şinji’nin kulağına etrafta yürüyen insanların konuşmalarını getiriyordu:</p>

  <p>“Haberiniz var mı? Yasuo Kavamoto, Hatsue’yle evlenip Miyata’lara içgüveysi gidecekmiş.”</p>

  <p>Bu sözleri duyan Şinji’nin yüreğine birden gece inivermişti sanki.</p>

  <p><br /></p>

  <p>Taihei-maru o gün de ahtapot avına çıktı. Deniz üzerinde geçirdikleri on bir saat süresince, Şinji canla başla çalıştı ve bir defa olsun ağzını açmadı. Ne var ki, aslında hiç konuşkan olmadığı için kimsenin de gözüne batmadı bu.</p>

  <p>Yeniden limana girince yine her zamanki gibi kooperatif teknesine halat atıp tuttukları ahtapotları boşalttılar. Ardından da öbür balıklar bir madrabaz aracılığıyla satılıp büyük bir balık tüccarına ait “satış teknesi”ne yüklendi. Altın pullu balıklar tartı için kullanılan metal sepetlerde çırpınıyor, pulları batan güneşin ışınları içinde parıldıyordu. Her on av gününde bir balıkçılara paraları dağıtılırdı. O gün paralarını almak üzere, Şinji ile Ryuji teknenin sahibiyle birlikte kooperatif bürosuna gittiler. Bu üçü son on gün içinde üç yüz kırk librenin üzerinde av yapmışlar, kooperatifin satış komisyonu ayrıldıktan, yüzde on da tasarruf hissesi düşüldükten sonra, 27.997 yen almışlardı. Şinji, reisinden pay olarak 4.000 yen tutarında bir para almıştı. Av mevsiminin geçmiş olduğu göz önünde tutulursa iyi bir paraydı bu.</p>

  <p>Şinji parmaklarını yalayıp kâğıt paraları büyük, kaba ellerinin arasında tutarak dikkatlice saydı. Sonra, parayı adının yazılı olduğu bir zarfa koyup zarfı kazağının iç cebinin derinliklerine sakladı. Eğilip reisini selamladıktan sonra bürodan çıktı. Reis, kooperatif başkanıyla odun sobasının başına çökmüş, bir çeşit yosun dalından kendi elleriyle yontup yaptığı sigara ağızlığını gururla gösteriyordu.</p>

  <p>Şinji aslında doğrudan eve gitmek niyetindeydi ama birden, bacakları sanki kendiliğinden onu akşam karanlığı içindeki kumsala doğru sürükleyiverdi.</p>

  <p>Tam o sırada son balıkçı teknesi de kıyıya çekilmişti. Kaldıracı döndürüp halatlara asılacak yeterli sayıda erkek olmadığından, aslında kızağı teknenin altına sürmekle görevli iki kadın da tekneyi arkadan iterek yardım ediyorlardı. Görünüşe bakılırsa işin altından kalkamayacaklardı. Hava karardıkça kararıyor, çoğu zaman yardım etmek için gelen okul çocukları da ortalıkta görünmüyordu. Şinji yardım etmeye karar verdi.</p>

  <p>Tam o sırada, tekneyi iteleyen kadınlardan biri başını kaldırıp Şinji’ye baktı. Hatsue’ydi bu. Bütün gün kalbini karanlıklara boğmuş olan kızı görmek istemiyordu Şinji. Ne var ki ayakları onu kendiliğinden tekneye doğru sürüklemişti. Şinji, kızın terlemiş alnını, kızarmış yanaklarını ve teknenin çekildiği yöne çevrilmiş koyu renkli, parlak gözlerini gördü. Kızın yüzü alacakaranlıkta yanıp tutuşuyormuş gibiydi.</p>

  <p>Şinji hiç konuşmaksızın halata yapıştı. Kaldıracın başındaki erkekler, “Sağ ol!” diye bağırdı.</p>

  <p>Şinji’nin kolları güçlüydü. Bir-iki saniye geçti geçmedi, tekne kumun üzerinde kaydı, kadınlar kızaklarla ardından koşuştular.</p>

  <p>Tekne sağlama alındıktan sonra Şinji yola koyuldu, arkasına bir defa olsun dönüp bakmadan eve yollandı. Dönüp bakmaya can atıyordu aslında ama kendini tuttu.</p>

  <p><br /></p>

  <p>Baba evinin çekme kapısını çekip açan Şinji, lambanın loş ışığı altında, uzun süredir kullanılmaktan renkleri atmış yere serili hasır döşekleri gördü. Kardeşi yüzükoyun yatmış, ışığın altında tuttuğu ders kitabını okuyordu. Annesi ocak başında uğraşmaktaydı. Lastik çizmelerini çıkarmadan sırtüstü uzandı Şinji. Ayaklarını dışarıda bırakıp sadece belden yukarısı döşeğin üzerinde, yatmış dinleniyordu.</p>

  <p>“Hoş geldin,” dedi annesi.</p>

  <p>Şinji, içinde kazancının bulunduğu zarfı hiçbir şey demeden annesine vermeyi çok severdi. Annesi de tam bir ana olduğu için, ödeme günü olan onuncu günün gelip çatmış olduğunu unutmuş gibi davranırdı. Yüzünde beliren o şaşkınlığı, oğlunun çok sevdiğini bilirdi.</p>

  <p>Şinji elini kazağının iç cebine attı. Para cebinde değildi. Öbür taraftaki cebi aradı. Pantolonun ceplerine baktı. Hatta donunu bile aradı.</p>

  <p>Zarfı kumsalda düşürmüş olacaktı. Hiçbir şey söylemeden evden fırlayıp çıktı.</p>

  <p>Şinji çıkıp gittikten biraz sonra, evin önünden bir ses yükseldi. Şinji’nin anası kapının önüne çıkınca, karanlık sokakta genç bir kızın durduğunu gördü.</p>

  <p>“Balıkçı Şinji evde mi acaba?”</p>

  <p>“Biraz önce gelmişti ama çok geçmeden yine çıktı.”</p>

  <p>“Şunu kumsalda buldum. Üzerinde Şinji yazıyordu...”</p>

  <p>“Eksik olma kızım. Şinji de muhakkak bunu aramak için çıkmış olacak.”</p>

  <p>“Gidip haber vereyim mi?”</p>

  <p>“Zahmet olmasın sana? Teşekkür ederim, çok teşekkür ederim.”</p>

  <p><br /></p>

  <p>Kumsal artık tamamen karanlıktı. Toşi Adası ile Suga Adası’nın zayıf ışıkları denizin üzerinde titreşiyordu. Pruvaları egemen bir tavırla açık denize bakan sıra sıra balıkçı tekneleri, yıldızların ışıltısı altında derin bir uykuya dalmış gibiydiler.</p>

  <p>Hatsue, Şinji’nin kumsaldaki gölgesini gördü. Tam o sırada Şinji bir teknenin arkasında yok oldu. Yere eğilip kumların içinde bir şey aramaya koyuldu, görünüşe bakılırsa Hatsue’yi görmemişti. Neden sonra kız teknenin gölgesi içinde karşısına çıkınca Şinji olduğu yere çakılmış gibi kalakaldı kızın önünde.</p>

  <p>Hatsue olan biteni anlatıp paranın annesinde olduğunu söyledi. Üç kere Şinji’nin evinin nerede olduğunu sormak zorunda kaldığını, ne var ki ötekinin berikinin merakını uyandırmamak için her seferinde Şinji’nin adının yazılı olduğu zarfı göstermekten de geri kalmadığını anlattı.</p>

  <p>Şinji rahatlayarak içini çekti. Gülümsedi, bembeyaz dişleri karanlıkta parıldadı. Kız öyle hızlı koşmuştu ki göğsü kuvvetle inip kalkıyor, Şinji’ye denizdeki büyük, koyu mavi dalgaları hatırlatıyordu. Sabahtan beri içini ezmekte olan huzursuzluk üzerinden kalkmış, keyfi yerine gelmişti.</p>

  <p>“Yasuo Kavamoto’yla evleneceğini duydum. Doğru mu?”</p>

  <p>Sözler kendiliğinden dökülüverdi sanki ağzından.</p>

  <p>Genç kız bir kahkahadır tutturdu. Boğulmaya yüz tutuncaya kadar güldü de güldü.</p>

  <p>Şinji, bu kahkahalara bir son vermek istiyordu ama nasıl son vereceğini bilemiyordu. Elini kızın omzuna koydu. Bu dokunuş çok hafifti aslında ama Hatsue hâlâ gülerek kendini kumların üzerine bıraktı.</p>

  <p>“Neyin var, ne oluyorsun?” diye soran Şinji, kızın yanına çömelip omuzlarını sarsmaya başladı.</p>

  <p>Neden sonra gülmesi kesilen kız, ciddi bir bakışla delikanlının yüzüne bakakaldı. Derken, yeniden gülmeye koyuldu.</p>

  <p>Şinji yüzünü kızın yüzüne yaklaştırarak sordu: “Doğru mu bu?”</p>

  <p>“Yok canım, sunturlu yalan.”</p>

  <p>“Herkes öyle söylüyor ama.”</p>

  <p>“Yalanın sunturlusu dedim ya.”</p>

  <p>Şimdi, ikisi teknenin gölgesinde oturmuş, ellerini dizlerinde kenetlemişlerdi.</p>

  <p>“Oh, ağrımayan yanım kalmadı gülmekten, çok güldüm, her yerim ağrıdı, şurası da işte...” Kız elini göğsüne dayadı.</p>

  <p>Solmuş iş kıyafetinin çizgileri kımıldıyor, memelerinin üzerinden geçtiği yerde, şişip kabarıyordu.</p>

  <p>“Burası ağrıyor işte,” dedi Hatsue yeniden.</p>

  <p>“Şimdi de mi?” diye soran Şinji, daha fazla düşünmeden elini aynı yere dayadı.</p>

  <p>“Sen elini bastırınca ağrısı azalıyor,” dedi kız.</p>

  <p>Artık Şinji de daha sık soluk almaya başlamıştı.</p>

  <p>Yanakları birbirine çok yaklaşmıştı. Her biri, öbürünün vücudundan yükselen kokuyu duyuyordu, tuzlu sudan çıkan o kuvvetli kokuyu. Birbirlerinin sıcaklığını da hissediyorlardı.</p>

  <p>Kurumuş, çatlak dudakları birbirini buldu. Hafif bir tuz tadı vardı dudaklarında.</p>

  <p>“Tıpkı yosun gibi...” diye geçirdi içinden Şinji.</p>

  <p>Sonra, geri çekilip ayağa kalktı. Hayatının bu ilk denemesinde bir tür suçluluk duygusu onu kızdan uzaklaştırmıştı.</p>

  <p>“Yarın balıktan dönünce fener bekçisine birkaç balık getireceğim.”</p>

  <p>Açık denize bakınca, Şinji yeniden toparlanmıştı. Ağzından çıkan ses sakin ve erkekçe bir sesti.</p>

  <p>“Yarın öğleden sonra ben de onlarda olacağım,” dedi kız denize bakarken.</p>

  <p>Böylece, teknenin baş tarafında birbirlerinden ayrılıp her biri başka bir yöne doğru uzaklaştı. Şinji doğru eve gitmek niyetindeydi ama kızın balıkçı teknelerinin arasından çıkmadığını gördü. Kendisinden saklanmak isteyen kızın en sondaki teknenin arkasına sindiği de gözünden kaçmadı.</p>

  <p>“Gölgen ele veriyor seni!” diye bağırdı.</p>

  <p>Kız birdenbire fırlayıp arkasına hiç bakmadan ürkmüş bir av hayvanı gibi kumsalda koşmaya başladı.</p>
</body>
</html>
