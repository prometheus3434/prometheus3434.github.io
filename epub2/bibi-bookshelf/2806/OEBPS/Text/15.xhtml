<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1">On beşinci bölüm</p>

  <p>Utajima-maru, planlandığından ancak birkaç gün sonra, Kobe’ye dönebildi. Kaptan, Yasuo ve Şinji, ağustosun ortalarından önce adaya varıp Bon Dansı Festivali’nde orada bulunmak istemişlerdi. Ne var ki adaya vardıkları sırada bayram eğlenceleri çoktan sona ermişti. Uta-Jima’ya geri dönmek için bindikleri Kamikaze-maru yolcu gemisinde, adada neler olup bittiğini öğrendiler. Bon Dansı Festivali’nden birkaç gün önce, Gori Sahilinde koca bir deniz kaplumbağası karaya vurmuş, hemen öldürülmüştü. İçinden çıkan bir sepet dolusu yumurta, tanesi iki yene satılmıştı.</p>

  <p>Şinji, önce tanrılara şükran borcunu ödemek üzere Yaşiro Tapınağı’na gitti. Hemen ardından da Reis Jukiçi tarafından öğle yemeğine buyur edildi. Aslında içkiyle başı pek hoş olmayan Şinji, sake kadehlerini birbiri ardına devirdi.</p>

  <p>İki gün sonra, Jukiçi’yle yeniden balığa çıktı. Şinji yaptığı seferle ilgili iyi kötü hiçbir şey anlatmamıştı ama, Jukiçi bütün ayrıntıları kaptandan öğrenmişti.</p>

  <p>“İşinin ehli olduğunu ortaya koymuşsun.”</p>

  <p>“Yok canım...” Biraz kızaran Şinji, ne söyleyeceğini bilemedi. Onu tanımayanlar, sözlerine bakıp son bir-iki ay içinde hiçbir şey yapmayıp pineklediğini sanırdı.</p>

  <p>Jukiçi bir süre sustu. Sonra, hiçbir şeyden haberi yokmuşçasına sordu:</p>

  <p>“Teru Amca’dan bir haber aldın mı?”</p>

  <p>“Hayır.”</p>

  <p>“Yaa!..”</p>

  <p>Hiçbiri kalkıp da Hatsue’nin adını anmadı ama Şinji bundan ötürü üzülmüş de değildi. Tekne, yazın en sıcak günlerinde sert denizde bocalarken Şinji her zamanki işinin başına geçti. Bu iş, üzerine tam oturan iyi dikilmiş bir elbise gibi, bedeni ve kalbiyle mükemmel bir uyum içindeydi. Kafasının içinde üzüntüye yer yoktu.</p>

  <p>Bütün bu olanlardan sonra Şinji’nin kendine güveni gelmiş, yüreğini garip bir duygu, kendi kendine yeterlilik duygusu kaplamıştı. Karanlık basarken, açık denizde süzülüp gitmekte olan bir gemi gözüne ilişti. Geminin bu seferki geçişi, Şinji’nin içinde eski günlerdekinden çok farklı bir duygu uyandırdı, yepyeni bir duyguydu bu...</p>

  <p>“Bu geminin nereye gitmek üzere yola çıktığını biliyorum ben,” diye düşündü. “O gemideki hayatın ne menem bir şey olduğunu, beraberinde nasıl güçlük ve dert getirdiğini de biliyorum. Bu gemi üzerine bilmediğim yok.”</p>

  <p>Bu beyaz gemi, artık Şinji için bilinmez bir dünyanın çağrısı değildi. Ne var ki, yazın sonlarına doğru bir akşamüstü, uzun dumanını savurarak ilerleyen bu beyaz gemi, eskiden görüp de tanımadığı geminin uyandırdığından daha büyük bir heyecan uyandırıyordu içinde. Sınırlarını zorlayıp büyük bir kuvvetle çekmiş olduğu cankurtaran halatının ağırlığını ellerinde yeniden duydu. Bir kereliğine de olsa, eskiden sadece uzaktan gözlediği o ne olduğu bilinmez dünyaya, bu kuvvetli ellerle gerçekten dokunmuştu. Ona öyle geliyordu ki ellerini şöyle bir uzatacak olsa uzaktaki o beyaz gemiye dokunmuş olacaktı.</p>

  <p>Çocuksu bir içgüdüyle, kaba eklemli beş parmağını açarak elini doğuya, üzerinde akşam bulutlarının toplanmaya durduğu açık denize doğru uzattı.</p>

  <p><br /></p>

  <p>Yaz tatili çoktan yarıyı bulmuştu ama Çiyoko henüz evine dönmemişti. Fener bekçisi ile karısı, her Tanrı’nın günü kızlarının gelmesini bekliyorlardı. Anne dokunaklı bir de mektup yazmıştı ama karşılık gelmemişti mektuba. Yeniden yazdı. On gün sonra kötü bir haber aldı. Çiyoko, hiçbir neden göstermeden bu tatil adaya gelmeyeceği haberini veriyordu.</p>

  <p>Annesi, kızının kalbini yumuşatmak amacıyla son bir çareye başvurup Çiyoko’ya aceleyle yazdığı on sayfalık bir mektup gönderdi. Özlem içinde olduğundan söz açıp Çiyoko’dan eve gelmesini istedi.</p>

  <p>Tatilin bitmesine birkaç gün kalmış, Şinji’nin seferden dönüşü üzerinden bir hafta geçmişti ki, karşılık geldi. Bu mektuptaki hiç beklenmedik haber, anneyi şaşkına döndürdü.</p>

  <p>Çiyoko mektubunda, fırtına günü Şinji ile Hatsue’nin taş merdivenden indiklerini nasıl gördüğünü, sonra, Yasuo’ya haber verip onları nasıl güç bir duruma soktuğunu anlatıyordu. Çiyoko, o günden beri suçluluk duygusuyla kıvrandığını, bundan ötürü, Şinji ile Hatsue birleşip mutluluğa kavuşmadıkça adaya dönemeyeceğini yazıyordu. Annesi arabulucu rolünü oynamalı, Terukiçi’yi bu evliliğe razı etmeliydi. Adaya dönmesinin koşulu işte buydu.</p>

  <p>Bu umutsuz, üzüntülü dileği içeren mektup, annenin merhametli yüreğine korku salmıştı. Eğer gereken adımı atmayacak olursa kızının çektiği vicdan azabına dayanamayıp kendi canına kıyma ihtimali vardı. Okumuş olduğu bir sürü kitapta genç, evlenme çağındaki kızların tıpkı böyle önemsiz nedenlerden ötürü canlarına kıydıkları trajik olaylara rastladığını hatırlıyordu.</p>

  <p>Mektubu kocasına göstermemeye karar verdi. Kızının her an kendine zarar verebileceğinden korktuğu için adaya ne kadar erken dönerse o kadar iyi, diye düşünüyordu. Bu nedenle vakit kaybetmeden ne gerekiyorsa yapacaktı.</p>

  <p>En iyi kıyafetini, pamuklu beyaz elbisesini sırtına geçirince, kız okulundaki öğretmenlik günlerini hatırladı. Öğrencisiyle ilgili bir sorunu görüşmek üzere ana babasını ziyarete gidiyormuş gibi hissetti.</p>

  <p><br /></p>

  <p>Köye inen yoldaki evlerin önlerine, üzerlerinde susam, kırmızı fasulye ve soya fasulyesi kurutulan hasır yaygılar serilmişti. Son yaz güneşiyle olgunlaşmaya durmuş yeşil susam tohumları, yeni boyanmış yaygıların üzerine küçücük, iğ biçimli gölgeler atıyordu.</p>

  <p>Oradan denize bakılınca o gün dalgaların pek yükselmediği görülüyordu. Çiyoko’nun annesi, köyün anacaddesindeki beton basamakları inerken beyaz sandaletlerinin topukları taşların üzerinde hafiften takırdamaktaydı. O sırada, tokaçlanan ıslak çamaşırların sesine karışan neşeli kahkahalar ona kadar ulaşıyordu.</p>

  <p>Daha da yaklaşınca yol kenarından geçen dere kıyısında, üzerlerine geçirdikleri hafif yazlık elbiselerle altı-yedi kadının çamaşır yıkadığını gördü. Şinji’nin anası da aralarındaydı.</p>

  <p>Bon Dansı Festivali sonrası ara sıra, o da ancak yemeklik yosun için daldıklarından dalgıç kadınların vakti oluyordu. Onun içindir ki o gün hepsi, toplayabildikleri bütün kirli çamaşırları önlerine koymuşlar, esaslı bir temizliğe girişmişlerdi. Bu arada hemen hiç sabun kullanmıyor, kirli çamaşırları dümdüz taşların üzerine yayıp ayaklarıyla çiğniyorlardı.</p>

  <p>“Hayrola hanım kadın, ne tarafa böyle?”</p>

  <p>Kadınlar onu böyle selamlayıp önünde saygıyla eğiliyorlardı. Yukarı sıyrılmış entarilerinin altında sudan çıkan ışığın yansıdığı esmer baldırları görünüyordu.</p>

  <p>“Şöyle Terukiçi Miyata’ya bir uğrayayım dedim de...”</p>

  <p>Bu karşılığı henüz vermişti ki, Şinji’nin anasına rastlamasına rağmen ona hiçbir şey söylemeden oğlunun nişanı için uğraşmanın çok garip olacağı aklına geldi. Onun için yolundan geri döndü, dik, kaygan, yosunlu basamakları inmeye koyuldu. Ayağındaki sandaletler aşağı inmesini daha da güçleştiriyordu. Bu yüzden sırtını dereye çevirip ara sıra arkasına bir göz atarak, taş basamaklarda kendini ikide bir sağlama almayı da ihmal etmeyerek, yavaş yavaş inmeyi sürdürdü. Derenin ortasındaki kadınlardan biri, yardım için elini uzattı.</p>

  <p>Fener bekçisinin karısı kıyıya ulaşınca sandaletlerini ayaklarından çıkardı, derenin içinde yürümeye başladı.</p>

  <p>Karşı yakadaki kadınlar durmuş, hayretle kadının derenin içinde korkusuzca ilerlemesini izliyorlardı.</p>

  <p>Şinji’nin anasını kolundan tutup oradakilerin duyabilecekleri bir sesle fısıldayarak özel bir görüşme denemesine girişti beceriksizce.</p>

  <p>“Belki de burası uygun bir yer değil ama Şinji ile Hatsue arasındaki ilişkinin ne olduğunu soracaktım sana.”</p>

  <p>Bu şaşırtıcı soru karşısında gözlerini yusyuvarlak açan Şinji’nin anası, karşılık vermedi.</p>

  <p>“Oğlun Şinji, Hatsue’yi seviyor değil mi?”</p>

  <p>“Evet ama...”</p>

  <p>“Evet ama, Terukiçi Bey karşı koyuyor, değil mi?”</p>

  <p>“Evet, işin kötü tarafı da bu; ama...”</p>

  <p>“Peki Hatsue ne düşünüyor bu konuda?” Artık bütün konuşulanları duyan öbür dalgıç kadınlar da işe karışmakta gecikmediler. Gezgin satıcı yarışmayı yapalı beri, Hatsue’nin adı geçtikçe, bütün kadınlar kızı tutuyorlardı. Bundan başka, Hatsue’nin ağzından bütün olan biteni de duymuşlardı, Terukiçi’ye karşı cephe alıyorlardı.</p>

  <p>“Hatsue mi? O da adamakıllı abayı yakmış Şinji’ye. Gerçek bu işte. Ama bir düşün hele, Teru Amca’nın niyeti kızı şu işe yaramaz Yasuo’yla evermek. Böyle saçma şey duydun mu hiç?”</p>

  <p>“Orası öyle ama...” diyen fener bekçisinin karısı, bütün kadınlara, bir sınıf dolusu öğrenciye bakıyormuş gibi baktı. “Tokyo’daki kızımdan mektup aldım bugün. Ne pahasına olursa olsun iki gence yardım etmeliymişim diye yazıyor. Onun için, Terukiçi Bey’e gidip bir görüşeyim dedim. Ama önce Şinji’nin anası ne düşünüyor bu konuda, onu öğrenmeden olmaz dedim.”</p>

  <p>Şinji’nin anası eğildi, çiğneyerek yıkadığı oğluna ait kimonoyu kaldırdı. Düşünecek vakit kazansın diye, kimonoyu yavaş yavaş sıkmaya başladı. Sonra, fener bekçisinin karısına dönüp yardım teklifine teşekkür etmek için önünde eğildi.</p>

  <p>“Yapabileceğiniz bir şey varsa minnet duyarım,” dedi.</p>

  <p>Aynı anda da diğer kadınlar arasında, yardıma hazır olduklarını belirten bir dalgalanma oldu. Irmak kıyısındaki su kuşları gibi bir araya toplanıp hararetli bir konuşmaya daldılar. Köyün bütün kadınları adına elçi olarak Terukiçi’ye giderlerse iyi bir etki yapacakları kanısına vardılar. Fener bekçisinin karısı bunu kabul ettiğini açıklayınca, kadınlardan beşi çamaşırlarını bir acele topladılar. Terukiçi’nin evine giden sokağın başında buluşacaklardı. Şinji’nin anası onlara katılmadı.</p>

  <p><br /></p>

  <p>Fener bekçisinin karısı, evin loş girişinde duruyordu.</p>

  <p>“Merhaba...” diye seslendi hâlâ gençlik dolu sesiyle.</p>

  <p>Bir karşılık çıkmadı.</p>

  <p>Öbür beş kadın kapının önünde kalmışlardı. Güneş yanığı yüzlerini, kaktüs yaprakları gibi ileri uzatmışlar, heyecandan parıldayan gözlerini içerideki karanlığa dikmişlerdi.</p>

  <p>Fener bekçisinin karısı bir daha bağırdı. Sesi evin içinde yankılandı. Biraz sonra, gıcırdayan merdivende Terukiçi göründü. Sırtında ev kimonosu vardı. Görünüşe bakılırsa Hatsue evde değildi.</p>

  <p>“Hayrola hanım...” diye mırıldandı fener bekçisinin karısını tanıyan Terukiçi. Koca vücuduyla kapının eşiğinde durup kalmıştı.</p>

  <p>Bu eve gelen çoğu ziyaretçi, birdenbire karşılarında yaşlı adamın pek de davetkâr olmayan bakışlarını, kabarık beyaz yelesini görünce kaçmanın yolunu ararlardı. Fener bekçisinin karısı da ürktü biraz ama cesaretini hemen toplayıp konuşmayı sürdürdü:</p>

  <p>“Bir şey görüşmek istiyordum.”</p>

  <p>“Öyle mi? İçeri gel öyleyse.”</p>

  <p>Terukiçi dönüp yeniden çıktı merdiveni. Kadın onu izleyince, öbür beş kadın da parmaklarının ucuna basarak ardından içeri süzüldüler.</p>

  <p>Terukiçi, fener bekçisinin karısını birinci kattaki oturma odasına götürdü, kendi de öyle pek üzerinde durmayarak odanın başköşesindeki yerine kuruldu. Bu arada ziyaretçilerin sayısının altıya yükselmesi de onu pek şaşırtmışa benzemiyordu. Konukları orada yokmuş gibi davranıp açık pencereden dışarı baktı. Elleri, Toba’daki bir şekerleme dükkânının eşantiyonu, üzerinde güzel bir kadın resminin çizili olduğu yelpazeyle oynamaktaydı.</p>

  <p>Pencerelerden bakıldığında, tam aşağıda adanın limanı görünüyordu. Rıhtımda tek bir gemi, kooperatifin teknesi, duruyordu. Uzaklarda, İse Körfezi’nin üzerinden yaz bulutları geçmekteydi.</p>

  <p>Güneş ışığı dışarıda öylesine aydınlıktı ki, oda loş görünüyordu. Duvar nişinde, özellikle iyi hattatlarıyla ünlü olan Mie İli’nin, bir önceki il başkanının yazmış olduğu bir hat eseri asılıydı. Onun altında da, bir horoz ve tavuk çiftini gösteren süslü bir tahta işi oyma görünüyordu. Hayvanların vücudu bir ağacın budaklı kökünden, kuyrukları ve ibikleri ise ince dallardan oyulmuştu.</p>

  <p>Fener bekçisinin karısı, üzerinde örtü olmayan gül ağacından yapılmış sehpanın başına geçip oturdu. Cesaretleri çoktan kırılmış olan öbür beş dalgıç kadın da, sanki defileye çıkmışlar gibi, girişteki bambu perdenin önünde, korkulu ve çekingen oturuyorlardı.</p>

  <p>Terukiçi hâlâ susup pencereden bakmaktaydı.</p>

  <p>Hepsinin üzerine yaz ikindisinin ezici sessizliği sinmişti. Duyulan sadece, odada dolaşıp duran büyük karasineklerin vızıltısıydı.</p>

  <p>Fener bekçisinin karısı, alnındaki teri birkaç kere sildi. Sonunda ağzını açıp konuşmaya koyuldu:</p>

  <p>“Evet, sizinle görüşmek istediğim şey, kızınız Hatsue ve Kubo ailesinden Şinji’yle ilgili.”</p>

  <p>Terukiçi hâlâ pencereden dışarı bakmaktaydı. Uzun süren bir aradan sonra, sert bir sesle sordu:</p>

  <p>“Hatsue ile Şinji mi?”</p>

  <p>“Evet.”</p>

  <p>Terukiçi yüzünü ilk defa kadından yana döndürüyordu. Konuşmaya koyulduğu sırada yüzünde en ufak bir gülümseme bile yoktu.</p>

  <p>“Benimle görüşmek istediğin sadece buysa... bu sorun çoktan çözümlendi. Şinji’yi Hatsue’ye eş olarak kabul edeceğim.”</p>

  <p>Kadınlar heyecanla yerlerinden sıçradılar. Ne var ki Terukiçi, sözlerinin kadınları nasıl etkilediğine hiç aldırmaksızın, sakin sakin konuşmayı sürdürdü.</p>

  <p>“Ama çocuk daha çok genç, onun için önce bir süre nişanlı kalmalarına karar verdim. Şinji uygun yaşa basınca düğün yapılacak. Duyduğuma göre anasının hali vakti pek yerinde değilmiş. Onun için, Şinji’nin anası ile kardeşini yanıma almaya niyetliyim, ya da daha işlerine geliyorsa her ay bir miktar para yardımına hazırım. Ne var ki şu âna kadar bu konuda hiç kimseyle konuşmuş değilim. Önce çok kızmıştım bu işe. Ama Hatsue’ye Şinji’yi görmeyi yasaklayınca, bir de baktım ki kız çok üzüldü. Böyle sürüp gitmeyeceğini anladım. O zaman bir plan tasarladım. Şinji ile Yasuo’yu gemime aldım. Kaptana da, her ikisini deneyip hangisinin daha yetenekli olduğunu anlamasını söyledim. Kaptan gizli gizli Jukiçi’ye anlatacaktı kurduğum planı. Jukiçi’nin şu âna kadar çocuğa bundan söz açtığını sanmam. Kısacası, kaptan Şinji’yi öyle beğenmiş ki, Hatsue için daha iyi bir eş bulamayacağımı söyledi bana. Şinji de Okinava’da işinin ehli olduğunu ortaya koyunca, fikir değiştirip kızımla evlenmesine karar verdim. Önemli olan tek şey...”</p>

  <p>Terukiçi bu sırada sesini yükseltti:</p>

  <p>“Önemli olan tek şey, bir erkeğin sahip olduğu iradedir. Bu iradeye sahipse, o zaman tam bir erkek sayılır. Bizlere, Uta-Jima’da böyle erkekler gerek. Soy sop, servet ikinci derecede şeylerdir. Sizce de öyle değil mi hanımefendi? Şinji’ye gelince, bu iradeye sahip olduğunu göstermiştir.”</p>
</body>
</html>
