<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1">Yedinci bölüm</p>

  <p>Şinji’nin kardeşi Hiroşi’nin büyük okul gezisine katılacağı gün gelip çatmıştı. Çocuklar altı gün içinde Kyoto ile Osaka arasındaki bölgeyi gezecekler, beş gece evlerinden uzak kalacaklardı. Böylece, doğup büyüdükleri adadan hiç ayrılmamış gençler, uzak yerleri kendi gözleriyle görüp tanıyacak, dış dünyayı öğreneceklerdi. Daha önce küçücük okul öğrencileri bile teknelere binip karşıdaki büyük anavatan topraklarına geçmişler, hayretten yusyuvarlak açılmış gözleriyle hayatlarının ilk atlı tramvayına bakıp bağırmışlardı: “Şuna bak, şuna bak... Helayı çekip götüren koca bir köpek...”</p>

  <p>Adanın çocukları, tanımadıkları bu dünya üzerine ilk bilgileri doğrudan doğruya görerek değil de, okul kitaplarındaki resimler ve yazılar aracılığıyla öğreniyorlardı. Tramvay, gökdelen, sinema ya da metro gibi şeyleri kafalarının içinde canlandırmaları elbette zordu onlar için. Ama bu mucizeyi gözleriyle bir görüp de ilk şaşkınlıkları geçti mi, bütün bunların hayalini kurmaya çalışmanın yararsız olduğunu anlıyorlar, adaya döndükten sonra geçirdikleri uzun bir senenin ardından şehirlerin büyük sokaklarında ihtişamla gidip gelen tren gibi şeyler onlar için yine hayal edilemez oluyordu.</p>

  <p>Her okul gezisinden önce, Yaşiro Tapınağı’nda çokça muska satılırdı.</p>

  <p>Kendilerinin hiç görmediği o uzak ve büyük kentlere yapılacak geziye sıra geldi mi, analar birdenbire, çocuklarının ölüm tehlikesiyle dolu bir serüvene atıldığı kanısına kapılıyorlardı. Halbuki kendileri her gün denizin içine gizlenmiş tehlikelerle karşı karşıya kalıyorlardı.</p>

  <p>Hiroşi’nin anası, oralılar için çok değeri olan iki yumurta ayırıp oğluna yolluk olsun diye tuzlu rulo şeklinde bir omlet yapmıştı. Ve okul çantasının en dibine, çocuğun kolay kolay el atamayacağı bir yere de, birkaç yemiş ile birkaç da şekerleme saklamıştı.</p>

  <p>O gün, adanın yolcu gemisi Kamikaze-maru hiç alışılmamış bir saatte, öğle vakti saat birde Uta-Jima’dan kalktı. Bugüne dek, ancak yirmi ton olan bu buharlı teknenin inatçı, eski kafalı kaptanı, uygulanan tarife dışında en ufak bir değişikliği, duyulmamış bir küstahlık diye adlandırıp derhal geri çevirirdi. Ama kendi oğlunun da katıldığı gezinin yapılacağı saat gelip çatmıştı şimdi. Gemi, Toba’dan kalkacak trenin hareketinden çok önce Toba’ya varacak olursa, çocuklar paralarını çarçur ederler diye isteksiz de olsa okulun istediği saatte yola çıkmıştı.</p>

  <p>Kamikaze-maru’nun güvertesine ve kamaralarına, sırtlarındaki çantaları, kayışları göğüslerinden çaprazlamasına geçen mataralarıyla bir sürü okul çocuğu doluşmuştu. Görevli öğretmenler, rıhtıma toplanmış anneler kalabalığına öfkeleniyorlardı. Uta-Jima’da bir öğretmenin işinde kalabilmesi, annelerin isteklerine bağlıydı. Bir seferinde bu öğretmenlerden biri, anneler tarafından komünist olmakla itham edilmiş, adadan sürülmüştü.</p>

  <p><br /></p>

  <p>Pırıl pırıl bir ilkbahar günüydü, gemi rıhtımdan ayrılırken, her ana kendi çocuğunun adını haykırıyordu. Okul kasketlerinin kayışlarını çenelerinin altından sımsıkı geçirmiş olan çocuklar, yolcu gemisinin yüzleri seçilmeyecek kadar uzaklaşmasını bekledikten sonra limana doğru dönüp olanca sesleriyle bağırmaya koyuldular: “Hoşça kal, ihtiyar bunak... Yuuuh geri zekâlılar!.. Mankafalar!..”</p>

  <p>Güvertesi boydan boya okul çocuklarının üniformalarından kapkara kesilmiş olan gemiden, kasketlerin maden armalarından yayılan parıltı titreşiyor, cilalı düğmelerin ışıltısı kumsala kadar yansıyordu. Sonunda, bütün bunlar uzaklarda yok oldu...</p>

  <p>Hiroşi’nin anası dönünce, öğle vakti bile sessiz ve loş olan evdeki hasır döşeğe oturup ağlamaya başladı. Oğullarının her ikisinin de, hiç dönmemek üzere denize açılacakları günü düşünüyordu.</p>

  <p><br /></p>

  <p>Kamikaze-maru, İnci Adası’nın karşısındaki Toba Rıhtımı’na okul çocuklarını bıraktıktan sonra yeniden o kaygısız havasına bürünüp Uta-Jima’ya dönme hazırlıklarına başladı. Eski bacanın tepesinden aşağı bir kova asılıydı. Pruvanın arka kısmıyla güverteden sarkan hasır balık sepetlerinin üzerinde dalgaların ışıltılarla yansıdığı görülüyordu. Tam deniz kıyısında gri bir dükkân vardı. Duvarında büyük beyaz harflerle “dondurma” yazısı okunuyordu.</p>

  <p>Fener bekçisinin kızı Çiyoko, rıhtım iskelesinin en sonunda duruyordu; elinde bavulu vardı. Uzun bir ayrılıktan sonra adaya dönmüş olan bu çekingen kız, adada oturanların kendisini selamlayıp konuşmalarından hoşlanmazdı.</p>

  <p>Çiyoko’nun hafiften de olsa boyamadığı yüzü, üzerindeki gösterişsiz, koyu kahverengi giysiyle daha da fark edilmez olmuştu. Esmer yüzündeki mimikler birçoklarına çekici gelebilirdi belki ama o, daima karamsar bir yüz ifadesi takınır, kendi kendisini inatla çirkin olduğuna inandırırdı. O güne dek Tokyo Üniversitesi’nde aldığı eğitimin en çok fark edilen sonucu buydu. Fakat böylesine sıradan bir çehrenin güzel olmadığını düşünmek, inanılmaz güzel olduğunu düşünmekle aynı derecede küstahlık sayılabilirdi.</p>

  <p>Çiyoko’nun iyi niyetli babası da fark etmeden bu hoşnutsuzluğu körüklüyordu. Çiyoko açıktan açığa, bu çirkinliğin kendisine babadan kalma bir miras olduğundan yakındıkça açık sözlü fener bekçisi, hemen bitişik odada da olsa, konuklarına yakınmaya koyulurdu:</p>

  <p>“Ah ah, evlenme çağındaki kızım daha güzel olmadığına çok üzülüyor! Bundan sorumlu olan da çirkin babası elbette, kendimi sorumlu tutuyorum bundan... Ama ne yaparsın, alın yazısı...”</p>

  <p class="ortali">* * *</p>

  <p>Biri Çiyoko’nun omzuna dokununca, kız döndü. Gençler Birliği’nin Başkanı Yasuo Kavamoto’ydu omzuna dokunan. Durduğu yerde gülümseyen gencin deri ceketi güneşin altında parlıyordu.</p>

  <p>“Merhaba, hoş geldin. Bahar tatili, değil mi?”</p>

  <p>“Evet. Sınavları dün bitirdik.”</p>

  <p>“Demek bir süre yine anneciğinin kucağına döndün, öyle mi?”</p>

  <p>Yasuo bir gün önce, babasının kooperatif işiyle ilgili bir bildirisini idare makamları önünde açıklamak üzere adadan ayrılmış, Tsu şehrine gitmişti. Geceyi, bir hısmının Toba’daki pansiyonunda geçirmişti, şimdi de yolcu gemisiyle Uta-Jima’ya dönmek istiyordu. Tokyo’dan yeni gelmiş bu üniversiteli kıza ne kadar düzgün ve güzel bir şiveyle konuşabildiğini göstermekten gurur duyuyordu.</p>

  <p>Çiyoko, yaşıtı olan bu delikanlıdan fışkıran erkekçe neşeyi içinde duyuyordu. Delikanlının kendinden öylesine emin bir hali vardı ki, “Bu kızın hoşuna gittiğimden eminim,” der gibiydi. Bu duygu Çiyoko’yu daha da karamsarlığa sürükledi.</p>

  <p>“İşte yine olan oldu,” diye söylendi içinden.</p>

  <p>Tokyo’da gördüğü filmler ve okuduğu kitaplar, artık gözlerinin içine bakıp, “Seni seviyorum,” diyecek bir erkek bulma isteğini uyandırmıştı ruhunda, “Beni seviyorsun,” diyen bir erkek değil. Ne var ki bunu asla yaşayamayacağına inanıyordu.</p>

  <p>Kamikaze-maru’dan kuvvetli, kaba bir ses yükseldi:</p>

  <p>“Heey, şilte hangi cehennemin dibinde kaldı be? Bir baksanıza!..” Hemen bunun üzerine, sırtında renkli bir şilte balyasıyla bir adam göründü. Adam kıyıdaki antreponun gölgesinde rıhtıma doğru ilerliyordu.</p>

  <p>“Gemi birazdan kalkıyor,” dedi Yasuo. Rıhtımdan güverteye atlarlarken Yasuo, Çiyoko’yu elinden tutup yardım etti. Çiyoko, bu demir gibi elin Tokyo’daki erkeklerin ellerinden farklı bir dokunuşu olduğunu düşündü. Ama Çiyoko’nun düşlerinde canlandırdığı el, aslında Şinji’nin eliydi, bütün hayatı boyunca bir defa bile sıkamadığı el...</p>

  <p>Yasuo ile Çiyoko, giriş kapısının küçük lumboz deliğinden yolcu kamarasına bir göz attılar. Kamara, güneşe alışmış olan gözlerine olduğundan daha da karanlık göründü. Kamaranın hasır döşemesinin üzerine uzanmış insanları, boyunlarına geçirdikleri beyaz havluları ve parıldayan gözlük camlarını zar zor seçebildiler.</p>

  <p>“Güvertede kalalım daha iyi. Biraz soğuk bile olsa...”</p>

  <p>Kaptan köşkünün ardında rüzgârdan korunabilecekleri bir yer arayıp sırtlarını bir halat yığınına dayadılar.</p>

  <p>Kaptanın çok bilmiş yardımcısı çıkagelip, “Heey, siz ikiniz!” diye bağırdı, “Gerilerinizi şöyle biraz kaldırın bakalım.”</p>

  <p>Bunu söyleyip altlarındaki bölme tahtasını çekti. Yolcu kamarasına ışık veren bir lumboz deliğinin üzerine oturmuşlardı.</p>

  <p>Duvarlarındaki boyanın yaprak yaprak dökülüp altından tahta damarlarının meydana çıktığı kaptan köşkündeki kaptan, gemi çanını çaldı. Kamikaze-maru yol almaya başladı.</p>

  <p>Vücutları eski motorun takırtısıyla sallanmaya koyulan Yasuo ile Çiyoko, giderek küçülmekte olan Toba Liman’ına baktılar. Yasuo, dün bir geceliğine bir sevgili satın aldığından söz açmak istedi önce ama sonra vazgeçti. Herhangi bir çiftçi ya da balıkçı köyündeki bir genç, kadınlarla arasındaki ilişkilerden övünerek söz açabilirdi ama Uta-Jima gibi geleneklerine sıkı sıkı bağlanmış bir adada ağzını açmaması gerekirdi. Ne kadar genç de olsa Yasuo olduğundan başka türlü görünmeyi çoktan öğrenmişti.</p>

  <p>Çiyoko, bir martının Toba İstasyonu önündeki teleferik kulesinin tepesini aşarsa gerçekleşeceğine inandığı bir dilek tuttu içinden. Çekingenliğinden ötürü Tokyo’da başından hiçbir serüven geçmemiş olan kız, için için adaya döndükten sonra olağanüstü bir şey, bütün dünyasını değiştirecek bir serüven yaşayacağı umudunu besliyordu. Gemi rıhtımdan uzaklaştıkça, alçaklarda uçan martılar bile kuleyi aşıyormuş gibi görünürdü. Fakat gemi rıhtımdan henüz kalktığı için kule hâlâ çok büyük görünüyordu. Çiyoko, kırmızı bir kayışla bileğine sarılmış olan kol saatinin saniye göstergesine gözlerini dikti.</p>

  <p>“Şu uçan martılardan biri otuz saniye içinde yukarılara yükselip kuleyi aşarsa, adada beni olağanüstü şeyler bekliyor demektir.”</p>

  <p>Beş saniye geçti. Geminin ardına düşmüş martılardan biri, birdenbire kanat vurup havaya yükseldi.</p>

  <p>Yanındaki genç gülümsediğini fark etmesin diye, genç kız hemen sessizliği bozdu:</p>

  <p>“Adada yeni bir şey var mı?”</p>

  <p>Geminin sancak tarafında Sakate Adası görünüyordu. Yasuo’nun sigarası öylesine küçülmüştü ki, neredeyse dudağını yakacaktı. İzmariti güverteye bastırıp söndürerek karşılık verdi:</p>

  <p>“Önemli bir şey yok. Ha öyle ya, on gün öncesine kadar jeneratör çalışmıyordu, bütün köy bir süre yağ kandillerini kullandı! Ama şimdi her şey yolunda yine.”</p>

  <p>“Öyleymiş, annem de öyle yazmıştı bana.”</p>

  <p>“Yaa, demek öyle! Başka bir haber gelmiyor aklıma.”</p>

  <p>Bahar ışığıyla parıldayan dalgaların ışıltısı gözlerini kamaştırdığı için Yasuo gözlerini kısmak zorunda kalıyordu. On mil kadar uzaktan sahil güvenlik gemisi, kar beyazı Hiyodori-maru, Toba yönünde geçti gitti.</p>

  <p>“Öyle ya, bir şey daha var! Teru Amca kızını eve geri çağırdı. Kızın adı Hatsue, güzel mi güzel üstelik.”</p>

  <p>“Yaa!”</p>

  <p>Çiyoko’nun yüzü “güzel” sözünü duyar duymaz asıldı. Kendi görünüşünün gizliden gizliye yerilmesi gibi çalındı bu söz kulağına.</p>

  <p>“Teru Amca benden hoşlanır. Hem ailemizin adını sürdüren ağabeyim de var üstelik. Köydekilere bakılırsa, Teru Amca beni Hatsue’nin kocası olarak içgüveysi alacakmış.”</p>

  <p>Biraz sonra iskelede Suga Adası, sancakta da Toşi Adası göründü. Havanın en durgun olduğu günlerde bile, bu iki adanın rüzgârdan koruduğu alandan çıkan her gemi, omurgalarını çatırdatan koca dalgaların saldırısına uğrardı. Sonra, kendilerini dalgaların sallantısına bırakmış sürüyle karabatak göründü, uzakta da Okinose mercan resiflerinden yükselen kayalıklar görünüyordu.</p>

  <p>Yasuo kaşlarını çattı, Uta-Jima’nın bugüne dek tatmış olduğu tek utanç konusu olan Okinose’den gözlerini ayırdı. Öteden beri Uta-Jima gençliğinin, uğrunda kan döktüğü Okinose’de balık yumurtası avlama hakkı, Toşi Adası’na geçmişti.</p>

  <p>Çiyoko ile Yasuo ayağa kalkmışlar, oldukça alçak olan dümen dairesinin üzerinden bakıyor, adalarının karşılarında belirmesini bekliyorlardı.</p>

  <p>Gerçekten de biraz sonra, Uta-Jima esrarlı, garip bir miğfer gibi denizin üzerinde yükseliverdi.</p>

  <p>Gemi yan tarafa doğru dönmeye başladı, onunla birlikte miğfer de...</p>
</body>
</html>
