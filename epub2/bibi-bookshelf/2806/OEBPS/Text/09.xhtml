<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1">Dokuzuncu bölüm</p>

  <p>Hiroşi okul gezisinden yıldırım postayla bir kart göndermişti. Kartı adi postayla göndermiş olsaydı belki de kendisi döndükten sonra ellerine geçecekti. Kartpostalın üzerinde Kyoto’daki ünlü Kiyomizu-dera Tapınağı’nın resmi, bir de mor bir anı mührü vardı. Annesi kartı alır almaz, yıldırım postaya daha fazla para verdiği için Hiroşi’nin bir müsrif olduğunu, günümüz çocuklarının para kıymeti bilmediklerini kızarak dile getirdi.</p>

  <p>Kartın arkasına zar zor sığmış olan yazı, Hiroşi’nin hayatında gördüğü ilk filmle ilgiliydi. Gördüğü yerlerin doğal güzelliklerinden, tarihî yerlerinden hiç söz açmıyordu.</p>

  <p><br /></p>

  <p><i>Kyoto’da ilk gece dilediğimiz gibi gezebileceğimiz için Sou, Katsu, bir de ben hemen yakındaki bir sinemaya gittik. Sarayları andıran görkemli bir sinemaydı. Yalnız koltuklar çok dar ve sertti. Oturduğumuzda, tavukların tünediği değneklerin üzerindeyiz sandık. Hiç rahat değildik, gerilerimiz sancımaya başlamıştı.</i></p>

  <p><i>Bir süre sonra arkamızdan bir adam bağırdı: “Oturalım! oturalım!” Ama oturmuştuk ya işte, herhalde şaka ediyor diye düşündük. Ne var ki bize çok iyi davranan bu beyefendi, biraz sonra ne yapacağımızı gösterdi. Bunların açılır kapanır koltuklar olduğunu, oturmadan önce aşağı itmemiz gerektiğini söyledi. Budalaca davranışımızdan ötürü utanmıştık. Koltukları aşağı itince ne kadar yumuşak olduklarını anladık, hani imparator bile oturabilirdi bu koltuklara. Günün birinde annem de böyle bir koltuğa otursa ne güzel olurdu...</i></p>

  <p><br /></p>

  <p>Şinji, kartı annesine okudu. Son cümleyi duyan kadının gözlerinden yaşlar boşandı. Kartı küçük ev mihrabının üzerine koyup Şinji’den kendisiyle birlikte diz çöküp Hiroşi’nin gezi boyunca, iki gün sonra adaya döneceği güne kadar sağlığına sıhhatine fırtınanın bir zarar vermemesi için dua etmesini istedi.</p>

  <p>Ardından da Şinji’yi tepeden tırnağa suçlamaya, okuyup yazmaktan hiç anlamadığını, Hiroşi’nin bu konularda çok daha becerikli olduğunu sıralamaya koyuldu. Aslında, Hiroşi’nin becerisi diye ileri sürdüğü şey, annesinin mutluluk gözyaşları dökmesini sağlayabilmesiydi.</p>

  <p>Bir süre sonra, posta kartını göstermek üzere Hiroşi’nin arkadaşları Sou ile Katsu’nun ana babasına gitti. Akşamüzeri Şinji’yle birlikte sokak hamamına gidip de buharlar içinde posta müdürünün karısına rastlayınca kadının önünde anadan üryan diz çöküp eğilerek ekspres kartın eline çok çabuk geçmesinden ötürü teşekkür etti.</p>

  <p><br /></p>

  <p>Şinji banyosunu yapmış, giriş kapısının önünde, anasının kadınlar bölümünden çıkmasını bekliyordu. Hamam binasının çatısı altındaki saçak, aşınmış ve rengi solmuş oymalarla süslenmişti. Hamamdan çıkan buhar, bu saçağın altında asılı kalmıştı. Gece hava sıcak, deniz durgundu.</p>

  <p>Şinji birkaç metre kadar ötesindeki sırtı dönük bir adamın, caddenin ortasında durmuş, bir evin çatısına bakmakta olduğunu gördü. Adamın elleri ceplerindeydi, tahta nalınlarıyla yoldaki taşlara vuruyordu. Akşamın alacakaranlığı içinde Şinji, adamın sırtında açık kahverengi bir deri ceket olduğunu gördü. Uta-Jima gibi bir yerde pahalı bir ceket giymek, her babayiğidin harcı değildi. Şinji, adamın Yasuo olduğundan emindi.</p>

  <p>Şinji tam sesleniyordu ki Yasuo arkasına döndü. Şinji ona bakıp şöyle bir gülümsedi. Ama Yasuo, yüzünde hiçbir değişiklik olmaksızın şöyle bir baktı sadece, sonra yine arkasını döndü.</p>

  <p>Şinji, Yasuo’nun bu hoş olmayan davranışına pek de aldırış etmedi ama biraz da garip karşılamadı değil. Tam o sırada annesi hamamdan çıkınca Şinji her zamanki gibi konuşmadan annesiyle birlikte eve yollandı.</p>

  <p><br /></p>

  <p>Bir gün önce, fırtınanın kesilmesinden hemen sonraki gün, hava açıktı. Tekneler balıktan döndükten sonra, Çiyoko, Yasuo’yu ziyaret etmişti. Alışveriş için annesiyle köye indiğini, geçerken şöyle bir uğrayıp onu görmek istediğini söylemişti. Annesi hemen yakındaki kooperatif başkanını görmeye gitmiş, kendisi de tek başına Yasuo’nun evine uğramıştı.</p>

  <p>Çiyoko’nun, Şinji ile Hatsue’nin yan yana ve sıkı fıkı yürümeleriyle ilgili anlattıkları Yasuo’nun gururuna ağır bir darbe indirdi. Bütün gece bunu kurup durdu kafasının içinde. Ertesi gün, Şinji, Yasuo’yu gördüğü sırada Yasuo, köyün tam içinden geçen sarp bir yol üzerindeki bir evin çatısı altına asılmış bir listeyi incelemekle meşguldü.</p>

  <p>Uta-Jima’da su çok kıttı. Eski takvime göre yılbaşına rastlayan günlerde bu kıtlık son haddine ulaşırdı. Bu sorunla ilgili olarak sonu gelmez anlaşmazlıklar baş gösterirdi. Topraktan çıkan tek su, köyün tam ortasından geçen taş döşeli caddenin basamaklarından aşağı dökülen dar bir dereydi. Sulak mevsim boyunca ya da kuvvetli bir yağmurdan sonra bu dere, köy kadınlarının kenarında çene çalarak çamaşır yıkadıkları çamurlu suyla dolardı. Çocuklar, el yapımı savaş gemilerini de törenle burada kızaktan indirirlerdi. Kurak mevsimde ise dere, en ufak bir pisliği bile sürükleyemeyen yarı kurumuş bir bataklık haline girerdi.</p>

  <p>Dere bir kaynaktan besleniyordu. Bu kaynak, adanın dağlık tepelerine düşen yağmur sularının toprakta süzülüp birikmesi sonunda mı ortaya çıkmıştı, yoksa başka bir şekilde mi meydana gelmişti, bilinmiyordu; ne olursa olsun, adanın tek kaynağı olduğu kesindi. Uzun bir süreden beri köy muhtarlığı, sularını bu kaynaktan almak için köyde oturanları bir sıraya koyuyor, hazırladıkları liste de her hafta yayımlanıyordu. Su taşımak kadınların işiydi.</p>

  <p><br /></p>

  <p>Yağmur suyunu süzüp bir varilde toplayabilenler, sadece fener kulesinde oturanlardı. Köyün bütün öbür evleri, sadece bu kaynağın suyuyla yetinmek zorundaydı. Her aile, su alma sıraları gecenin geç saatlerine denk geldiğinde hoşnutsuzluk duyuyordu. Hoş birkaç hafta sonra, listedeki bu gece yarısı saatleri daha uygun sabah saatlerine kayacaktı ya!</p>

  <p><br /></p>

  <p>İşte Yasuo, köyün en işlek yerine asılmış olan bu listeyi gözden geçiriyordu. Miyata’ların sırası gece saat ikideydi. Demek bu saat Hatsue’nin su taşıyacağı saatti.</p>

  <p>Yasuo hoşuna gitmemiş gibi başını iki yana salladı. Teknelerin sabah erkenden denize çıkmadığı ahtapot mevsiminde olsaydık keşke, diye düşündü. O sıralarda gelip çatmış olan mürekkepbalığı mevsiminde, teknelerin daha gün ağarırken İrako Geçidi’nin balık yataklarında bulunmaları gerekiyordu. Bundan ötürü her evde en geç sabahın üçüne kadar kahvaltı hazırlanmış oluyor, üstelik kimi aceleci evlerin bacalarından mutfak ateşinin dumanı çok daha erken yükseliyordu.</p>

  <p>Ne olursa olsun bu hafta, Hatsue’nin sabahın üçünde sıraya girmek zorunda olduğu gelecek haftadan daha uygundu. Balıkçı tekneleri ertesi sabah denize açılmadan Hatsue’ye sahip olacağım, diye kendi kendine söz verdi Yasuo.</p>

  <p>İşte böyle, listenin önünde durmuş kararını verirken, Şinji’yi erkekler hamamının kapısı önünde gördü. Şinji’ye karşı nefretle doldu yüreği. Her zamanki yapmacık nezaketini tamamen unutup arkasını döndü, çabucak evine yollandı.</p>

  <p>Evden içeri giren Yasuo, babası ile ağabeyinin akşam sake’lerini içtikleri ve radyoda, sesi bütün evi dolduran geleneksel bir Japon halk şarkısını dinledikleri oturma odasına bir göz attı. Sonra da doğru birinci kattaki odasına çıkıp öfkeli bir suratla bir sigara yaktı.</p>

  <p>Yasuo olan biteni, sağduyusuna güvenerek şöyle yorumluyordu: Şinji, Hatsue’yi baştan çıkarmayı başardığına göre tecrübesiz olmasa gerekti. Bu oğlan hanidir Gençler Birliği’nin toplantılarında masum bir gülümsemeyle oturur, ellerini dizlerine dolayıp çocuksu bir bakışla başkalarının konuşmalarına kulak kabartırdı, demek bütün bu süre içinde kadınlarla gizliden gizliye yapmadığını koymamıştı. Vay tilki vay!..</p>

  <p>Ne var ki Şinji’nin temiz yüzü gözünün önüne gelince onun kızı kurnazlıkla elde etmiş olabileceğine yine de inanamıyordu. Şu halde önüne geçilmez sonuç, aynı zamanda Yasuo için de dayanılmaz olan şuydu: Şinji, dürüstlüğü ve içtenliğiyle kızın gönlünü çalmıştı.</p>

  <p><br /></p>

  <p>Yasuo o gece yatakta, uyanık kalmak için sık sık bacağını çimdikleyip durdu. Aslında bunu yapmasına gerek yoktu: Hatsue konusunda kendisinden önce davrandığı için Şinji’ye duyduğu nefret ve kafasını işkenceli bir acıyla dolduran kıskançlık, uykusunu kaçırmak için yetecekti nasıl olsa.</p>

  <p>Yasuo’nun, ötede beride övünerek gösterdiği fosforlu bir kol saati vardı. O gece, saati kolundan çıkarmamış, ceketi ve pantolonu üzerinde yatağa girmişti. Zaman zaman saati kulağına götürüyor, ikide bir, parıldayan rakamlarına bakıyordu. Sırf böyle bir saate sahip olduğu için bile birçok kadını elde edebileceğine inanıyordu.</p>

  <p>Saat biri yirmi geçe Yasuo evden sıvıştı. Ay gökte pırıl pırıldı, bütün köy derin bir sessizlik içindeydi. Gecenin sessizliği içinde dalgaların hışırtısı olduğu gibi duyuluyordu.</p>

  <p>Adada topu topu dört sokak lambası vardı; biri rıhtımda, ikisi köyün ortasından geçip dağlara çıkan yokuş üzerinde, biri de yukarıda, dağdaki kaynağın yanında. Limanda yolcu gemisinden başka bir de balıkçı tekneleri vardı, evlerdeki son ışıklar da çoktan sönmüştü. Çiftçi köylerini gece kasvetli gösteren şey sıra sıra dizilmiş kara damlarıydı ama bu balıkçı köyünde evlerin damları ya kiremitten ya da çinko kaplı demirden yapıldığı için gece sazdan damlar gibi kasvetli görünmüyorlardı.</p>

  <p>Yasuo, taşlı patikadan çabuk çabuk yukarı çıkmaya başladı, spor ayakkabılarının yumuşak tabanlarından hiç ses çıkmıyordu. İlkokulun tomurcuklanmış kiraz ağaçlarıyla çevrili bahçesinden geçti. Bu bahçe, bir süre önce oyun alanı eklenerek genişletilmiş, ağaçlar da ormandan getirilip buraya dikilmişti. Fidanlardan biri fırtınadan kırılmıştı. Ay ışığında kapkara görünen gövdesi, kumluk alana düşmüştü.</p>

  <p>Yasuo derenin yanı başındaki taş basamakları tırmanıp kaynak sesinin duyulduğu yere kadar geldi. Sokak lambasının ışığı altında kaynağı şöyle böyle seçebilmişti.</p>

  <p>Yosun tutmuş kayaların arasından pırıl pırıl bir su taş yalağa dökülüyor, sonra yalağın kenarlarından dışarı sızıyordu. Taş yalak parlak yosunlarla kaplanmıştı. Sanki su yosunun üzerinden dökülmüyordu da, yosunun üzeri saydam ve güzel bir cam tabakasıyla kaplı gibiydi.</p>

  <p>Kaynağın ardındaki sık ormandan bir ak baykuşun sesi geliyordu.</p>

  <p>Yasuo, bir lamba direğinin ardına saklandı. Yakında bir yerden havalanıp kaçışan kuşların hafif kanat çırpışlarını duydu. Sırtını bir kayın ağacının geniş gövdesine yasladı. Bir yandan da kol saatinin ışıldayan rakamlarına heyecanla bakarak beklemeye koyuldu.</p>

  <p><br /></p>

  <p>Saat ikiyi ancak geçmişti ki Yasuo, kızın okul avlusundan geçerek geldiğini gördü. Kızın omzunda, her iki ucunda birer kova asılı bir sırık vardı. Ay ışığında vücudunun bütün çizgileri olduğu gibi görünüyordu.</p>

  <p>Kadın gücü, aslında gece yarıları yapılacak işlere uygun değildi ama Uta-Jima’da kadın erkek, varlıklı yoksul, kim olursa olsun, herkes üzerine düşen görevi yerine getirmek zorundaydı. Üstelik Hatsue güçlü kuvvetli, sünger dalgıçlığı yaptığı için de adamakıllı dayanıklı bir kızdı. Taş basamakları hiç zorlanmaksızın tırmanıyordu. Boş kovaları ileri geri sallamasına bakılırsa, beklenilmedik işler yapmaktan keyif alan bir çocuk gibi mutluydu.</p>

  <p>Artık Hatsue kaynağa ulaşmış, kovalarını kaynağın yanına bırakmıştı. Aslında o an Yasuo, kızın yanında bitivermeyi düşündü ama nedense bir an çekindi. Kız kovaları dolduruncaya kadar sabredip beklemeye karar verdi. Tam zamanında ileri atlayabilmek için, sol kolunu yukarı kaldırıp bir dala tutundu. Sonra hiç hareket etmeden öylece durdu. Kendini taştan bir heykelmiş gibi düşünüp hiç kıpırdamadan kızı gözetlemeye devam etti. Hatsue’nin soğuktan biraz şişmiş ve kızarmış güçlü elleriyle kovaları borudan fışkıran suyun altına tutuşunu izledi. O an kızın capcanlı körpecik vücudunu fanteziler kurarak seyretmekten büyük bir zevk alıyordu.</p>

  <p>Yasuo böyle dururken dala tutunduğu elinin bileğindeki gurur duyduğu fosforlu saati fosforlu ışınını yayıyor, hafif tik takları da duyuluyordu. Bu tik tak sesleri, dalda yuvalanmış bir eşekarısı sürüsünü ayaklandırdı, görünüşe göre arıların dikkatini çekmişti.</p>

  <p>Eşekarılarından ufakça bir tanesi ürkerek kol saatine doğru uçunca, dört bir yanına pırıl pırıl ışık yayan ve düzenli bir şekilde mırıldanan bu garip böceğin dümdüz, soğuk, camdan bir zırha sahip olduğunu gördü. Belki de düş kırıklığına uğradığı için olacak, eşekarısı, iğnesini Yasuo’nun bileğine doğru çevirip bütün kuvvetiyle batırdı.</p>

  <p>Yasuo var gücüyle haykırdı.</p>

  <p>Hatsue olduğu yerde irkilip haykırmanın geldiği yöne döndü ama hiç sesini çıkarmadı. Ses çıkarmak şöyle dursun, kovaların asılı olduğu ipleri sırıktan çıkarıp sırığı, kendini savunmak istercesine, önünde çaprazlamasına tuttu.</p>

  <p>Hatsue’nin gözünde acınacak duruma girdiğini Yasuo bile itiraf etmeliydi. Hatsue, bir-iki adım geriledi. Ne var ki kendini savunma durumunu bozmamıştı.</p>

  <p>O anda Yasuo, bütün olan bitene şaka süsü vermenin daha yerinde olacağını düşünüyordu. Yüzüne aptalca bir gülümseme yerleştirdi.</p>

  <p>“Hey!” dedi. “Korkuttum seni galiba. Beni hortlak sanmışsındır garanti.”</p>

  <p>“Ne dedin? Yasuo... sensin demek.”</p>

  <p>“Burada saklanıp seni korkutmak istedim.”</p>

  <p>“Ama... bu saatte mi?”</p>

  <p>Genç kız, erkeklerin gözünde ne kadar çekici olduğunu bilmiyordu bile. Belki o anda biraz düşünecek olsaydı farkına varırdı bunun. Ama Yasuo’nun, oraya onu korkutmak için gizlendiğine inanmıştı.</p>

  <p>Yasuo, durumun kendi yararına olduğunu o saat anlamıştı. Şimşek gibi bir hızla sırığı elinden kaptı, kızı sağ bileğinden yakaladı. Ceketinin derisi hışırdıyordu.</p>

  <p>Yasuo o anda iç dengesine yeniden kavuşmuştu. Hatsue’nin önünde dimdik durup gözlerini kıza dikti. Yeterince sakinleşip temkinli bir şekilde kızı ikna etmek istiyordu. Bundan ötürü, içgüdüsel olarak Şinji’nin böyle durumlarda yapacağı gibi dürüst ve içten davranmaya çalıştı.</p>

  <p>“Güzel,” dedi sakin bir sesle, “şimdi sana söyleyeceğim şeyi iyi dinle. Karşı koymaya kalkarsan canının acıyacağını bil. İyisi mi bana kulak ver... Şinji’yle aranda geçenleri millet duyup öğrenmesin istiyorsan...”</p>

  <p>Hatsue’nin yüzü ateş gibi yanıyor, soluğu tıkanacak gibi oluyordu.</p>

  <p>“Bırak kolumu... Ne demek istiyorsun? Şinji’yle aramda ne varmış?”</p>

  <p>“Bırak masum numarasını hadi. Sanki Şinji’yle aranda hiçbir şey geçmemiş gibi... Evet, biliyorum o benden önce davrandı.”</p>

  <p>“Saçmalayıp durma... Ben öyle bir şey yapmadım.”</p>

  <p>“Ben her şeyi biliyorum. Fırtına günü dağ başında Şinji’yle ne yaptın? Gördün mü bak, yüzün bile kızarıyor. Aynı şeyi şimdi benimle de yapacaksın. Hadi, gel bakalım.”</p>

  <p>“Çekil git!.. Bırak beni!”</p>

  <p>Yasuo bırakmıyordu genç kızı. Bir şey yapmadan gitmesine izin verirse, babasına koşup her şeyi anlatırdı garanti. Ama istediğini elde ederse kalkıp tek bir insana bile lafını edemezdi. Yasuo, büyük kentlerde yayımlanan ve “baştan çıkarılmış” kızlar üzerine bilgi veren şu bayağı resimli dergileri severek okurdu. Bir kıza böyle bir şey yapıp da sonra hiç konuşmayacağından emin olmak harika bir duygu olsa gerekti.</p>

  <p>Neden sonra Yasuo, kaynağın yanı başında Hatsue’yi zorla yere indirmeyi başarabildi. Kovalardan biri devrilmişti. Su yosun tutmuş toprak üzerinden akıp gidiyordu. Fenerin ışığı altında, Hatsue’nin burun kanatlarının titrediğini, alabildiğine açılmış gözlerinin kıvılcımlandığını gördü. Genç kızın saçları yerde akan sudan ıslanmıştı. Hatsue birdenbire dudaklarını büzüp Yasuo’nun yüzüne tükürdü.</p>

  <p>Yasuo’nun tutkusu bundan ötürü daha da alevlenmişti. Göğsünün altında, kızın dalgalanıp duran memelerini duyuyor, yüzünü kızın yanaklarına bastırıyordu.</p>

  <p>Gelgelelim tam o sırada yine haykırıp ayağa fırladı. Eşekarısı yeniden sokmuştu Yasuo’yu, şimdi de ensesinden...</p>

  <p>Duyduğu öfkeden deliye dönen Yasuo hayvanı yakalamak istedi. Eşekarısını sanki dans ediyormuş gibi zıplaya zıplaya kovalamaya çalışırken, fırsattan istifade Hatsue kendini taş merdivenlerin oraya atabilmişti; Yasuo bir an afallamıştı fakat ne pahasına olursa olsun, kıza sahip olmak istiyordu. Ne yaptığını, önce ne yana dönmesi gerektiğini pek kestiremiyordu artık. Kızı tekrar yakalamaktan geri kalmadı.</p>

  <p>Hatsue’nin gencecik vücudunu yine yosunların üzerine bastırmıştı ki, inatçı eşekarısı pantolonunun üzerine konup iğnesini olanca gücüyle Yasuo’nun gerisine batırdı.</p>

  <p>Yasuo yeniden ayağa fırlayınca Hatsue bu sefer de kaynağın arka tarafına kaçtı. Ağaçların arasından geçip kümelenmiş eğreltiotlarının gölgesinde gizlenmeye çalışırken gözüne koca bir taş ilişti. Taşı yerden kaldırıp iki eliyle tutarak başının üstüne kaldırdı, sonunda soluklandı ve kaynağın karşısından aşağı baktı. Artık yeniden soluk alabilir, kaynaktan aşağı göz atabilirdi.</p>

  <p>O âna kadar Hatsue, hangi tanrının yardıma koştuğunu bilememişti. Ama o anda, kaynağın öbür yanında deliler gibi sıçrayıp duran Yasuo’ya nefretle bakarken, kendisini kurtaranın akıllı bir eşekarısı olduğunu anlamıştı. Yasuo ellerini havada döndürüp duruyor, genç kız, Yasuo’nun parmaklarının dört bir yanında altın parıltılı kanatların uçuştuğunu lamba ışığı altında olduğu gibi görüyordu.</p>

  <p>Yasuo neden sonra arıyı kovunca olduğu yerde durup şaşkın şaşkın çevresine bakındı ve bir mendille suratındaki teri silmeye koyuldu. Sonra Hatsue’yi aramaya başladı. Kızın izini bile göremeyince ellerini ağzına boru yapıp hafif bir sesle ve korkuyla adını çağırdı.</p>

  <p>Hatsue, ayağının ucuyla ve bile bile, fundayı biraz hışırdattı.</p>

  <p>“Aşağı insene, hadi in aşağı... Sana hiç dokunmayacağım, söz veriyorum.”</p>

  <p>“Hayır, istemiyorum.”</p>

  <p>“Ne olursun in aşağı... Lütfen!”</p>

  <p>Yasuo yukarı çıkmaya koyulunca Hatsue kaya parçasını başının üzerinde havaya kaldırıp salladı. Yasuo gerilemek zorunda kaldı.</p>

  <p>“Yaptığın şeye bak... Kendine gel... Bunun şakası olmaz... Aşağı inmen için ne yapabilirim?”</p>

  <p>Yasuo’nun o sırada bütün düşündüğü, oradan sıvışmaktı ama kızın, babasına her şeyi anlatacağından korkuyordu. Onun için yeniden yalvarıp yakarmaya başladı:</p>

  <p>“Ne olursun... aşağı inersen istediğin her şeyi yapmaya hazırım. Babana muhakkak anlatırsın bunları, değil mi?”</p>

  <p>Yasuo bir karşılık alamıyordu.</p>

  <p>“Ne olursun, babana bir şey söyleme sakın... Söylemezsen, istediğini yapmaya hazırım.”</p>

  <p>“Peki öyleyse, kovalarımı doldurup eve kadar taşırsan...”</p>

  <p>“Doğru mu söylüyorsun?”</p>

  <p>“Evet.”</p>

  <p>“Güzel, çok güzel, doldurdum gitti... Teru Amca’dan korkarım ben.”</p>

  <p>Başka tek bir söz bile etmeksizin kendine ait bir görevi yerine getiriyormuş gibi Yasuo işe sarıldı. Gerçekten de gülünç bir hali vardı. Devrilmiş kovayı yeniden suyla doldurdu, ipleri sırığa geçirdi, omzuna vurdu, yola koyuldu.</p>

  <p>Yasuo daha ilk adımları atıp da dönüp ardına bakmıştı ki, Hatsue’nin fundaların arasından çıkıp iki metre kadar arayla kendisini izlediğini gördü. Kızın yüzünde en ufak bir gülümseme bile yoktu. Yasuo durunca o da duruyor, Yasuo yürümeye koyulunca o da harekete geçiyordu.</p>

  <p>Damları ay ışığına bulanmış olan evler, önce derin bir uyku içindeydiler. Ama ikisi taş merdiveni basamak basamak aşağı inmeye koyulduklarında, köyün dört bir yanından yükselen horoz sesleri günün ağarmaya başladığını haber veriyordu.</p>
</body>
</html>
