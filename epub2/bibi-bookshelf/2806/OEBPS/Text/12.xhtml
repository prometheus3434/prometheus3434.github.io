<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1">On ikinci bölüm</p>

  <p>İlkbahar böyle sona erdi. Ağaçlar iyice yeşile bürünmüştü. Adanın doğu kıyısındaki kayalıkları üzerinde, fundalar arasında yetişen kum zambaklarının çiçek açması için henüz erkendi ama adanın dört bir yanında başka çayır çiçeklerinin çoktan renk renk açmaya başladığı görülüyordu. Çocuklar yeniden okula başladı. Dalgıç kadınlardan bazıları da, yosun çıkarmak üzere soğuk sulara dalmaya koyulmuşlardı. Bundan ötürü, sürüyle ev bütün gün pencereleri kapıları açık kalıyordu. Öğlen vakitleri evler boş kalıyor, boş kalan evlere arılar dadanıyor, odalarda vızıldayarak dolaşıyor, bazıları aynalara bodoslama çarpıp afallayıp kalıyordu.</p>

  <p>Şinji plan yapmaya alışkın olmadığından, Hatsue’yle nasıl görüşebileceğini tasarlayamamıştı. Önceleri az da buluşmuş olsalar bekleyiş, gelecek buluşma için beslenen umuttan ötürü çekilir olmuştu. Ne var ki birbirlerini göremeyeceklerini bildiği için duyduğu özlem giderek daha da acı veriyordu. Reis Jukiçi’ye verdiği sözden ötürü de işten bir gün bile uzak kalamıyordu. İşte böylece, balıktan döndükten sonra sokaklardan el ayak çekilinceye dek bekleyip Hatsue’nin evi çevresinde dolanıp durmaktan başka yapacak bir şeyi kalmamıştı Şinji’nin.</p>

  <p>Zaman zaman yukarıda bir pencere açılıyor, Hatsue dışarı bakıyordu. Ne var ki ay ışığının pencereye düştüğü bu şanslı zamanlar dışında, Hatsue’nin yüzü hep gölgedeydi. Ama ay ışımasa da Şinji keskin gözleriyle Hatsue’nin yanaklarından süzülen gözyaşlarını görebiliyordu. Komşulardan çekindiği için Hatsue’nin sesi soluğu çıkmıyordu. Küçük sebze bahçesinin taş duvarı ardında, evin arka cephesinde duran Şinji de sesi soluğu kesilmiş, genç kızın penceredeki siluetine bakmakla yetiniyordu.</p>

  <p>Şinji’nin Hatsue’yi pencereden izlediği günlerin ertesi sabahında, Ryuji’nin getirdiği mektuplarda, Hatsue böyle kaçamak buluşmaların içinde doğurduğu üzüntüyü iyiden iyiye anlatıyordu. Mektupları okuyan Şinji, bir önceki akşam gördüğü sesi soluğu kesik Hatsue’yi gözlerinde canlandırıyor, sanki kız kanlı canlı karşısında duruyormuş gibi hissediyordu.</p>

  <p>Böyle buluşmalar, Şinji için de acı oluyor, zaman zaman, üzüntüden kurtulmak için geceleri adanın ıssız bölgelerinde yürüyüşe çıkıyordu. Zaman oluyor, Prens Deki Höyüğü’nün bulunduğu tepeye kadar yürüdüğü oluyordu. Bu höyüğün nerede başlayıp nerede bittiğini tam olarak bilmiyordu ama tepenin en yüksek yerinde, yıllanmış yedi çam ağacı yükseliyor, onların ortasında da küçük bir tapınak kapısı ile bir mihrap bulunuyordu.</p>

  <p class="ortali">* * *</p>

  <p>Prens Deki’nin efsanesini tam olarak bilen kimse yoktu. Deki denen bu garip adın hangi dilden geldiği bile bilinmiyordu. Ay takvimine göre, yeni yıl bayramında yapılan eski, kutsal bir tören sırasında rahip, mihrabın içinde duran garip bir kutuyu açarmış. Altmış yaşını aşmış evli çiftlerin kutunun içindekine şöyle bir bakış atmaya hakları varmış. Kutuda törenlerde kullanılan üçgen kısa asaları andıran eski bir şey göze çarparmış. Bu esrarlı hazine ile Prens Deki arasında nasıl bir ilişki bulunduğunu hiç kimse bilmezmiş. Efsanenin bir kısmında da uzun bir zaman önce, adadaki çocukların annelerini neden <i>eya</i> diye çağırdıkları yer alıyordu. Prens Deki, karısına <i>heya</i> yani “oda” diye seslendiği için küçük oğlu da babasının kullandığı bu sözü taklit ederek çocuk ağzıyla <i>eya</i> diye seslenirmiş annesine. Daha sonra adadaki çocuklar da annelerine <i>eya</i> diye seslenmeye başlamışlar.</p>

  <p>Yine efsaneye göre, Prens Deki uzun zamanlar önce, altından bir gemiyle uzak bir ülkeden gelip adaya yerleşmiş. Sonra adadan bir kızı kendine eş olarak seçmiş, ölümünden sonra da böyle prenslere yakışacak bir mezara gömülmüş. Prensin adadaki yaşantısıyla ilgili başka hiçbir şey bilinmiyordu. Öteden beri böyle efsanevi karakterlere yakıştırılan trajik öyküler de anlatılmıyordu Prens Deki’yle ilgili. Bütün bu efsanenin gerçek olduğu kabul edilirse, o zaman ağızdan ağıza aktarılanlar göz önünde tutularak Prens Dekinin Uta-Jima’da trajik bir öykünün gelişmesine sebep olmayacak mutlu ve huzurlu bir yaşantı sürdürdüğüne inanılabilirdi.</p>

  <p>Belki de Prens Deki, Tanrı’nın bir habercisi olarak yeryüzüne inmiş, insanlar gerçek kimliğini bilmeden burada yıllarca yaşamıştı. Dilediğini yapma özgürlüğüne sahip olmuş, mutluluk ve Tanrı’nın takdiri üzerinden hiç eksik olmamış, hayatını tamamladığında da naaşı, o güzelim Gori Sahili ile Haçijo Adası’nın göründüğü bu tepeye gömülmüştü.</p>

  <p><br /></p>

  <p>Şinji, yorgunluktan dizlerinin bağı kesilinceye dek tapınağın çevresinde dolanmıştı. Kendini, kalbinin en kuytu köşelerine kadar mutsuz hissediyordu. Yorulduğu için otların üzerine oturup dizlerini kendine çekip kollarını doladı. Ay ışığı altındaki denizi seyretmeye başladı. Ayın çevresinde bir halkanın belirdiğini görünce ertesi sabah yağmur yağacağını anladı.</p>

  <p>Ertesi sabah Ryuji, o günün mektubunu almak üzere Hatsue’nin evi önünde durdu. Mektup su fıçısının üzerindeki tahta kapağın altındaydı. Hatsue, mektup yağmurdan ıslanmasın diye kapağın kenarına bir de maden parçası koymuştu.</p>

  <p>Yağmur bütün gün kesilmek bilmedi ama Şinji öğle yemeğinde, yağmurluğunun altında tuttuğu mektubu okumaktan da geri kalmadı.</p>

  <p>Hatsue’nin yazısı bu sefer çok zor sökülüyordu. Bunu, mektubu sabah erkenden yatakta yazmış olmasına ve babasından korktuğu için ışığı yakmamasına yoruyordu. Mektuplarını genellikle gündüzleri, babasının göz hapsinde olmadığı bir sırada yazıyor, balıkçı tekneleri sabah denize açılmadan da aralarında kararlaştırdıkları yere koyuyordu. Bu sefer Şinji’ye özel bir şey anlatmak istediğinden bir önceki gün yazdığı uzun mektubu yırtmış, onun yerine yenisini yazmıştı.</p>

  <p>Hatsue, mektubunda mutlu bir düş gördüğünü yazıyordu. Gördüğü düş sırasında Tanrı kendisine Prens Deki’nin Şinji’nin kişiliğinde yeniden yaşamaya başladığını anlatmıştı. Sonra Şinji’yle evlenmiş, nur topu gibi bir de çocukları olmuştu.</p>

  <p>Şinji, Hatsue’nin bir gece önce prensin mezarını ziyaret ettiğini bilemeyeceğinden emindi. Bu şaşılacak rastlantıdan öylesine etkilenmişti ki hemen o akşam eve döner dönmez Hatsue’ye uzun bir mektup yazıp gördüğü düşün derin bir anlamı olduğuna inandığını anlatacaktı.</p>

  <p><br /></p>

  <p>Şinji’nin işi ailesini geçindirmeye yetecek hale geldiğinden suların soğuk olduğu zamanlarda annesinin dalması gerekmiyordu. Onun için annesi ancak hazirandan sonra dalmaya karar vermişti. Ne var ki bütün hayatı boyunca çok çalışmaya alışkın olduğundan havalar da ısındığı için ev işi yapmak ona yeterli gelmiyordu artık. Böyle işsiz güçsüz otururken boş, kara düşüncelere kaptırıyordu kendini.</p>

  <p>Oğlunun mutsuz olduğu kafasından hiç çıkmıyordu. Şinji, üç ay öncesine göre bambaşka bir insan olup çıkmıştı. Hoş, oldum olası konuşkan değildi ama eskiden hiç konuşmasa da yüzünden gençlik neşesi fışkırırdı yine. O eski neşe artık enikonu kaybolup gitmiş gibiydi oğlunun yüzünden.</p>

  <p>Bir gün, sabah sabah dikişini bitiren anası sıkıcı bir ikindi vaktini karşılamaya durmuştu. Oğluna yardım edebilmek için ne yapabileceğini düşündü. Kendi evine güneş ışığı vurmuyordu ama komşu sundurmanın damına doğru baktı mı baharın sona erdiği o günlerde sakin gökyüzünü görebiliyordu. Kararını verip evden çıktı. Aşağı dalgakırana gidip dalgakıranın dibinde çatlayan dalgaları seyre koyuldu. Bir şey düşüneceği zamanlar o da tıpkı oğlu gibi akıl danışmaya denize giderdi.</p>

  <p>Dalgakıranın üzerinde ahtapot çömleklerini birbirine bağlayan halatlar kurutuluyordu. Yalnızca bir-iki teknenin bulunduğu kumsalda kurusunlar diye güneşe serilmiş ağları gördü. O anda, serili ağlardan dalgakırana doğru uçarak yaklaşan bir kelebek gördü. Büyük, güzel bir kırlangıç kelebeği. Belki de bütün o halatların, kum ve betonun arasında yepyeni değişik bir çiçek arıyordu o kelebek. Balıkçı evlerinde adamakıllı, bahçe gibi bir bahçe bulunmazdı. Kenarlarına taşlar dizilmiş kısa yollar boyunca yerleştirilmiş daracık tarhlardan başka bir şey değildi balıkçı evlerindeki bahçeler. Bu tarhlardaki cılız çiçeklerden düş kırıklığına uğrayan kelebek herhalde soluğu kumsalda almıştı.</p>

  <p>Dalgakıranın öbür yanında deniz, dibi görülmeyecek kadar bulanık olurdu. Ve orada su kirli, sarı-yeşil bir renge bürünürdü. O esnada Şinji’nin anası kelebeğin dalgakıranın üzerinden nasıl havalandığını, sonra da kirli suyun üzerine kadar nasıl indiğini gördü. Yeniden havalanmak için kanatlarını dinlendiriyordu sanki.</p>

  <p>“Ne de garip kelebek!..” diye düşündü Şinji’nin anası. “Kendini martı mı sanıyor ne?” Kelebeğin hareketlerine iyiden iyiye kendini kaptırmıştı.</p>

  <p>Görünüşe bakılırsa kelebek deniz meltemine karşı uçarak adadan ayrılmak niyetindeydi. Hoş rüzgâr tatlı esiyor gibiydi ama kelebeğin zarif, cılız kanatları için fazla sert geliyordu. Buna rağmen kelebek havalara yükselip ilerlemeyi başardı. Şinji’nin anası, kelebek gözleri kamaştıran aydınlık gökte sadece kara bir nokta haline gelinceye dek ardından baktı durdu.</p>

  <p>Kelebek bir süre, kadının görüş açısının dışında denemelerini yeniledi, sonra yeniden aşağıya doğru uçtu, deniz üzerinde bocalayarak oyalandı, daha sonra da denizin enginliğinden ötürü ya da bir ötedeki adaya uzanan çok kısa sandığı yolun çok uzun olmasından ötürü, umutsuzluğa düşüp dalgakırana döndü. Kanatlarını kapatınca halatların üzerindeki büyük düğümlerden birinin gölgesiymiş gibi göründü.</p>

  <p>Şinji’nin anası batıl inançlı değildi, kendini birtakım işaretlerin etkisine kaptırmazdı. Ne var ki kelebeğin boşuna çabaları ne de olsa keder salmıştı içine.</p>

  <p>“Seni budala hayvan seni... Çekip gitmek istiyorsan kapağı bir gemiye atsana... O seni rahat rahat götürür...”</p>

  <p>Bunları söylemesine rağmen, ada dışına çıkmasına gerek olmadığı için Şinji’nin anası da kim bilir kaç yıldır yolcu gemisine adım atmamıştı.</p>

  <p>Birden, yüreği durup dururken ihtiyatsız bir cesaretle doldu. Hızlı, sağlam adımlarla dalgakırandan ayrıldı. Yolda karşısına çıkıp onu selamlayan bir dalgıç kadın, Şinji’nin anasının selamına karşılık vermeden düşünceli düşünceli geçip gitmesine şaştı kaldı.</p>

  <p>Terukiçi Miyata köyün en varlıklı erkeklerindendi. Evinin adadaki diğer evlerden farkı yoktu, sadece biraz daha yeni görünüyordu. Kiremitli damının komşu yapıların damlarından daha yüksek olduğu pek de söylenemezdi. Evin ne dış kapısı ne de taştan duvarı vardı. Öbür evlerden başkaca bir değişikliği de yoktu. Ana giriş kapısının solunda ayakyolu, sağda da mutfak penceresi aynı şekilde diziliydi.</p>

  <p>Ev bir yamaçta olduğundan tepenin başladığı taraftaki sağlam, beton bodrum katı eve belirli bir dayanıklılık kazandırıyordu. Bu kat depo olarak kullanılırdı ve doğrudan doğruya dar bir sokağa açılan pencereleri vardı.</p>

  <p>Mutfak kapısının yanında, içine yetişkin bir insanın sığabileceği büyüklükte bir su fıçısı duruyordu. Hatsue’nin her sabah altına mektup sıkıştırdığı tahta kapak, suyu her türlü toz ve kirden koruyacakmış gibi görünüyordu. Ne var ki yazları, kaşla göz arası sivrisineklerle diğer küçük, uçan böceklerin boğulmasına engel olamıyordu.</p>

  <p>Şinji’nin anası evden içeri girmeden önce bir an duraladı. Aslında dostluğu olmayan Miyata ailesini ziyaret etmesi bile köydeki bütün boşboğazları harekete geçirebilirdi. Dikkatle dört bir yanına göz gezdirdi: Ortalıkta kimsecikler görünmüyordu. Sadece birkaç tavuk küçük yolun üzerinde yem arıyor, komşu evin bahçesindeki cılız açelya tomurcuklarının arasından aşağıdaki denizin yansıttığı ışıltı görünüyordu.</p>

  <p>Şinji’nin anası elini saçına götürünce deniz rüzgârının saçlarını karıştırmış olduğunu anladı, birkaç dişi eksilmiş kırmızı bir plastik tarağı cebinden çıkarıp çabuk çabuk tarandı. Sırtında gündelik iş entarisi vardı. Pudra ya da rastık izi olmayan yüzünden aşağıda, güneş yanığı göğsü görünüyordu. Sonra, üzerinde kimonoya benzer bir ceket, ayağında da örgü bir pantolon... Çıplak ayakları tahta nalınlar içindeydi.</p>

  <p>Ayak parmakları, dalgıç kadınların su yüzüne çıkmak için ayaklarını dibe vurdukları sırada aldıkları kesiklerden, yara berelerden sertleşmiş, yara izleriyle dolmuş, tırnakları ise bükülmüştü. Yani ayakları için hiç de güzel denemezdi ama o ayaklarla attığı adımlar sağlam ve dengeliydi.</p>

  <p>Kapıyı açıp sofaya girdi. Sıkı sıkı bastırılmış toprak bir döşeme, döşemenin bitiminde de eve girilen uzunca bir tahta basamak vardı. Toprak döşemede, sanki ayaklardan aceleyle çıkarılıp fırlatılmışçasına, darmadağın iki-üç çift tahta nalın duruyordu. Hatta bir çift ters dönmüştü. Kırmızı kayışlı bir çiftiyle de, görünüşe bakılırsa kısa bir süre önce kumsalda dolaşılmıştı. Nalınlara ıslak bir kum tabakasının yapışmış olduğu görülüyordu.</p>

  <p>Ev derin bir sessizlik içindeydi, ayakyolundan gelen koku havada asılı kalmıştı sanki. Sofaya açılan odalar karanlıktı, ne var ki evin arka cephesindeki pencerelerin birinden güneş ışığı geliyor, ötedeki odalardan birinin döşemesine safran sarısı bir renk yansıtıyordu.</p>

  <p>“Günaydın...” diye seslendi Şinji’nin anası.</p>

  <p>Bir süre bekledi. Bir karşılık çıkmayınca yeniden seslendi.</p>

  <p>Derken, sofanın bir kenarındaki, taşınabilir merdivenleri andıran bir merdivenden, Hatsue’nin indiği görüldü.</p>

  <p>“Ah, teyze!..” diye bağırdı Hatsue. Ayaklarında koyu renkli şalvara benzer bir pantolon vardı. Saçlarını sarı bir kurdeleyle tutturmuştu.</p>

  <p>“Ne güzel kurdele bu...” dedi Şinji’nin anası candan bir sesle. O sırada da oğlunun delice sevdalandığı kızı şöyle bir süzdü.</p>

  <p>Belki de ona öyle geliyordu ama Hatsue’nin yüzü sanki biraz incelmiş, solmuş gibi görünüyordu. Bundan ötürü de koyu renkli, parlak gözleri daha bir ortaya çıkmış gibiydi.</p>

  <p>Yaşlıca kadının kendisini tepeden tırnağa incelediğini gören Hatsue kızardı.</p>

  <p>Şinji’nin anası, cesaretine güveniyordu. Terukiçi’yle görüşüp oğlunun suçsuzluğunu savunacak, Terukiçi’yi gençlerin evlenmesine razı etmeye çalışacaktı. Bütün bu olup bitenler için tek bir çözüm yolu vardı: İki gencin ana babası açıkça konuşmalıydılar.</p>

  <p>“Baban evde mi?”</p>

  <p>“Evet.”</p>

  <p>“Kendisiyle konuşacağım bir şey var. Haber eder misin kendisine?”</p>

  <p>“Olur.”</p>

  <p>Hatsue, yüzünde bir tedirginlikle merdivenden yukarı çıktı.</p>

  <p>Şinji’nin anası sofadaki basamağa oturdu. Uzun bir süre orada öylece oturup bekledi. Keşke sigara alsaydım yanıma, diye geçirdi içinden. Beklerken cesareti kırılmaya yüz tuttu. Kalkıştığı işin nasıl budalaca bir iş olduğu yavaş yavaş dank ediyordu kafasına. Basamaklar hafiften çıtırdadı, Hatsue göründü. Merdiveni sonuna dek inmeyip yarı yolda durdu, biraz öne eğildi. Merdiven gölgede olduğundan Şinji’nin anası kızın yüzünü iyi seçemiyordu.</p>

  <p>“Şey, babam sizinle görüşmek istemiyormuş.”</p>

  <p>“Benimle görüşmek istemiyor muymuş?”</p>

  <p>“Evet...”</p>

  <p>Haber kadının cesaretini büsbütün kırmıştı ama aynı zamanda da, küçük düşürüldüğünü hissettiği için öfkeye kapılmıştı. Birden o uzun, zor uğraşlarla dolu hayatı ve dul bir kadın olarak katlanmak zorunda kaldığı üzüntüler gözlerinde canlandı. Ayağa kalkıp dışarı çıktı, ne var ki tam kapının altında durup arkasına dönerek ötede suratına tükürmek istediği biri varmış gibi, tiz bir sesle bağırdı:</p>

  <p>“Peki, öyle olsun! Fakir, dul bir kadını görmek istemiyor demek. Kapının eşiğinden bir daha adım atmamı istemiyor, öyle mi? Güzel, şimdi sana söyleyeceğim şu sözü iyi dinle, sen de babana anlat. Dinle, işte söylüyorum, bir daha hayatım boyunca bu eşikten içeri adım atmayacağım!”</p>

  <p><br /></p>

  <p>Şinji’nin anası bu boşa giden teşebbüsten oğluna söz açmayı göze alamadı. Suçu yükleyecek birini aradığından bütün öfkesi Hatsue’ye yöneldi ve kızı öylesine çirkin bir şekilde diline doladı ki sonunda oğluyla kavgaya bile tutuştular.</p>

  <p>Kavgadan sonra bütün gün konuşmayan ana oğul, sonra yeniden barıştı. Anası, oğlunun sevgisinden olmak istemiyordu. En sonunda oğluna Terukiçi’nin evindeki boşa giden teşebbüsten söz açmak zorunda kaldı. Şinji ise Hatsue’nin mektubundan olayı çoktan öğrenmişti bile.</p>

  <p>Anası günah çıkartırken Hatsue’ye söylediği o son kırıcı sözlerden hiç bahsetmedi. Şinji’nin duygularını incitmek istemeyen Hatsue de mektubunda bundan hiç söz açmamıştı. Böylece Şinji’nin içinde sadece, Terukiçi’nin anasını evinden kovup anasının da bu alçalmayı içine sindirmek zorunda kaldığından ötürü bir acı yer etti. O âna kadar Şinji, Hatsue için beslediği duyguları anasından gizlemeye kalkışmamıştı. Ama o günden sonra, Jukiçi ile Ryuji’den başkasına güvenmemeye karar verdi. Anasına duyduğu saygı onu böyle bir karar almaya zorlamıştı.</p>

  <p>İyi bir şey yapmaya kalkışıp da bunu başaramayan anne, eskisine göre daha bir yalnızlaşmıştı.</p>

  <p class="ortali">* * *</p>

  <p>Bereket tekneler her gün balığa çıkıyordu. Bir gün bile boş kalacak olsa, Hatsue’yi görmeden adada saatlerce boş oturmak zorunda kalacağından ötürü Şinji muhakkak dertlenirdi. Böylece, mayıs ayı geldi çattı, iki genç hâlâ buluşamıyordu. Derken, günün birinde Ryuji’nin getirdiği bir mektup Şinji’nin içini yeniden aşkın ateşiyle doldurdu:</p>

  <p><br /></p>

  <p><i>... Yarın akşam babamın konukları var. Geceyi bizde geçirmek üzere Tsu’dan gelen birkaç yüksek memur. Evde konuk oldu mu, babam öyle içiyor ki erkenden yatmak zorunda kalıyor. Onun için saat on bire doğru evden kolayca sıvışabileceğimi umuyorum. Beni Yaşiro Tapınağında bekle...</i></p>

  <p><br /></p>

  <p>O gün balıktan eve dönen Şinji, sırtına yeni bir gömlek geçirdi. Hiçbir açıklamada bulunmadığı anası, Şinji’yi huzursuz bakışlarla incelemekteydi. Sanki o geçen fırtınalı gündeki oğlunu tekrar görüyormuş gibiydi.</p>

  <p>Şinji, son günlerde beklemekten yeterince acı çekmişti. Bu nedenle, kızı bekletmenin bir zararı olmayacağı kanısındaydı. Ne var ki bunu yapmayı başaramadı. Annesi ile Hiroşi yatar yatmaz evden çıktı. Daha iki saat vardı on bire...</p>

  <p>Buluşma saatlerine kadar oyalanmak için Gençler Birliği’nin aşağıdaki barakasına yollandı. Barakanın pencerelerinden kumsala ışık vuruyor, dışarıdan, barakada geceleyen çocukların sesleri işitiliyordu. Şinji, içeridekilerin kendisinin dedikodusunu yaptığını hissedip oradan uzaklaştı.</p>

  <p>Dalgakırana ulaşınca yüzünü denizden esen rüzgâra çevirdi. Derken, Reis Jukiçi’den Hatsue’nin kim olduğunu öğrendiği akşam güneş batarken ufuktaki bulutların arasından geçip giden beyaz yolcu gemisi takıldı aklına. O sırada gemiye ne garip bir duyguyla bakmış olduğunu düşündü. Beyaz yolcu gemisi, Şinji için “bilinmeyen bir dünya” demekti. Tanımadığı dünyaya ancak uzaktan baktığı sürece içi rahat, yüreği huzur doluydu. Ne var ki bilinmeyen dünyanın gemisine binip yol almaya başlayınca içini de huzursuzluk ile umutsuzluk, şaşkınlık ile üzüntü dolduruyordu.</p>

  <p>Aslında o sırada, sevinçten yerinden fırlaması gereken yüreğinin neden böyle endişeli ve üzüntülü olduğunu biliyordu. O gece Hatsue, içinde bulundukları durum için kim bilir hangi ivedi çareyi sunacaktı? Kaçmak mı? Ama denizin ortasında bir adadaydılar... Kaçmak için önce bir tekne gerekliydi. Şinji’nin kendi teknesi olmadığı gibi, daha da önemlisi, parası da yoktu. Birlikte intihar etmek mi? Adada bile, bu son çareye başvurmuş sevdalı çiftler görülmüştü. Gelgelelim, genç balıkçının yaşama sevinciyle dolu ruhu, böyle bir düşünceyi kabul etmiyordu. Bu yola başvuran insanlar bencil, yalnız kendilerini düşünen insanlardı. O zamana dek kendi eliyle ölüme atılmak aklından bile geçmemişti. Her şeyden öte, anasına ve kardeşine karşı sorumlulukları vardı.</p>

  <p>Öyle, orada düşünüp dururken, vakit inanılmaz bir hızla geçti. Düşünmeye alışkın olmayan Şinji, bir şeyler düşünmenin beklenmedik bir yararını keşfettiğine şaşırmıştı: Düşünmek, zaman geçirmeye yarıyordu. Şinji, kesin bir kararlılıkla düşünmeyi bıraktı. Bu yeni alışkanlığının çok iyi yanları olsa bile, her şeyden önce tehlikeli bir yanı da vardı.</p>

  <p><br /></p>

  <p>Şinji’nin saati yoktu, saate ihtiyacı yoktu çünkü. Saatin kaç olduğunu içgüdüsel olarak anlardı. Bu konuda olağanüstü bir yeteneğe sahipti.</p>

  <p>Başını göğe kaldırıp şöyle bir bakması yetiyordu. Yıldızların hareketini tamı tamına ölçebilecek kadar bilgili olmamakla beraber, gün ile gecenin nasıl çark ettiğini vücudunun içinde duyuyordu. Doğanın sırlarına öylesine yakındı ki doğa içinde oluşan her şeyi kendiliğinden kavrayıveriyordu.</p>

  <p>Yaşiro Tapınağı’nın idari işlerinin görüldüğü küçük ahşap binanın merdivenlerinde otururken bir saatin bir kere çaldığını duymuştu. Artık hiç kuşkusu kalmamıştı, saat on buçuktu. Rahip ile ailesi derin uykudaydılar. O an Şinji, kulağını pencere panjurlarına dayamış, içerideki ayaklı duvar saatinin odada yankılar yaparak on bir kere vuruşuna kulak kabartmaktaydı.</p>

  <p>Ayağa kalkıp çam dallarının arasındaki koyu gölgelikte yürüdü. Köye inen iki yüz basamaktan en yukarıdaki basamağın üzerinde durdu. Ay yoktu. Göğü kaplamış incecik bulutların arasında sadece birkaç yıldız parıldıyordu. Kireçli taştan basamaklar, gecenin kısık ışıklarını tamamen kendi üzerinde toplamıştı. Şinji’nin durduğu yerden aşağıdaki derinliğe doğru bembeyaz akıp giden koca, haşmetli bir şelaleyi andırıyorlardı.</p>

  <p>Bütün İse Körfezi karanlığa gömülmüştü, yalnızca uzak kıyılarda ışıklar parıldamaktaydı. Çita ve Atsumi yarımadalarında tek tek aydınlık noktalar gözükmekteydi ama Uji-Yamada şehrinin orada, bir araya toplanmış, büyük, apaydınlık bir ışık kümesi parıldamaktaydı.</p>

  <p>Şinji yeni gömleğinden gurur duyuyordu. İki yüz basamaklık merdivenin en alt basamağından bile gömleğinin göz kamaştıran beyazlığı göze çarpabilirdi. Merdivenlerin ortasına yakın bir yerde, iki yandan da basamaklara sarkmış çam dallarının kara gölgesi yayılıyordu.</p>

  <p>Tam o sırada çok aşağıda, küçücük görünen bir insan gölgesi belirdi. Şinji’nin yüreği sevinçten daha da hızlı atmaya başladı. Basamaklardan yukarı azimle tırmanan tahta nalınlardan çıkan takırtı öylesine kuvvetliydi ki, o sesi çıkaran küçücük gölgeyle hiç de orantılı değildi. Takırtılara bakılırsa Hatsue hiç yorulup duracakmış gibi görünmüyordu.</p>

  <p>Şinji, basamaklardan aşağı koşmamak için zor tuttu kendini. Hatsue’yi o kadar uzun süredir bekliyordu ki merdivenlerin tepesinde durup kızın basamakları teker teker çıkarak kendisinin yanına gelmesini görmeyi hak ettiğini düşünüyordu. Hatsue’ye, yüzünü görebileceği kadar yaklaşıp da ona seslenmeden bunu yapabilecek miydi? Bunun tek bir çaresi vardı; ona doğru koşmak... Ama yüzünü apaçık ne zaman görebilecekti acaba? Yüzüncü basamaktan sonra mı? Peki o zaman ne olacaktı?</p>

  <p>Tam o sırada Şinji garip, öfkeli bir ses işitti. Biri, Hatsue, diye bağırıyordu.</p>

  <p>Hatsue, öbür basamaklardan biraz daha geniş olan yüzüncü basamağa ulaşmıştı. Birden, olduğu yerde kaldı. Göğsünün nasıl inip kalktığını Şinji olduğu gibi görüyordu.</p>

  <p>Derken, gölgenin içinden, hanidir oraya gizlenmiş olan Hatsue’nin babası çıkıverdi. Kızı bileğinden yakaladı. Aralarında yüksek sesle bir şeyler konuştuklarını duyan Şinji en yukarı basamakta, oraya çakılıp kalmış gibi kıpırdamadan duruyordu. Terukiçi, Şinji’nin olduğu yere bakmıyordu bile. Dönüp kızını ardından sürükleyerek basamaklardan aşağı inmeye koyuldu.</p>

  <p>Genç balıkçı hâlâ, bir nöbetçi gibi, merdivenin başında kıpırdamaksızın duruyordu. Ne yapacağını bilemiyordu, kafası yarı yarıya felce uğramıştı sanki.</p>

  <p>O arada baba ile kız merdivenin dibine varmışlar, sola dönüp Şinji’nin görüş açısından çıkmışlardı bile.</p>
</body>
</html>
