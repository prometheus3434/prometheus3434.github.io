<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1">On birinci bölüm</p>

  <p>Taihei-maru’nun balıkçıları ertesi gün öğle yemeğinde bir arada otururlarken Reis Jukiçi, tütün kesesini açıp içinden katlanmış küçük bir kâğıt çıkardı. Ağzını yayan bir gülüşle sırıtıp kâğıdı Şinji’ye uzattı. Şinji kâğıda uzanırken Jukiçi, “Şimdi beni dinle,” dedi, “bunu okuduktan sonra görevini savsaklamayacağına söz veriyor musun?”</p>

  <p>“Ben böyle bir şey yapacak biri değilim,” diye karşılık verdi Şinji kısa ve kesin bir şekilde.</p>

  <p>“Peki, buna adıyla sanıyla erkek sözü denir işte. Bu sabah Teru Amca’nın evinin yanından geçerken Hatsue kapıdan fırlayıp bunu elime tutuşturdu. Ardından da, hiçbir şey söylemeden içeri girdi yine. Eh, bu yaşta bile sevda mektupları alıyorum diye böbürlenecektim ama bir de kâğıdı açınca ne göreyim, ‘Sevgili Şinji,’ diye başlamıyor mu mektup... Seni ihtiyar soytarı, dedim kendi kendime, mektup benim için olacak değildi ya. Sonra da kâğıdı yırtıp denize fırlatmak istedim. Ama içim el vermediği için sana getirdim işte.”</p>

  <p>Jukiçi ile Ryuji gülerlerken, Şinji mektubu aldı.</p>

  <p>İnce kâğıdı dikkatle açarken kalın, kemikli parmaklarıyla yırtmamaya çalışıyordu. Kâğıdın içinden eline tütün tozu döküldü. Hatsue ilk satırları bir dolma kalemle yazmıştı ama sonra mürekkep tükenmiş olacak ki yazıya ince bir kurşunkalemle devam etmişti. Kargacık burgacık harflerle yazılmıştı mektup:</p>

  <p><br /></p>

  <p class="gir2">... Dün akşam hamamda babamın kulağına bizimle ilgili çok çirkin şeyler çalınmış, babam da fena halde kızmış. Seni bundan böyle hiç görmeyeceğimi söyledi. Ona her şeyi olduğu gibi anlatmaya çalıştım ama babamın bir kere inadı tuttu mu kimseyi dinlemez. Balıkçı tekneleri öğleden sonra gelip ertesi sabah denize açılıncaya kadar evden dışarı adım atmayacağımı söyledi. Su alma sırası bana geldiğinde, onu da komşu kadının yapacağını bildirdi. Artık elimden hiçbir şey gelmez. Çok üzgünüm, öyle üzgünüm ki, buna dayanamayacağım. Üstelik teknelerin denize açılmadığı günlerde hep burada kalıp beni gözünden ayırmayacağını da söyledi.</p>

  <p class="gir2">Sevgili Şinji, şimdi seni yeniden görmeyi nasıl başarabilirim? Buluşabilmemiz için bir yol bul, ne olur. Yaşlı posta müdürünün her şeyi öğreneceğinden korktuğum için mektupları sana postayla gönderemiyorum. Onun için sana her gün bir mektup yazıp mutfak kapısının önündeki su fıçısının kapağı altına sıkıştıracağım. Karşılık verdiğin zaman sen de mektuplarını hep oraya koy. Yalnız, mektupları senin gelip alman tehlikeli olur. Güvendiğin bir arkadaşından rica et de senin yerine o yapsın bu işi. Sadece kısa bir süredir adada olduğum için gerçekten güvenebileceğim birini tanımıyorum.</p>

  <p class="gir2">Şinji, sabırlı olmamız gerek. Annemle kardeşimin anı levhaları önünde her gün, başına bir felaket gelmesin diye dua edeceğim. Ne durumda olduğumu yüce Buddha muhakkak anlayacaktır.</p>

  <p><br /></p>

  <p>Şinji mektubu okurken hem Hatsue’yle görüşemeyecek olmanın kederini hem de kızın gösterdiği sevgi ve içtenlikten duyduğu mutluluğu yaşamıştı. Hissettiği keder ve mutluluk delikanlının yüzünü bir gölgeliyor bir aydınlatıyordu.</p>

  <p>Şinji mektubu okumayı bitirdikten sonra Reis Jukiçi, kâğıdı elinden kapıp mektubu getiren kendisi olduğu için hakkı varmış gibi, okumaya başladı. Ryuji’nin de duyması için, mektubu yüksek sesle okumakla kalmayıp halk hikâyeleri gibi ezgili okuyordu. Şinji, Jukiçi’nin gazeteyi bile bu ses tonuyla, şarkı söylercesine okuduğunu bildiği için kötü niyetli olmadığından emindi. Ne var ki sevdiği kızın ona yazdığı ciddi cümlelerin böyle alaylı bir şekilde okunmasından ötürü biraz üzülmüştü.</p>

  <p>Mektupta yazılı şeyler Reis Jukiçi’ye gerçekten dokunmuştu. Okuma sırasında, bir an geliyor, derin derin içini çekmekten kendini alamıyordu. Mektubu bitirince kendi fikrini, tıpkı av sırasında emir verirken yükselttiği o kudretli sesle, yüz metrelik bir çevreyi dolduran ve durgun öğle denizinin üzerinde yayılıp giden bir sesle, açıkladı:</p>

  <p>“Gerçekten de yaradılıştan zekidir şu kadın milleti, değil mi?”</p>

  <p>O teknedeki iki adamdan başka güvenebileceği kimse yoktu Şinji’nin, onun için Jukiçi’nin ısrarlarına karşı koymayıp olup biteni anlattı. Olayları anlatmakta çok da iyi değildi. Zaman zaman sıralarını karıştırıyor, önemli yerleri unutarak anlatıyordu. Olup biteni kabataslak anlatması bile çok zaman almıştı. Neden sonra can alıcı noktaya sıra geldi, o fırtına günü birbirlerinin kollarında çıplak durdukları halde, sevdanın hakkını tam veremediklerini anlattı.</p>

  <p>Aslında güler yüzlü bir adam olmayan Reis Jukiçi, kendini tutamayıp kahkahalara boğuldu.</p>

  <p>“Ben olacaktım ki!.. Ah, ben olacaktım ki! Öyle bir şey kaçırdın ki elinden. Ama belki şimdiye dek hiç kadın görmedin de ondan böyle oldu. Kız da belli ki çetin ceviz çıkmış da baş edememişsin onunla. Ama yine de gülünç bir hikâye bu. Neyse, sen bekle hele, hele bir karın olsun da gör bak, günde on kere gösterirsin ona efendisi olduğunu.”</p>

  <p>Şinji’den olsa olsa bir yaş küçük olan Ryuji, olan biteni anlayıp anlamadığı belli olmayan bir suratla dinlemekteydi. Şinji’ye gelince, hayatında ilk defa sevdalanan kent çocukları gibi duygusal ve kırılgan değildi. Yaşlı adamın alayları daha çok Şinji’yi yatıştırıyor, içini daha bir rahatlatıyordu. Teknenin hafif dalgalar arasında sallanması da delikanlıyı iyiden iyiye sakinleştirmişti. Çalıştığı bu tekne, kendini rahat ve huzurlu hissettiği tek yerdi artık.</p>

  <p>Kumsala gelirken her gün Terukiçi’nin evi önünden geçen Ryuji, Hatsue’nin mektuplarını her sabah fıçı kapağının altından almayı kendine görev edineceğini söyledi.</p>

  <p>Reis Jukiçi, çok seyrek duyulan şakalarından birini yaptı: “Demek yarın sabahtan başlayarak yeni bir posta müdürüne sahibiz.”</p>

  <p><br /></p>

  <p>Her gün alınan bu mektuplar, teknede yenen öğle yemeklerinde başlıca konuşma konusu olmuştu artık. Üç kafadar mektupların içlerinde uyandırdığı üzüntü ve öfkeyi hep birlikte hissediyorlardı. Öncelikle ikinci mektup içlerinde büyük öfke doğurdu. Hatsue o mektubunda gece yarısı Yasuo’nun kaynağın orada kendisine nasıl saldırdığını, nasıl tehditler savurduğunu olduğu gibi anlatıyordu. Hatsue verdiği sözü tutup kimseye bir şey açmamış, Yasuo ise, Şinji ile Hatsue üzerine asılsız dedikoduyu bütün köye yayarak kızdan öyle intikam almıştı. Babası Şinji’yi görmesini yasaklayınca Hatsue her şeyi olduğu gibi anlatıp babasına Yasuo’nun utanç duyulacak davranışını da açıklamış, ne var ki babası o konuda hiçbir şey yapmamış, Yasuo’nun ailesiyle ilişkisini eskisi gibi dostça sürdürmüştü. Onları evine buyur edip kendilerini de evlerinde ziyaret etmekten geri kalmamıştı. Kendisine gelince, artık Yasuo’nun yüzünü bile görmek istemiyordu. Mektubun sonunda Yasuo’dan daima ve sonuna kadar uzak duracağına Şinji’nin güvenmesini istiyor, Şinji’nin gönlünü ferah tutmasını diliyordu.</p>

  <p>Ryuji, mektubu dinlerken çok sinirlenmişti. Şinji’nin yüzünde de çok nadir beliren öfkeli bir ifade vardı.</p>

  <p>“Bütün bunların nedeni benim yoksul olmam,” dedi Şinji.</p>

  <p>Böyle bir yakınma o âna dek ağzından çıkmamıştı. Utanç yaşlarının gözlerini nasıl doldurduğunu ta içinde duydu. Yoksul olduğundan ötürü değil de, bunun sözünü etmek durumunda kaldığı için... Bütün gücünü toplayıp, gözyaşlarının akmasına engel oldu. Ötekiler bir de ağladığını görmemeliydiler.</p>

  <p>Reis Jukiçi bu sefer gülmedi.</p>

  <p>Kendisi tütün tiryakisiydi ve garip bir alışkanlığı vardı: Sırayla bir gün pipo, öbür gün sigara içerdi. O gün sıra sigaradaydı. Pipo içtiği zamanlar eski, modası geçmiş pirinç piposunu teknenin küpeştesine vurarak boşaltırdı. Bundan ötürü teknenin orasında zamanla küçük, kara bir çöküntü belirmişti. Teknesine duyduğu sevgiden ötürü ikinci gün pipo içmekten vazgeçip onun yerine Yeni Hayat sigaralarından içmeye karar vermişti. Bunun için de bir mercan parçasından kendine bir ağızlık yapmıştı.</p>

  <p>Reis Jukiçi, gözlerini iki gençten ayırıp ağızlığı dişlerinin arasında, İse Körfezi’nin puslu açıklarına doğru baktı. Çita Yarımadası’nın en dıştaki ucunda, Moro Burnu belli belirsiz görünüyordu.</p>

  <p>Jukiçi Oyama’nın suratı, cilalanmış kösele gibi parlıyordu. Gözleri keskin ve canlıydı ama gençliğin verdiği aydınlıktan yoksundular artık. Onun yerine, bütün derisine de yayılmış olan o aynı kirli cam tabakasıyla kaplıydılar sanki. Bu tabaka sayesinde gözlerini hiç kırpmadan en parlak ışığa bile bakabiliyordu.</p>

  <p>Yaşının verdiği olgunluktan ve balık avındaki zengin tecrübesinden dolayı sabredip beklemeyi öğrenmişti. Konuşmaya koyuldu:</p>

  <p>“Şimdi ikinizin ne düşündüğünü biliyorum. Yasuo’ya şöyle esaslı bir sopa çekmeye can atıyorsunuz. Ama inanın ki hiç yararı olmaz bunun. Soytarı ne de olsa yine soytarıdır, onu kendi haline bırakmalı ki ne hali varsa görsün. Şinji buna kolay kolay razı olamaz biliyorum ama şimdi en önemli şey, sabır. Tıpkı balıktaki gibi. Her şeyin yoluna gireceğinden emin olun. Haklı olan, hakkını sessiz sedasız da kabul ettirir. Teru Amca da budala değil ya!.. Balığın tazesiyle bayatını ayırt edemez mi sanırsınız? Onun için Yasuo’yu düşünüp de kafa yormayın. Sonuçta haklı olan her zaman güçlü olandır.”</p>

  <p><br /></p>

  <p>Her gün taşınan postalar ve günlük öteberilerle birlikte, bir gün gecikmeyle de olsa köydeki dedikodu yukarı fener kulesine kadar ulaşmıştı. Terukiçi’nin, kızına Şinji’yi görmeyi yasak ettiği haberi Çiyoko’nun içini hüzünlü bir suçluluk duygusuyla doldurmuştu. Hoş kötü söylentiyi çıkaranın kendisi olduğunu Şinji’nin bilmediğini düşünüp içini rahatlatıyordu ama günün birinde çökmüş, solgun bir suratla fener kulesine balık getirdiğinde Çiyoko, Şinji’nin yüzüne bakamadı bile. Neler olup bittiğini anlayamayan iyi yürekli ana baba, kızlarının üzgün görünmesinden büyük bir endişe duyuyorlardı.</p>

  <p>Çiyoko’nun bahar tatili sona eriyor, Tokyo’daki üniversiteye döneceği gün yaklaşıyordu. Yaptığı yanlışı itiraf etmeye çekiniyordu ama öte yandan Şinji’den özür dilemeden de Tokyo’ya dönemeyecekmiş gibi bir duyguya kapılıyordu. Yaptığını itiraf etmezse Şinji’nin ona kızmak için nedeni olamazdı ama ne olursa olsun yine de özür dilemek istiyordu Şinji’den.</p>

  <p>Tokyo’ya gitmeden bir önceki akşam, posta müdürünün evinde konakladı. Ertesi sabah gün doğmadan yalnız başına kumsala indi.</p>

  <p>Yıldızlar altındaki kumsalda insanlar hararetli bir şekilde balığa çıkmak için hazırlık yapıyordu. Tekneler, haykırmalar arasında kızaklardan indiriliyor, suya çekiliyordu. Göze görünen, sadece adamların başlarına sarmış oldukları beyaz havluların parıltısıydı.</p>

  <p>Çiyoko, ayağındaki tahta nalınlarla attığı her adımla soğuk kumlara biraz daha gömülüyordu. Ayağının altına giren kum taneleri yumuşacık kayıyordu.</p>

  <p>Herkesin işi başından aşkındı. Çiyoko’ya aldıran yoktu. Günlük ekmek savaşının tekdüze ama her şeye egemen havasına kapılmış olan bütün bura insanlarının canlarını dişlerine takarak uğraştıklarını, içlerinden hiçbirinin, onun gibi duygusal konulara kapılmadığını acılı bir utançla anladı.</p>

  <p>Bununla birlikte o anda gözleriyle karanlığı delmeye çalışıyor, Şinji’yi arıyordu. Bütün erkeklerin giyim kuşamı aynıydı. Alacakaranlıkta suratları da zor seçiliyordu.</p>

  <p>Teknelerden biri artık suya indirilmişti, dalgaların üzerinde kendini kıskıvrak yakalayan kayalardan kurtulmuşçasına neşeyle sallanıyordu. Çiyoko, içgüdüsel bir hareketle bu tekneden yana dönüp başına beyaz bir bez bağlamış olan gence seslendi.</p>

  <p>Delikanlı henüz tekneye atlamak üzereydi ki olduğu yerde durup geri döndü. Gülümseyen yüzü, pırıl pırıl, bembeyaz dişlerini ortaya koyuyordu. Çiyoko, gencin gerçekten de Şinji olduğunu gördü.</p>

  <p>“Bugün Tokyo’ya dönüyorum. Sana hoşça kal demeye geldim.”</p>

  <p>“Ya, öyle mi?” Bir an susan Şinji biraz sonra, ne söyleyeceğini bilemeden zorlanarak konuştu:</p>

  <p>“Güle güle git...”</p>

  <p>Şinji’nin acelesi vardı. Bunu anlayan Çiyoko, büsbütün telaşa kapıldı. Ağzından tek bir söz bile çıkmaz olmuştu. Gözlerini kapayıp içinden, Şinji sadece bir dakika daha burada kalsın diye dua etti. Ama aynı anda da, ondan özür dilemek isteğinin altında tatlı bir söz işitme özleminin de saklı olduğunu anladı.</p>

  <p>Çirkinliğine böylesine inanmış olan bir kızın nesini affedecekti ki Şinji? Çiyoko, elinde olmayarak kalbinin derinliklerinde saklamış olduğu soruyu ağzından kaçırdı. Öyle bir soru ki, belki de o soruyu o âna dek tek bir insana bile yöneltmemişti.</p>

  <p>“Şinji, ben gerçekten çirkin miyim?”</p>

  <p>“Ne dedin?” diye soran delikanlı, şaşkın şaşkın baktı yüzüne.</p>

  <p>“Yüzüm çirkin mi gerçekten?”</p>

  <p>Çiyoko, o sırada alacakaranlığın yüzünü örteceğini, yüzüne hafif bir güzellik katacağını umuyordu. Ama ötelerde, doğuda, denizin üzerinden gün ağarmaya başlamıştı bile.</p>

  <p>Şinji çabucak bir karşılık verdi. Acelesi olduğu için, cevap vermesi uzun sürerse, kızı belki de inciteceğinden, durumu kurtarmış oldu.</p>

  <p>“Bu da nereden aklına geldi? Güzelsin sen,” dedi. Şinji’nin bir eli teknenin başındaydı, ayağını da içeri attı atacaktı. “Güzelsin...”</p>

  <p>Şinji’nin iltifat edemeyen biri olduğunu herkes bilirdi. Sadece zor durumda sorulan bir soruya zor da olsa en iyi cevabı bulup vermişti o kadar.</p>

  <p>Tekne kıyıdan ayrıldı. Şinji teknenin kenarında durmuş, neşeyle el sallıyordu.</p>

  <p>Ve böylece, kıyıda mutlu bir kız bırakmış oldu.</p>

  <p><br /></p>

  <p>Birkaç saat sonra, Çiyoko’nun ana babası, kızlarını bineceği gemiye kadar geçirmek üzere, fener kulesinden inip geldiler. O son görüşme sırasında Çiyoko’nun yüzü sevinçten pırıl pırıldı. Ana baba, kızlarının Tokyo’ya dönmekten böylesine sevinç duymasına şaştılar.</p>

  <p>Kamikaze-maru yolcu gemisi rıhtımdan ayrıldı. Çiyoko nihayet sıcacık güvertede tek başına kalabilmişti. Bütün sabah içinde hissettiği o mutluluk duygusu, güvertede tek başına dururken iyice yoğunlaşmıştı.</p>

  <p>“Güzel olduğumu söyledi... Evet, güzel olduğumu söyledi...” Çiyoko, o dakikadan beri yüzlerce kere mırıldandığı bu cümleyi tükenmeyen bir coşkuyla bir daha tekrarladı.</p>

  <p>“Gerçekten de söyledi bunu... Bu bana yeter. Daha fazlasını beklemiyorum. Gerçekten söyledi bunu bana. Bununla yetinmeli, beni seviyor diye umutlanmamalıyım. Şinji... Şinji’nin sevdiği bir kız var... Ona neden yaptım bunu? Onu kıskançlığımdan ötürü üzmeli miydim? Oysa Şinji benim bu densizliğime, güzel olduğumu söyleyerek karşılık verdi. Yaptığım bu hatayı düzelteceğim... Onun bu iyi niyetine karşılık ben de elimden ne geliyorsa yapacağım.”</p>

  <p>Çiyoko, daldığı düşlerden irkilerek sıyrıldı. Suyun üzerinden garip bir şarkı çalınmıştı kulağına. Denize bakınca, İrako Geçidi yönünden gelmekte olan, kırmızı flamalarla donanmış bir sürü tekne gördü. Şarkıyı teknelerdeki insanlar söylüyordu.</p>

  <p>Güvertede bir halat kangalını dürmekte olan genç kaptan yardımcısına, “Bu da nesi?” diye sordu.</p>

  <p>“İse Tapınağı’na giden hacı tekneleri... Suruga Körfezindeki Enşu ve Yaizu bölgesi balıkçıları, tonbalığına çıktıkları teknelerine ailelerini almış, Toba’ya yelken açmışlar. Kırmızı flamalarda teknelerin isimleri yazılı. Böyle, bütün yolculuk boyunca içer, şarkı söyler, kâğıt oynarlar.”</p>

  <p>Kırmızı flamalar giderek daha iyi seçilmekteydi. Son balıkçı teknelerinin, Kamikaze-maru’nun yanından geçip gittikleri sırada, şarkı söyleyen insanların rüzgâra kapılıp gelen sesleri, daha sert ve güçlü yankılanıyordu.</p>

  <p>Çiyoko, cümleyi içinden gizli gizli tekrarladı: “Güzel olduğumu söyledi.”</p>
</body>
</html>
