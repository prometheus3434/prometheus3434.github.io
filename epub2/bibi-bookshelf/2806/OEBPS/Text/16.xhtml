<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1">On altıncı bölüm</p>

  <p>Şinji artık açıktan açığa Miyata’ların evini ziyaret edebiliyordu. Balıktan döndüğü bir akşam, kapının önünde durup Hatsue’ye seslendi. Ayağında yeni yıkanmış bir pantolon, sırtında da yeni, beyaz bir gömlek vardı. Her iki elinde kocaman birer mercanbalığı tutuyordu.</p>

  <p>Hatsue çok önceden hazırlanıp sabırsızlıkla Şinji’yi beklemeye başlamıştı. Birlikte Yaşiro Tapınağı’na ve fener kulesine gidecek, nişan haberini verip şükranlarını sunacaklardı.</p>

  <p>Hatsue’nin loş sofada beliriveren vücudu ışık saçıyordu. Beyaz fon üzerinde büyük gündüzsefası çiçeği desenli, açık renk, yazlık bir kimono vardı sırtında. Gezgin satıcıdan aldığı bu beyaz kimono loş ışıkta, taze ışıltılar saçıyordu etrafa.</p>

  <p>Şinji bir elini giriş kapısına dayamış bekliyordu. Hatsue birden çıkagelince, aşağı bakıp ayağını yerde bir şeyler temizliyormuş gibi bir ileri bir geri sürtüp mırıldandı:</p>

  <p>“Şu sivrisinekler berbat...”</p>

  <p>“Evet, öyle.”</p>

  <p><br /></p>

  <p>Yaşiro Tapınağı’na giden taş merdiveni tırmanmaya başladılar. İkisi için de bir koşuda yukarı tırmanmak işten değildi ama öylesine mutlu, öylesine sevinçliydiler ki her adımın tadını çıkarmak istercesine, yavaş yavaş yürüyorlardı. Yüzüncü basamağa varınca, içlerini sevinçle dolduran bu yürüyüşü bitirmek istemiyorlarmış gibi duraksadılar. Şinji, Hatsue’nin elinden tutmaya can atıyordu, ne var ki yanına aldığı mercanbalıkları engeldi buna.</p>

  <p>Doğa bile yüzlerine gülümsüyordu sanki. Son basamağa varınca, arkalarına dönüp İse Körfezi’ne baktılar. Gökte sürüyle yıldız ışıldıyordu. Yalnız Çita Yarımadası yönünde, ufukta alçak bir bulut kümesi görülüyor, bu bulut kümesinin ardında, zaman zaman uzaklardan çakan bir şimşeğin ışığı parıldıyordu. Aşağıda dalgalar sahile hafif hafif vuruyor, dalgaların sesi, uykuya dalmış denizin düzenli, huzurlu soluk alıp verişleri gibi duyuluyordu.</p>

  <p>Çamlık korudan geçip tapınağa gittiler, dua etmek için bir süre orada kaldılar. Delikanlı, tanrılara şükranlarını sunmak için hafifçe eğilip ellerini çırptı. Çırpma sesi etrafta kuvvetle yankılandığı için gurur duydu. Ellerini bir daha vurdu birbirine.</p>

  <p>Hatsue de başını eğip dua etmeye koyuldu. Kimonosu beyaz olduğu için yakasının üzerinde, güneş yanığı ensesi daha da esmer görünüyordu. Ama bu görünüş öylesine büyülüyordu ki Şinji’yi, ne kadar akça pakça olsa da başka hiçbir kızın ensesi delikanlıyı Hatsue’ninki kadar etkileyemezdi.</p>

  <p>Ne için dua ettiyse, hepsini vermişti ona tanrılar. Bunu düşünüp yüreğinde sıcacık bir mutluluk hissetti.</p>

  <p>Uzun süre dua ettiler. Tanrılara olan inançlarını bir an bile olsun yitirmemiş, her zaman tanrıların onları gözetip koruduğunu hissetmişlerdi.</p>

  <p>Gittiklerinde rahibin evinin lambaları yanıyordu. Şinji seslenince rahip pencereyi açıp baktı. Şinji konuşmaya koyuldu ama söylenmesi gereken sözleri kolay kolay bulamadığı için, rahip ikisinin ne istediğini önce anlayamadı. Daha sonra durumu kavradı. Şinji, tanrılar için adak olarak, mercanbalıklarından büyüğünü rahibe uzattı. Rahip, denizden gelen bu değerli armağanı aldı. Evlenme törenini yöneteceğini de anlayıp ikisine içten gelen sözlerle mutluluklar diledi.</p>

  <p><br /></p>

  <p>İki genç, tapınağın ardındaki çamlık korudan geçip yukarı çıkarken serin akşam havasını zevkle içlerine çekiyorlardı. Güneş artık çoktan batmıştı. Dört bir yandan cırcırböceklerinin sesleri geliyordu. Şinji’nin mercanbalıklarından birini rahibe verdiği için boş kalan eliyle dikkatle tuttuğu Hatsue’yi, son, sarp geçitten fener kulesine doğru geçirdi.</p>

  <p>“Biliyor musun,” dedi, “yirmi yaşıma basar basmaz birinci serdümen ehliyetini alıyorum.”</p>

  <p>“Oh, ne güzel.”</p>

  <p>“Ehliyeti aldım mı artık evlenebiliriz diye düşünüyorum.”</p>

  <p>Hatsue karşılık vermeyip çekingence gülümsedi.</p>

  <p><br /></p>

  <p>“Kadın Bayırı”nı dönüp fener bekçisinin evinin ışığına yaklaştılar. Şinji, her zamanki gibi camlı kapının önünde durup evdekilere seslendi. İçeride, akşam yemeğinin hazırlığıyla uğraşan kadının gölgesi görünüyordu.</p>

  <p>Kadın kapıyı açınca, karanlıkta bekleşen Şinji ile genç nişanlısının gölgelerini seçti.</p>

  <p>“Ooo, demek beraber geldiniz...” diye bağırdı yüksek sesle. Şinji’nin uzattığı koca mercanbalığını iki eliyle yakaladı, sonra eve doğru döndü.</p>

  <p>“Bey, Şinji geldi, bir de güzel balık getirmiş bize.”</p>

  <p>Üşengeç fener bekçisi, içeriden istifini bozmadan seslendi:</p>

  <p>“Her zamanki gibi desene. Çok teşekkür ederiz. Bu arada ikinize de mutluluklar dilerim. İçeri girin. İçeri girin.”</p>

  <p>“Öyle ya, ne olur içeri girin artık,” diye ekledi karısı da. “Hem yarın Çiyoko da geliyor.”</p>

  <p>Delikanlı, Çiyoko’nun içinde nasıl duygular uyandırmış olduğunu bilmiyordu bile. Kızın, kendisi yüzünden uğradığı üzüntüden de haberi yoktu. Onun için, anasının kızıyla ilgili sözlerini çok da önemsemeden dinlemişti.</p>

  <p><br /></p>

  <p>İki genç, fener bekçisi ve karısının ısrarları üzerine akşam yemeğine kalmış, geldiklerinden beri yaklaşık bir saat geçmişti. Misafirliğin uzadığını düşünüp yemekten sonra, eve dönmek için kalktıklarında yaşlı adam onlara fener kulesini göstermeyi önerdi. Adayı henüz çok da tanımayan Hatsue, fener kulesine daha önce hiç girmemişti.</p>

  <p>Fener bekçisi, önce ikisini gözcü kulübesine götürdü. Kadının bir önceki gün turp ektiği sebze bahçesinin yanından geçip beton bir merdivenden yukarı çıktılar. Burada denize bakan uçurumun kenarında gözcü kulübesi, az yukarıda da sırtını tepelere vermiş fener kulesi duruyordu.</p>

  <p>Kuleden çıkan ve parlak bir sis sütununu andıran ışık demeti, gözcü kulübesinin çatısından geçip sağdan sola doğru kayıyordu. Fener bekçisi kapıyı açıp içeri girdi, elektrik düğmesini çevirdi. Duvarda asılı gönyeleri, üzerinde gemilerin seyir jurnali duran son derece düzenli masayı, pencerelerin önündeki bir üçayak üzerinde de dürbünü gördüler.</p>

  <p>Fener bekçisi bir pencere açıp dürbünü çevirdi. Hatsue’nin boyuna göre alçalttı.</p>

  <p>Dürbünden bakıp geri çekilen Hatsue, kimonosuyla mercekleri silip yeniden baktı. Sonra birden, heyecanla haykırdı:</p>

  <p>“Aman ne güzel!”</p>

  <p>Hatsue, çeşitli yönlerde gördüğü ışık noktalarını söylüyordu. Şinji de, olağanüstü keskin gözleriyle bu noktaları dürbünsüz tanımaya çalışıp hepsini birer birer Hatsue’ye anlatıyordu.</p>

  <p>Hatsue, güneydoğuda denize serpilmiş sürüyle küçük noktayı gösterdi.</p>

  <p>“Onlar mı? Onlar trolle balık avlayan teknelerin ışıkları. Ötelerdeki Aiçi ilinden geliyorlar.”</p>

  <p>Açık denizdeki sürüyle ışıktan her birinin, baştan başa yıldızlarla dolu göğün herhangi bir yerinde yansıması vardı sanki. Tam karşıda, İrako Burnu’nun üzerindeki deniz fenerinin ışığı, onun ardında da kent ışıkları görünüyordu.</p>

  <p>Soldaki Şino Adası’nın ışıkları ise şöyle böyle ayırt ediliyordu.</p>

  <p>Tam solda, en dışta, Çita Yarımadası’ndaki Noma Burnu fener kulesini görebiliyorlardı. Onun sağında da, Toyohama Limanı’ndaki ışıklar parıldıyordu. Ve ortadaki kırmızı ışık da rıhtımdaki fenerdi. Daha sağda, Oyama’nın tepesinde, uçaklara yol göstermek için konmuş işaret feneri ışıldamaktaydı.</p>

  <p>Hatsue yeniden heyecanla haykırdı. Dürbünün görüş alanına koca bir transatlantik girmişti. Gemi çıplak gözle zor tanınırdı. Ama dürbünle bakılınca yolunda gösterişle ilerleyen geminin hali öyle göz alıcıydı ki, Şinji ile Hatsue sırayla dürbünden bakıyor, başından ayrılamıyorlardı.</p>

  <p>Gemi hem yük hem de yolcu taşıyan bir gemi olsa gerekti. Gezinti güvertesinin ardındaki bir salonda, beyaz örtülü masalar ve sürüyle sandalyeyi olduğu gibi görüyorlardı. İçeride tek bir insan gözükmüyordu. Yemek salonu diye tahmin ettikleri odanın kar gibi beyaz duvarlarına şaşkın şaşkın bakadururlarken, birden sağ taraftan beyaz giyimli bir kamarot çıktı, pencerelerin ardında yok oldu.</p>

  <p>Pupa feneri ve pruva feneri yeşil yeşil parıldayan gemi, dürbünün görüş alanından çıkmış, İrako Geçidi’nden geçip Pasifik Okyanusu yönünde uzaklaşmıştı.</p>

  <p><br /></p>

  <p>Daha sonra, yaşlı adam onları fener kulesine götürdü. Alt kattaki elektrik jeneratöründen takırtılı bir gürültü geliyordu. Havada yağ kokusu vardı. Yağ lambaları, yağ bidonları ve yağ fıçıları burada dururdu. Daracık bir döner merdiveni tırmanınca daire şeklindeki küçük, bomboş bir odaya vardılar. Fener kulesinin ışık kaynağı, odada sessizlik içinde yanıyordu.</p>

  <p>Pencereden bakınca, sağdan sola doğru, İrako Geçidinin karanlık, uğultulu dalgalarını tarayarak geçen geniş ışık kuşağını gördüler.</p>

  <p>Fener kulesinin bekçisi, döner merdivenden yumuşak bir hareketle aşağı inip iki genci baş başa bıraktı.</p>

  <p class="ortali">* * *</p>

  <p>Fener kulesinin tepesindeki küçük, yuvarlak oda, cilalı tahtayla döşenmişti. Işık kaynağının pirinç teçhizatı parıldıyordu. Kalın cam mercekler beş yüz vatlık bir ampulün çevresinde haşmetle dönüyor, bu ışık kaynağını, altmış beş bin mum gücünde bir aydınlığa yükselterek güçlendiriyordu.</p>

  <p>Merceklerin, çın çın diye bir sesle dönmesi, yüzyıl kadar önce Meiji Döneminde yapılmış bütün fener kulelerinin ayırt edici özelliğiydi. Mercekler gıcırdayarak dönerken yuvarlak, tahta kaplı duvarlarda bir sıra sonu gelmeyen, parıldayan ışık şeritleri meydana getiriyordu. Aynı yansımalar, yüzlerini pencere camına yapıştırmış olan delikanlı ile genç kızın sırtlarında da oynaşmaktaydı.</p>

  <p>Şinji ile Hatsue öylesine yakın duruyorlardı ki, yüzleri neredeyse birbirine değiyor, her biri, bir ötekinin yanağındaki alev alev sıcağı duyuyordu. Dışarıda, tam önlerinde, fenerden çıkan ışık kuşağının hep aynı, geniş, çevresel hareketle taradığı karanlık vardı.</p>

  <p>Aslında düşünmeye alışkın olmayan Şinji, o anda bir kere daha düşüncelere dalmıştı. Yaşadıkları bütün zorluklara rağmen, o an orada, ahlaki değerlere ters düşmeden sevdiği kızla rahatça yan yana durabildiğini düşündü. Tanrıların kendilerini bir kere olsun yüzüstü bırakmadığını düşündü. O sırada karanlığa gömülmüş bu küçük adayı düşündü. İkisinin mutluluğunu koruyan ve birlikte olmalarını sağlayan işte bu adaydı.</p>

  <p>Hatsue birden Şinji’ye dönüp gülümsedi. Kimonosunun yeninden küçük, pembe bir midye çıkarıp Şinji’ye gösterdi.</p>

  <p>“Bunu hatırlıyor musun?”</p>

  <p>“Hatırlıyorum.”</p>

  <p>Şinji, güzel, beyaz dişlerini ışıldatarak gülümsedi. Sonra, gömleğinin göğüs cebinden Hatsue’nin küçük resmini çıkarıp nişanlısına gösterdi.</p>

  <p>Hatsue, elini hafifçe üzerinden geçirdiği resmi Şinji’ye geri verdi. Gözleri gururla parlıyordu. Şinji’yi koruyan kuvvetin kendi resmi olduğunu düşündü.</p>

  <p>Aynı anda genç balıkçı da düşünceye daldı. Onun düşündüğü şey başkaydı: O gece bütün tehlikeleri alt etmesini sağlayan tek şey kendi gücü ve iradesiydi...</p>

  <p><br /></p>

  <p style="text-align: right;">4 Nisan 1954</p>
</body>
</html>
