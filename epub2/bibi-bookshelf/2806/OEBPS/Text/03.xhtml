<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1">Üçüncü bölüm</p>

  <p>O akşam Şinji, Gençler Birliği’nin düzenli toplantılarından birine gitti. Eskiden “yatakhane” dedikleri bu birlikte vakit geçirdikleri yurt sisteminin adını Gençler Birliği diye değiştirmişlerdi. Şimdi bile, gençlerin birçoğu, ana baba evinde kalmak yerine, kumsaldaki bu kasvetli barakada yatmayı tercih ediyordu. Burada, Uta-Jima’lı gençler, eğitim ve temizlik, batık gemilerin çıkarılması, deniz kazaları için arama ve kurtarma faaliyetleri gibi konuları tartışırlardı. Buddha’nın doğum gününü kutlamak için büyük aslan kostümlerinin giyilip dans edildiği Aslan Dansı Festivali ve ataların ruhunu onurlandırmak için yapılan Bon Dansı Festivalinin organizasyonu da eskiden beri Gençler Birliğinde planlanırdı. Burada geçirdikleri vakitlerde kendilerini toplum hayatının bir parçası gibi hissediyor, aslında ancak yetişkin erkeklerin sırtında taşımaları gereken yüklerin tatlı ağırlığının tadına bakıyorlardı.</p>

  <p>Rüzgâr denizden bu yana esiyor, kapalı pencere panjurlarını sarsıyor, lambaları bir ileri bir geri sallayarak içerisinin kâh aydınlık kâh loş olmasına sebep oluyordu. Dışarıda gecenin karanlığında deniz hemen oraya kadar gelmişti. İçeride sallanan lambaların ışığı altında gençlerin yüzleri gölgelenirken dalgaların gümbürtüsü doğanın kudretini ve güvenilmezliğini anlatıyordu sanki.</p>

  <p>Şinji barakadan içeri girdiği sırada, gençlerden biri ellerinin üzerine çökmüş, lambanın altında, hafif paslı bir makasla arkadaşına saçlarını kestiriyordu. Şinji gülümseyerek selam verdi, duvarın dibine, yere oturdu. İki koluyla yukarı diktiği dizlerini kavradı. Her zamanki gibi, sessiz sedasız oturup ötekilerin konuşmalarına kulak kabartmakla yetindi.</p>

  <p>Gençler o günkü avlarıyla böbürlenip duruyor, yüksek sesle gülüp hiç çekinmeden küfürleşiyorlardı. İçlerinden okumayı sevdiği belli olan biri de, son derece hevesli bir şekilde, yatakhanedeki eski resimli dergilerden birini karıştırıyordu. Bir başkası da onunkinden aşağı kalmayan bir heyecanla nükteli bir çizgi romana dalmıştı. Yaşına göre büyük ve sert parmaklarının arasında sayfaları tutuyor, nükteyi anlayıp da gürültülü bir kahkaha savuruncaya kadar resimlerden iki-üç dakika süreyle gözünü ayırmıyordu.</p>

  <p>Şinji orada da o genç kızdan söz açıldığını işitti. Dişlek bir oğlan, ağzını alabildiğine açıp gülümseyerek, “Şu Hatsue yok mu,” dedi, “o öylesine...”</p>

  <p>Salonun başka bir tarafında ani bir hareket baş gösterip büyük bir uğultu çıktığı için çevresindeki grup, dişlek çocuğun ileri sürdüğü fikri okkalı kahkahalarla onaylarken Şinji cümlenin sonunu duyamadı.</p>

  <p>Bir şeyi kafasına takmak aslında Şinji’nin hiç de âdeti değildi, ne var ki bu tek ismi, tam bir muamma gibi aklından atamıyordu. Sadece adının anılması bile bütün kanının yanaklarına yürümesine, yüreğinin daha bir kuvvetli çarpmasına yetiyordu. Orada kıpırdamadan oturmasına rağmen o âna kadar yalnız ağır bir iş yaparken yaşadığı bedensel değişikliklerin baş göstermesine şaşıp kalmıştı. Yüzünün sahiden sıcak olup olmadığını yoklamak için elini yanaklarına götürdü. Bu sıcak yanaklar bir yabancıya aitti sanki. Kendisinin anlayamadığı şeylerin var olması gururunu incitiyor, artan öfkesi yanaklarını daha da kızartıyordu.</p>

  <p><br /></p>

  <p>Gençler, başkanları Yasuo Kavamoto’nun gelmesini bekliyorlardı. Yasuo henüz on dokuz yaşındaydı ama Uta-Jima’nın sayılı ailelerinden birinin oğluydu ve insanlara sözünü geçirirdi. Genç olmakla beraber, kendini saydırmasını bilirdi. Üstelik toplantılara da hep geç gelirdi.</p>

  <p>Kapı tumturaklı bir şekilde açıldı, Yasuo içeri girdi, İyice toplu biriydi, içkiye düşkün babası gibi kırmızı suratlıydı. Saf, temiz bir yüzü vardı ama incecik kaşları ona kurnaz bir hava veriyordu. Oraların lehçesinden farklı başkent Japoncasını ustaca konuşuyordu:</p>

  <p>“Geciktim, kusura bakmayın... Gelecek ay neler yapacağımızı bir an evvel konuşmaya başlayalım.”</p>

  <p>Bu sözleri söyledikten sonra çalışma sehpasının başına geçip oturdu, not defterini önüne serdi. Nedense çok acelesi vardı...</p>

  <p>“Önceden belirlediğimiz işler Yaşlılara Saygı Günü için bir toplantı düzenlenmesi ve tarla yollarını onarmak için de taş çekilmesiydi. Ayrıca, ihtiyar heyetinin ricası üzerine farelerden kurtulmak için kanalizasyonun temizlenmesi konusunu da gündeme almak gerekiyor. İlk iki işi her zamanki gibi, teknelerin denize çıkmadığı fırtınalı bir günde halledeceğiz. Fare avına ne zaman olsa girişilebilir, fareleri kanalizasyon dışında yok etsek de kolluklar bizi yakalayacak değil ya!”</p>

  <p>Gülüşmeler oldu.</p>

  <p>“Ha ha ha, olur, olur!” diye bağırdı biri.</p>

  <p>Sonra teklifler öne sürüldü: Okul hekiminin sağlık ve hijyen üzerine bir konferans vermesi ile güzel konuşma yarışması düzenlenmesi konuları üzerinde duruldu. Ama gençlerin eski takvime göre yılbaşı bayramları yeni bitmişti. Festival ve çeşitli eğlencelerden sıkılan gençler yeni şeyler düzenlemek için ilgilerini iyiden iyiye kaybetmişlerdi.</p>

  <p>Bundan sonra, hep birlikte, kendilerinin çıkardığı dergi <i>Issız Ada</i> üzerine bir tartışmaya giriştiler. Konuşma sırası, okumaya düşkün bir gencin, derginin son sayısını gözden geçirirken altını çizdiği Verlaine’e ait dört şiir dizesine geldi.</p>

  <p><br /></p>

  <p>Bilmiyorum ben neden</p>

  <p>Yaslı ruhum</p>

  <p>Uçar denizin ortasında kusursuz</p>

  <p>Çıldırmış kanatların üstünde...</p>

  <p><br /></p>

  <p>“Ne anlıyorsunuz bu ‘kusursuz’ sözünden?”</p>

  <p>“Kusursuz mu dedin? Ne anlayacağım canım, ‘kusursuz’ işte...”</p>

  <p>“Belki ‘huzursuz’ olacaktı da yanlış dizildi.”</p>

  <p>“Elbette, öyle olsa gerek... O zaman ne demek istendiği daha iyi anlaşılır.”</p>

  <p>“Bu Verlaine de kimmiş acaba?”</p>

  <p>“Ünlü bir Fransız şairi.”</p>

  <p>“Sen Fransız şairlerinden ne anlarsın be, bu satırları garanti bir dans şarkısından almışsındır.”</p>

  <p><br /></p>

  <p>Toplantı böyle, her zamanki alaylarla sona erdi.</p>

  <p>Yasuo’nun toplantıdan çıkıp gitmek için neden bu kadar acele ettiğini merak eden Şinji, arkadaşlarından birini durdurup sordu.</p>

  <p>“Bilmiyor muydun?” diye karşılık verdi arkadaşı. “Terukiçi Miyata Amca’nın, kızının eve dönmesi şerefine verdiği küçük bir eğlenceye davetli de ondan.”</p>

  <p>Aslında Şinji eve dönerken hep ötekilere katılır, onların konuşmasına, gülüşmelerine kulak verirdi. Fakat o gün kendisinin davetli olmadığı bu eğlenceyi duyunca arkadaşlarından usulca ayrılıp kumsal boyunca, Yaşiro Tapınağına çıkan taş merdivenlere kadar yürüdü. Dik yamaçta birbirinin üstüne yapışmış gibi duran köy evlerine baktı ve Teru Miyata’nın aydınlanmış evini hemen gördü. Köyün her yanında aynı yağ kandilleri yanıyordu, yalnız Teru Miyata’nın evindekiler ona daha başka, daha bir aydınlık, daha bir kıvılcımlı göründü.</p>

  <p>Şimdi orada verilmekte olan şöleni görmese de, kızın o incecik kaşlarıyla uzun kirpiklerinin, lambaların sıcak ışığında yanaklarında oluşturduğu titreşen gölgeleri hayal edebiliyordu.</p>

  <p>Taş merdivenin dibine varan Şinji, çam dalları arasından süzülen ışıkların nokta nokta düştüğü iki yüz basamağa baktı ve yukarı tırmanmaya başladı. Ayağındaki tahta nalınlar kuru, takırtılı bir ses çıkarıyordu. Tapınağın dört bir yanında canlı namına bir şey yoktu. Rahibin evindeki ışık da çoktan sönmüştü.</p>

  <p>Şinji iki yüz basamağı bir solukta tırmanmıştı ama biraz olsun yorgunluk hissetmemişti tapınağa vardığında. Tapınağın önünde saygıyla eğildi. Yardım kutusuna on yenlik bir sikke attı. Sonra bir an düşündü, kutuya ikinci bir sikke daha attı. Duaya başlamak için ellerini birbirine vurdu, çıkan ses kutsal tapınağın bahçesinde yankılandı. Sonra, Şinji içinden dua etmeye başladı:</p>

  <p>“Tanrı’m, bize durgun bir deniz, bol balık bağışla, köyümüzü daha mutlu, daha neşeli kıl. Henüz çok gencim ama ileride gözüpek bir balıkçı olmama yardım et. Denizle, balık avıyla, tekneler ve havayla ilişkili her şeyde engin bilgi sahibi olmama yardım et. Her şeyi becerebilen yetenekli bir erkek olmayı benden esirgeme. Şefkatli anamı ve küçük kardeşimi koru. Av sezonunda, denize daldığında anamı denizin bütün tehlikelerinden uzak tut. Aptalca gelebilir ama senden dilediğim bir şey daha var. Günü saati gelince bana uygun bir kız, iyi, güzel bir eş gönder. Terukiçi Miyata’nın eve dönen kızı gibi bir kız...”</p>

  <p>Çam ağaçlarının tepelerini hışırdatan bir rüzgâr esti. Rüzgâr, tapınağın karanlığa gömülmüş iç taraflarında da haşmetli bir yankı doğurdu. Belki de bu, delikanlının duasını kabul eden deniz tanrısının sesiydi.</p>

  <p>Şinji, yıldızlarla dolu göğe bakıp derin bir soluk aldı. Sonra düşündü:</p>

  <p>“Tanrılar beni bu bencil dualarımdan ötürü cezalandırır mı acaba?”</p>
</body>
</html>
