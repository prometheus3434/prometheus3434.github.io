<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1">Dördüncü bölüm</p>

  <p>Dört ya da beş gün sonraydı, fırtınalı bir gündü. Dalgalar, Uta-Jima Limanındaki dalgakıranın üzerinden aşıyordu. Deniz, göz alabildiğine dalgaların beyaz köpükleriyle kaplanmıştı.</p>

  <p>Gök açıktı ama fırtına yüzünden tek bir tekne bile açılamamıştı denize. Şinji’nin anası, oğlundan bir şey yapmasını istemişti. Köyün kadınları öteden beri dağlarda yakacak çalı çırpı toplar, bunları, eskiden askerî gözetleme kulesi olarak kullanılan bir kulede saklarlardı. Şinji’nin anası kendi çalı çırpı demetini kırmızı bir bez parçasıyla işaretlemişti. Oğlundan, Gençler Birliği’nin yol yapımı için taş toplama görevini öğleye kadar bitirebilirse, sonrasında kendisinin toplamış olduğu çalı çırpı demetlerini taşıyıp getirmesini istemişti.</p>

  <p class="ortali">* * *</p>

  <p>Şinji, yakacak çalı çırpıyı yükleneceği arkalığı omzuna vurup yola koyuldu. Patika fener kulesinin yanından geçiyordu. “Kadın Bayırı”nı döndüğünde inanması zordu ama rüzgâr dinivermişti.</p>

  <p>Fener bekçisinin evindekiler belki de öğle uykusuna yatmışlardı, ses soluk duyulmuyordu. Şinji, gözcü kulübesindeki masanın başında oturan nöbetçinin sırtını görüyordu. Bir radyodan müzik sesi geliyordu.</p>

  <p>Fener kulesinin arkasındaki çamlık koruyu tırmanmaya koyulan Şinji, terlemeye başladı.</p>

  <p>Dağda çıt çıkmıyordu. Görünürde canlı tek bir yaratık yoktu. Başıboş bir köpek olsun dolanmıyordu ortalıkta. Tepelik engebeli adada, tarlalar küçük ve dardı. O yüzden yük taşımak için at ya da öküz kullanılmazdı. Biricik evcil hayvan, sıra sıra evlerin arasındaki taşlı yollara düşen zikzaklı gölgeler içinde kuyruklarını dikerek dolaşan kedilerdi.</p>

  <p>Şinji, dağın tepesine kadar tırmandı. Uta-Jima’nın en yüksek yeriydi burası. Ama böğürtlenlerle yüksek yaban otları öylesine kaplamıştı ki tepeyi, hiçbir yer görülmüyordu. Tüm o çalılık ve ağaçların arasından geçip oraya kadar ulaşan tek şey denizin homurtusuydu. Öbür tarafta güneye doğru uzanan patika, boydan boya fundalar ve yabani otlarla kaplı olduğundan gözetleme kulesine ulaşmak için sapa bir yoldan dolaşmak gerekiyordu.</p>

  <p>Sonunda, çamlarla kaplı kumulun ardında, beton duvarlarla sağlama alınmış üç katlı gözetleme kulesi görünmüştü. Issız, kendi başına bırakılmış doğanın sessizliği içinde, beyaz parıltılı bu kalıntıların gizemli bir havası vardı.</p>

  <p>Geçmiş günlerde erler birinci katın balkonunda durur, gözlerinde dürbünler, İrako Gölü’nün karşısındaki Konaka Dağı’nda yapılan atış talimlerinde atılan mermilerin nereye düştüğünü denetlerlerdi. Kulenin iç bölümündeki subaylar, mermilerin nereye düştüğünü öğrenmek için bağırırlar, erler de yine bağırarak atış menzilini bildirirlerdi. Savaşın ortalarına kadar bu böyle sürüp gitmişti. Erler, kumanyanın esrarlı bir şekilde yok olmasından hep ortalarda görünmeyen bir porsuğu sorumlu tutmuştu.</p>

  <p>Şinji, kulenin alt katına bir göz attı. Kuru çam yaprakları dağ gibi kümelenmişti. Görünüşe bakılırsa, ilk kat cephane odası olarak kullanılmış olacaktı. Pencereleri çok küçüktü, bundan ötürü bazı camlar hâlâ sağlamdı. Şinji içeri girince pencerelerden sızan zayıf ışık altında, anasının toplamış olduğu yakacak çalı çırpıyı gördü. Birkaç çalı çırpı demetine tutturulmuş kırmızı bez parçaları ile beceriksizce kazınmış harflerden meydana gelmiş “Tomi Kubo” adından da anlaşılıyordu bu.</p>

  <p>Şinji, omzundaki tahta arkalığı indirip kurumuş çam yaprakları ve çalı çırpı demetini arkalığa bağladı. Kuleye çoktandır adım atmamıştı, bu yüzden çabuk ayrılmak da istemiyordu. Yükünü yere bırakıp beton basamakları tırmandı.</p>

  <p>Tam o sırada yukarıdan hafif bir ses geldi. Bir taş ile tahta birbiriyle çarpışmıştı sanki. Şinji kulak kabarttı. Ses yok oldu. Yanılmış olsa gerekti.</p>

  <p>Daha da yukarı çıktı. İkinci kattan, camı ve tahta pervazları bulunmayan geniş bir pencereden deniz olduğu gibi görünüyordu. Balkonun demir parmaklıkları bile yok olmuştu. Grileşmiş duvarlarda, erlerin çizmiş olduğu tebeşir çizgilerinin izleri görülüyordu.</p>

  <p>Şinji daha da yukarı çıktı. Üçüncü kat pencerelerinden birinin önündeki kırık bayrak direğine göz atmak için bir an durdu. Bu sefer iniltiye benzer bir ses duyduğundan emindi. Ayağındaki spor ayakkabılarının hafifliği sayesinde hızlıca kulenin çatısına koştu.</p>

  <p><br /></p>

  <p>Hiç ayak sesi duymadığı halde karşısında aniden bitiveren delikanlıdan asıl korkan çatıdaki genç kız olmuştu. Ayağında tahta nalınlar olan gözyaşları içindeki kız ağlamayı kesti. Korkudan inme inmiş gibi görünen kız, Hatsue’nin ta kendisiydi.</p>

  <p>Şinji’ye gelince, böylesine mutlu bir karşılaşmayı düşlerinde bile göremediği için gözlerine inanamıyordu.</p>

  <p>Ormanın tam ortasında karşılaşmış iki hayvan gibi göz göze geldiler, duyguları ihtiyat ile merak arasında bocalamaktaydı.</p>

  <p>Neden sonra Şinji söze girişti:</p>

  <p>“Sen Hatsue’sin, değil mi?”</p>

  <p>Düşünmeden başını sallayan Hatsue, delikanlının adını bilmesine şaştı kaldı. Ne var ki, karşısındaki bu pervasız gencin kara, ciddi gözleri, bir süre önce kumsalda hiç kıpırdamaksızın kendisine çevrilmiş o genç yüzü hatırlatıyordu sanki.</p>

  <p>“Biraz önce ağlıyordun, değil mi?”</p>

  <p>“Evet.”</p>

  <p>“Neden ağladın?” Şinji’nin sesi, şüpheliyi sorguya çeken bir polisinki gibiydi.</p>

  <p>Kızın cevabı umulmayacak kadar çabuk oldu. Fener bekçisinin karısı, köyün ilgilenen kızlarına görgü ve ev idaresi dersi vermekteydi. Hatsue de bugün ilk kez bu derslere katılmak istemişti. Ama erken geldiği için fener kulesinin ardındaki dağa tırmanmış, bu arada yolunu kaybetmişti.</p>

  <p>Tam o sırada, başlarının üzerinden bir kuşun gölgesi geçti. Bir şahindi. Şinji bu olayda uğurlu bir başlangıç sezdi. Ve o dakikadan sonra dili çözüldü. Alışkın olduğu erkekçe güveni yeniden kazanmıştı. Kıza, dönüşte fener kulesinin yanından geçeceğini, kendisini oraya kadar götürebileceğini söyledi. Hatsue gülümsedi. Yanaklarından aşağı süzülen gözyaşlarını silmeyi bile denememişti daha. Gülümsemesi, kapkara yağmur bulutlarının arasından çıkıp birdenbire ışıyıveren güneş gibiydi.</p>

  <p>Genç kızın sırtında kırmızı bir kazak vardı, ayağında mavi keten bir pantolon, kalın, kırmızı çoraplarından sonra da tahta nalınlar...</p>

  <p>Hatsue, çatının dış kenarındaki beton parmaklığa dayanıp aşağıdaki denize baktı. Şinji de kızın biraz ilerisinde parmaklıktan aşağı eğilmişti.</p>

  <p>“Bu ne kulesi?” diye sordu kız.</p>

  <p>“Eskiden atış talimlerini izlemek için kullanılan bir kuleymiş,” diye karşılık verdi Şinji. “Buradan top mermilerinin nereye düştüğü görülüyordu.”</p>

  <p>Adanın dağın çevrelediği güney yamacında, rüzgâr esmiyordu. Altlarında, Pasifik Okyanusu güneş ışınlarının altında pırıl pırıl, alabildiğine uzanıyordu. Çamlarla kaplı kayalıklar denize doğru iniyordu. Kayaların ileri fırlamış köşeleri, karabatak dışkısından bembeyaz olmuş, eteklerindeki su, deniz dibindeki yosunlardan ötürü koyu kahverengi bir renk almıştı.</p>

  <p>Şinji, kıyıdan açıkta, hücum eden dalgaların köpüklere boğduğu bir kayayı gösterdi. “Bak şurası Kara Ada,” dedi. “Polis memuru Suzuki burada balık tutarken dalgalar onu alıp götürmüş.”</p>

  <p>Birlikte geçirdikleri on dakika boyunca Şinji çok mutluydu. Ne var ki, Hatsue’nin fener kulesinde bulunması gereken saat gitgide yaklaşmaktaydı. Genç kız beton parmaklıktan doğrulup Şinji’ye döndü:</p>

  <p>“Artık gitmeliyim,” dedi.</p>

  <p>Ses etmeyen Şinji’nin yüzünde bir şaşkınlık belirdi. Hatsue’nin kırmızı kazağının tam önünde, enlemesine kara bir çizgi görmüştü.</p>

  <p>Genç kız, Şinji’nin bakışlarını izleyince, tam beton parmaklığa dayanmış olduğu yerde kara bir kir lekesi gördü. Başını eğip elleriyle göğsüne hafif hafif vurmaya koyuldu. Kazağının altında, ellerinin canlı darbeleriyle, iki zarif kabarıklık hafiften titremeye başlamıştı.</p>

  <p>Şinji bir mucize görüyormuşçasına bakakaldı. Genç kızın memeleri, ellerinin altında sevinçle oynaşan iki küçük hayvan gibiydiler. Şinji, kızın lastik yumuşaklığındaki hareketlerinden derin bir heyecana kapılmıştı.</p>

  <p>Neden sonra kir lekesi silinip temizlendi.</p>

  <p>İlk Şinji indi beton merdivenlerden aşağı, Hatsue de onu izledi. Genç kızın tahta nalınları, kalıntının dört duvarı arasında yankılanan tok bir ses çıkarıyordu. İlk kata vardıkları sırada Şinji’nin ardındaki adımlar birden kesiliverdi.</p>

  <p>Şinji arkasına baktı. Kız ötede durmuş, gülümsüyordu.</p>

  <p>“Ne var?” diye sordu Şinji.</p>

  <p>“Ben esmerim esmer olmasına ama sen de düpedüz kapkarasın.”</p>

  <p>“Ne gibi?”</p>

  <p>“Güneşten çok fazla yanmışsın demek istiyorum.”</p>

  <p>Delikanlı neden güldüğünü bilmeden basamakları inmeye devam etti. Tam kuleden çıkıyorlardı ki, Şinji birden durup yeniden içeri koştu. Anasının yakacak çam yaprağı yığınını az kalsın unutuyordu.</p>

  <p><br /></p>

  <p>Fener kulesine dönerlerken, sırtına çam yapraklarından koca bir dağ yüklenmiş olan Şinji önden yürüyordu. Böyle aşağı indikleri sırada kız Şinji’nin adını sordu, o da kendini takdim etti. Ama hemen ardından da telaşla, adını kimseye söylememesini, burada buluştuklarından da söz açmamasını sıkı sıkı tembih etti. Köydeki bütün insanların ne kadar uzun dili olduğunu Şinji öteden beri bilirdi. Hatsue hiç kimseye bir şey anlatmayacağına söz verdi. Böylece, köyde dedikodusu çıkar korkusu bu günahsız buluşmayı aralarında bir sır haline soktu.</p>

  <p>Şinji sesini çıkarmadan, kızla yeniden buluşmanın yollarını düşünerek yürümeye devam etti. Derken fener kulesinin göründüğü yere kadar geldiler. Şinji kıza fener kulesinin ardındaki eve giden kestirme patikayı gösterdi. Kendisi de yönünü bilerek değiştirip köye dolambaçlı bir yoldan gidecekti. Orada vedalaştılar.</p>
</body>
</html>
