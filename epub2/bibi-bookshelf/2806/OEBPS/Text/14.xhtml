<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1">On dördüncü bölüm</p>

  <p>Yağmur mevsimi Şinji’ye acılı günler getirdi. Artık Hatsue’nin mektupları bile kesilmişti. Yaşiro Tapınağı’na giden merdivenlerde buluşacakları sırada Hatsue’yi yakalayan babası, kızın mektup yazmasını yasaklamış olacaktı, bu buluşmayı da Hatsue’nin mektubundan öğrenmiş olsa gerekti.</p>

  <p>Yağmur mevsiminin sonuna doğru bir gün, Utajima-maru’nun kaptanı adaya geldi. Utajima-maru, Terukiçi Miyata’ya ait iki kıyı şilebinin büyüğüydü. O sırada Toba’da demirli duruyordu.</p>

  <p>Kaptan önce Terukiçi’ye, sonra da Yasuo’ya gitti. Aynı akşam, Şinji’nin reisi Jukiçi’yi de yoklayıp en sonunda da Şinji’nin evine uğradı.</p>

  <p>Kaptan kırkının üstünde, üç çocuk sahibiydi. Boylu boslu, güçlü biri olduğu için gurur duyardı ama aynı zamanda yumuşak başlı bir adamdı. Budizmin Niçiren mezhebine canıgönülden bağlıydı. Bon Dansı Festivali’nde bir rastlantıyla adadaysa, rahibin yerine geçer, Buddha’nın öğretilerinden oluşan sutraları okurdu. Birçok limanda gönül ilişkisi olduğu kadınlar vardı. Emrindeki gemiciler bu kadınlardan, yaşadıkları limanların adlarını kullanarak “Yokohama Teyze”, “Moji Teyze” diye söz ederlerdi. Gemi bu limanlardan birine uğradıkça kaptan genç gemicileri yanına katıp kadınların evine kafa çekmeye götürürdü. “Teyze”lerin hepsi de çok sade giyinirdi. Genç gemicilere kendi oğullarıymış gibi davranırlardı.</p>

  <p>Kaptanın dazlak kafasını çapkınlığına yoran ve bunun söylentisini yayan çok insan vardı. Bundan ötürü, kendini saydırsın diye sırma şeritli bir kasket giyerdi hep.</p>

  <p>Kaptan evden içeri girdikten sonra, Şinji ile anasını karşısına alıp söze girişti.</p>

  <p>Ada gençleri on yedi-on sekiz yaşlarına basınca genellikle gemicilik mesleğine atılıyorlardı. Şinji de artık bu yaşlardaydı; kaptan kendisine Utajima-maru’da miço olarak çalışmak isteyip istemediğini sordu.</p>

  <p>Anası bu işe karışmadığı için Şinji, buna ancak reisi Jukiçi’yle görüştükten sonra karar verebileceğini söyledi. Bunun üzerine kaptan, Jukiçi’nin rızasını aldığını açıkladı.</p>

  <p>İşin içinde bir iş olduğu kesindi. Utajima-maru’nun sahibi Terukiçi’ydi. Hoşlanmadığı Şinji’nin kendi gemisinde görev almasını hoş karşılamayacağı muhakkaktı.</p>

  <p>“Yok canım, Teru Amca senin iyi bir gemici olacağın kanısında. Daha senin adını anar anmaz kabul etti. Hadi gel de göster neler yapabileceğini...”</p>

  <p>Yüzde yüz emin olmak isteyen Şinji, kaptanı Jukiçi’nin evine götürdü. Jukiçi, işi hemen kabul etmesini söyledi. Şinji gidince Taihei-maru’nun yönetilmesi elbette güçleşecekti, ne var ki çocuğun geleceğine de mani olmak istemiyordu. Böylece Şinji de işe girmeyi kabul etti.</p>

  <p>Ertesi gün Şinji, Yasuo’nun da Utajima-maru’da çalışacağını hayretler içinde kalarak öğrendi. Yasuo, bir gemide miço olarak işe başlamayı pek de gururuna yedirememişti ama Teru Amca, Hatsue’yle nişanlanmayı düşünüyorsa önce bir gemide çalışması gerektiğini söyleyince, isteksizce kabul etmişti.</p>

  <p>Şinji bunu duyunca içi aynı zamanda hem endişe, hem üzüntü, hem de birazcık da olsa umutla doldu.</p>

  <p>Şinji anasıyla birlikte, Yaşiro Tapınağı’na gidip kazasız belasız bir sefer için dua etti. Dua ettikten sonra bir de muska aldı.</p>

  <p><br /></p>

  <p>Sefere çıkılacak gün gelip çatmıştı. Kaptan, Şinji ve Yasuo, kendilerini Toba’ya götürecek olan Kamikaze-maru yolcu gemisine yollandılar. Yasuo’yu yolcu etmeye gelenlerin sayısı fazlaydı. Hatsue de gelmişti ama Terukiçi görünürde yoktu. Şinji’yi de sadece anası ile Hiroşi geçirdi.</p>

  <p>Hatsue, Şinji’ye hiç bakmadı. Ama gemi tam kalkarken Şinji’nin anasına bir şey fısıldayan Hatsue, kadının eline küçücük bir zarf tutuşturdu. Anası da zarfı Şinji’nin cebine koydu.</p>

  <p>Kaptan ile Yasuo yanında olduğundan, Şinji zarfı gemide açmaya fırsat bulamadı.</p>

  <p>Şinji, yavaş yavaş gerilerde kalan Uta-Jima adasına bakıyordu.</p>

  <p>Adada doğup büyümüştü. Adasını dünyadaki her şeyden daha fazla seviyordu ama o anda adadan ayrıldığı için sevinçli olduğunu fark etti. Kaptanın teklifini kabul etmesinin başlıca nedeni, adadan ayrılma isteğiydi.</p>

  <p>Ada gözden yiter yitmez Şinji bütün içini bir huzur duygusunun kapladığını hissetti. Yepyeni bir duygu vardı içinde; öyle bir duygu ki, günlük balık avında hiç tatmamıştı böylesi bir duyguyu. Özgürdü, o akşam adaya dönmeyecekti artık.</p>

  <p>“Özgürüm!” diye bağırdı içinden. Böylesine tuhaf bir özgürlüğü ilk defa tadıyordu.</p>

  <p>İnceden inceye çiseleyen yağmur altında, Kamikaze-maru ilerliyordu. Yasuo ile kaptan, uyumak için yolcu kamarasındaki döşeklere uzanmışlardı. Gemiye ayak basalı Yasuo, Şinji’yle tek kelime bile konuşmamıştı.</p>

  <p>Şinji yüzünü yağmur damlalarının akıp gittiği yuvarlak bir lumboza yaklaştırıp lumbozdan giren ışık altında, Hatsue’nin annesine verdiği zarfı açtı. Bir Yaşiro muskası, Hatsue’nin bir resmi, bir de mektup vardı zarfın içinde.</p>

  <p>Mektup şöyle başlıyordu:</p>

  <p><br /></p>

  <p><i>Bugünden sonra her gün Yaşiro Tapınağı’na gidip senin için dua edeceğim. Kalbim senindir. Sağ salim dönmeni diliyorum. Bu yolculukta, seninle birlikte olduğumu hisset diye bir de resmimi koyuyorum. Daio Burnu’nda çekilmiş bir resim... Sizin çıktığınız sefere gelince... babam bana bundan hiç söz açmadı ama, seni Yasuo’yla birlikte aynı zamanda gemiye aldığına göre, özel bir neden güdüyordur sanırım. İkimiz için bir umut ışığı görebiliriz gibi geliyor bana. Ne olursun, sakın umudunu kesme ve metin ol.</i></p>

  <p><br /></p>

  <p>Mektup Şinji’ye yeniden cesaret vermişti. Kollarını alabildiğine uzattı, hayatın yaşanmaya değer olduğu duygusu bütün vücudunu kaplamıştı.</p>

  <p>Yasuo hâlâ uyuyordu. Lumbozdan giren soluk ışık altında Şinji, Hatsue’nin resmine bakıyordu. Kız resimde Daio Burnu’ndaki ulu çam ağaçlarından birine yaslanmıştı. Denizden esen rüzgâr eteklerine üfürüp geçen yıl giydiği beyaz, yazlık entarisini şişirmişti, çıplak tenini yalıyordu. Rüzgârın bu resimde yaptığını kendisinin de bir kere yapmış olduğu düşüncesiyle cesareti daha da arttı.</p>

  <p>Şinji, lumbozun bir kenarına iliştirdiği resimden gözlerini ayıramıyordu. Geminin sancak tarafındaki lumbozun arkasında, Toşi Adası yağmur altında yavaş yavaş görüş alanına giriyordu.</p>

  <p>Şinji’ye bir süre önce mutluluk veren huzur duygusu yeniden yok olmuştu içinden. Sevda bir insanın göğsünü acılı bir özlemle doldurduğunda ne duyulur, Şinji çoktandır farkındaydı bunun.</p>

  <p>Toba’ya vardıklarında yağmur dinmişti. Bulutların arasından koyu gümüş parıltılı ışınlar düşüyordu yeryüzüne.</p>

  <p>Toba Limanı’ndaki sürüyle küçük balıkçı teknesinin arasında, yüz seksen beş tonluk Utajima-maru ilk bakışta göze çarpıyordu. Üç erkek, yağmurdan sonraki güneş ışınları altında parıldayan güverteye fırladılar. Beyaza boyanmış direklerden pırıl pırıl yağmur damlaları damlamaktaydı. Koca bumbalar, lombar deliklerinin üzerine uzanmıştı.</p>

  <p>Gemiciler henüz izinden dönmemişlerdi. Kaptan, iki genci kaptan kamarasının yanında ve hemen kuzine ile yemekhanenin üzerindeki yaklaşık on üç metrekarelik gemici kamarasına götürdü. İnce hasır yer döşekleriyle kaplı ortadaki ufak bir yer dışında, sağ tarafta iki katlı iki ranza, sol tarafta da yine iki katlı bir ranza ile başçarkçının döşeği bulunuyordu. Tavana sürüyle film yıldızının resimleri muska gibi yapıştırılmıştı.</p>

  <p>Şinji ile Yasuo’ya sağ taraftaki ranzalar gösterildi. Başçarkçı dışında, birinci ve ikinci serdümen, lostromo, gemiciler ve ateşçiler de bu küçük kamarada yatıyordu. Durmadan vardiya değiştirdiklerinden, yatacak yerler yetiyordu.</p>

  <p>Kaptan iki gence kaptan köprüsünü, kaptan kamarasını, ambarları, yemekhaneyi gösterdikten sonra gemiciler dönene kadar dinlenmelerini söyleyerek ikisini tekrar gemiciler kamarasına gönderdi.</p>

  <p>Kabinde yalnız kalmış olan iki genç, birbirini süzüyordu. Çaresiz kalan Yasuo pes eden taraf oldu:</p>

  <p>“Eh işte, ikimiz beraberiz artık. Şu son günlerde adada bir sürü şey oldu ama şimdi olan biteni unutup dost olalım.”</p>

  <p>“Hı hı...”</p>

  <p>Şinji, bir şey söylemeden gülümsedi.</p>

  <p>Akşama doğru gemiciler gemiye döndüler. Gemicilerin çoğu Uta-Jima’lıydı. Şinji ile Yasuo’yu tanıyorlardı. Hâlâ alkol kokan bu adamlar, gemiye yeni gelen Yasuo ve Şinji’yle biraz dalga geçtikten sonra iki gence gemide işlerin nasıl yürüdüğünü ve görevlerinin neler olacağını anlattılar.</p>

  <p>Gemi sabah dokuzda kalkacaktı. Şinji’ye ertesi sabah gün doğarken gemi ana direğindeki feneri söndürme görevi verildi. Evlerin kepenkleri açıldığında nasıl gün başlıyorsa, direkteki fenerin söndürülmesi de geminin uyandığına işaretti.</p>

  <p>Şinji bütün gece gözünü yummadı ve ertesi sabah daha güneş doğmadan feneri söndürmek üzere ayağa dikildi. Ufukta ilk gümüşi aydınlık görünür görünmez kalkmıştı. Sabah, sisli bir yağmura bürünmüştü. Toba’nın sokak lambaları iki düz sıra halinde limandan istasyona doğru uzanıyordu, istasyondan bir marşandizin tok sesi duyuldu.</p>

  <p>Şinji, yelkenleri toplanmış, çıplak gemi direğine tırmanmaya koyuldu. Islak odun soğuktu. Geminin iki yanını yalayan dalgalarından ötürü direk de sallanıyordu. Sabah güneşinin nemli sis arasından sızan ilk ışınları içinde, fenerin ışığı bembeyaz bir parıltı yaymaktaydı. Şinji bir elini kancaya uzattı. Fener, sanki söndürülmekten hoşlanmıyormuş gibi şiddetle sallandı. Yağmurdan ıslanmış camın içindeki alev yalazlandı, birkaç su damlası, yüzünü yukarı çevirmiş olan gencin alnına damlayıverdi.</p>

  <p>Şinji, acaba bir dahaki sefere fener ışığını söndürdüğümde hangi limanda olacağız, diye düşündü.</p>

  <p><br /></p>

  <p>Yamagava Nakliyat Şirketi’nce kiralanmış olan Utajima-maru, önce Japonya’nın en güneyindeki takımadalardan oluşan Okinava’ya kereste götürmüş, altı hafta sonra da Kobe’ye dönmüştü. Gemi Kobe’de kısa bir süre kaldıktan sonra rotasını batıya çevirmiş, iç denizden geçip Moji’de karantina muayenesini yaptırmıştı. Sonra doğu kıyısı boyunca Kiyuşu’dan güneye doğru yol alıp gümrük kontrolü yapılan Niçinan Limanı’ndan sefer kâğıtlarını almıştı. Bir sonraki durağı Fukuşima Limanı’ydı. Kiyuşu’nun güneyinde, Osumi Yarımadası’nın doğusunda Şibuşi adında bir körfez bulunur. Bu körfeze bakan Fukuşima Limanı, Miyazaki bölgesinin dış kısmında yer alır. İşte bu limana giden Utajima-maru, Miyazaki bölgesinin hemen yanındaki Kagoşima bölgesi sınırını bir trenin bir sonraki istasyona varış süresi içinde geçmişti bile.</p>

  <p><br /></p>

  <p>Utajima-maru, Fukuşima Limanı’ndan bin dört yüz küp kereste yükü almıştı. Fukuşima’dan ayrıldıktan sonra, tam bir açık deniz gemisine benzemişti. İki ya da iki buçuk gün içinde en güneydeki Okinava’ya varması gerekiyordu.</p>

  <p>Gemiciler, yükleme boşaltma işleri olmadığı zamanlarda ya da olağan dinlenme saatlerinde, kamaralarının ortasındaki ince hasır döşeklere uzanıp portatif bir pikaptan yükselen seslere kulak kabartıyorlardı. Fazla plakları yoktu, çoğu da çalına çalına öyle eskimişti ki, paslı iğnenin gıcırtısı eşliğinde duyulan şarkıların hemen hemen hepsi limanlardan, gemicilerden, sisten, kadınlarla ilgili anılardan, Güneyhaçı takımyıldızından, alkolden ya da karasevda çekenlerden söz açıyorlardı. Başçarkçının hiç mi hiç müzik kulağı yoktu. Öyle ki bütün çabasını ortaya koyup da bir sefer boyunca öğrenebildiği biricik melodinin büyük bölümünü, bir dahaki sefere çıkıncaya kadar unutuyordu bile. Geminin her sallanışında iğne plağın üzerinden kayıyor, ardında bir çizik bırakıyordu.</p>

  <p>Bütün gemiciler gece geç vakitlere kadar bir arada oturuyor, en ipe sapa gelmez şeyler üzerine bile tartışmaya girişiyorlardı. Aşk ve arkadaşlık, ilişki ve evlilik gibi konular ya da insan vücuduna tuz şırınga edilecek olsa acaba buna şekerli su şırınga edilmiş gibi dayanabilir mi, sorusu saatlerce meşgul edebiliyordu onları. Çoğu zaman, kendi görüşünü inatla savunabilen, tartışmadan şampiyon olarak çıkıyordu. Ne var ki adada Gençler Birliği’nin başkanlığını yapmış olan Yasuo, öyle mantıklı savlarla geliyordu ki deneyimli gemicilerin bile dikkatini çekiyordu. Buna karşılık Şinji, dizleri yukarı dikilmiş, suspus olmuş oturuyor, gülümseyerek başkalarının anlattıklarını dinliyordu.</p>

  <p>“Kesin olan bir şey varsa, o da bu gencin aptal olduğudur,” dedi günün birinde başçarkçı kaptana.</p>

  <p>Gemideki yaşantı, beraberinde enikonu da iş getirmişti. Sabah kalkar kalkmaz güverte temizliğiyle başlayıp sonrasında bir sürü angarya işi yapmakla görevlendirilmişlerdi.</p>

  <p>Yavaş yavaş bütün gemiciler Yasuo’nun tembel olduğunu anlamışlardı. Yasuo ise görevini yerine getiriyormuş gibi görünmenin yeterli olduğunu düşünüyordu. Şinji’ye gelince, çoğu zaman Yasuo’nun yerine de işe koşuyor, onun görevinin bir bölümünü yerine getirmekten geri kalmıyordu. Bundan ötürüdür ki, Yasuo’nun tembelliği önceleri üstlerinin gözüne batmamıştı.</p>

  <p>Derken bir sabah lostromo, helaya gitmek bahanesiyle güverteyi yıkamaktan kaçan Yasuo’yu gemicilere ait kamarada tembel tembel otururken buldu, sabrı tükenip bağırmaya başladı.</p>

  <p>Yasuo, lostromoya çok yersiz ve düşüncesiz bir karşılık verdi:</p>

  <p>“Ne oluyor yahu?” dedi, “Hele seferin sonu bir gelsin de bak, Teru Amca’nın damadı olacağım... O zaman bu gemi de benim olacak.”</p>

  <p>Lostromo çok öfkelenmişti ama belki Yasuo’nun iddiası doğru çıkar diye dilini tutmak akıllılığını gösterdi. Daha sonra da Yasuo’yu azarlamaya kalkışmadı. Ne var ki ötekiler, kafasının dikine giden genç gemicinin ne söylediğini çok geçmeden lostromodan duydular, sonuç da Yasuo’nun yararına olmadı pek.</p>

  <p>Şinji öylesine çalışıyordu ki, ancak yatmaya gitmeden önce ya da vardiyadayken Hatsue’nin resmine şöyle kaçamak bir göz atabiliyordu. Ne var ki resmi başka hiç kimseye de göstermiyordu. Günün birinde Yasuo, Hatsue’yle evlenmek, Terukiçi’nin damadı olmakla övünürken, Şinji umulmadık bir şey yaptı: Bir bakıma öç almış oldu Yasuo’dan. Yasuo’ya, kendisinde Hatsue’nin bir resminin olup olmadığını sordu.</p>

  <p>“Elbette,” diye karşılık verdi Yasuo.</p>

  <p>Bunun yalan olduğunu bilen Şinji sevindi.</p>

  <p>Birkaç saniye sonra, Yasuo hiç üzerinde durmuyormuş gibi sordu:</p>

  <p>“Peki sende var mı?”</p>

  <p>“Ne var mı?”</p>

  <p>“Hatsue’nin resmi?”</p>

  <p>“Hayır, bende yok.”</p>

  <p>Belki de bu, Şinji’nin hayatında bile bile söylediği ilk yalandı.</p>

  <p><br /></p>

  <p>Utajima-maru, Naha’ya ulaşmıştı. Karantina muayenesini yaptırdıktan sonra limana girip yükünü boşalttı. Sonra birkaç gün, Unten adlı kapalı limana girmek üzere izin alıncaya kadar, demirleyip beklemesi gerekiyordu. Unten’den Japonya için hurda demir yükleyecekti. Unten, Okinava’nın kuzey ucunda, İkinci Dünya Savaşı sırasında Amerikan Silahlı Kuvvetleri’nin ilk çıkarma yaptıkları yerdeydi.</p>

  <p>Gemicilere karaya çıkma izni verilmediği için hepsi de güverteden, ıssız adanın çıplak tepelerini seyrederek vakit geçiriyordu. Amerikan askerleri, patlamamış mayınlar olabilir diye korktuklarından, çıkarma yaptıkları sırada tepelerdeki bütün ağaçları yakmışlardı.</p>

  <p>Kore Savaşı’nın bir süre önce son bulmasına rağmen, şöyle uzaktan bakınca adaya olağandışı bir atmosferin hâkim olduğu görülüyordu. Gökyüzü, orada eğitim gören savaş uçaklarının bombalarından ötürü, sabahtan akşama kadar gümbürdeyip duruyordu. Tropikal iklimin bunaltıcı yaz güneşi altında parıldayan sayısız araç –yolcu taşıma araçları, tırlar, askerî araçlar– liman boyunca uzayan geniş beton cadde üzerinde aralıksız gidip gelmekteydi. Caddenin hemen yanında, Amerikan erleri ile subayları için kurulmuş yeni evler parıldıyordu. Bu arada, teneke damlı yıkık yerli evleri de çirkin lekeler gibiydiler ortalıkta.</p>

  <p>Sadece birinci serdümen, bir temsilci göndermesi için, Yamakava Nakliyat Şirketi’nin alt yüklenici firmasına haber vermek üzere karaya çıkmıştı.</p>

  <p><br /></p>

  <p>Neden sonra Unten Liman’ına girme izni çıktı. Utajima-maru, rıhtıma yanaşıp hurda demir yükünü aldı. Yüklemeyi ancak bitirmişlerdi ki büyük bir tayfunun Okinava’ya yaklaşmakta olduğu haberini aldılar. Bir an önce hareket edip tayfunun etki alanından kurtulmak umuduyla ertesi gün sabah erkenden limandan çıktılar. Gemi, bir süredir Amerikan askerlerinin himayesi altında olan Okinava’dan ayrılıp Japonya sınırlarına kadar düz bir rota izleyecekti.</p>

  <p>O sabah inceden bir yağmur yağıyordu. Dalgalar yükseliyor, rüzgâr güneybatıdan esiyordu.</p>

  <p>Unten’in tepeleri arkalarında çabucak yok oldu. Utajima-maru zayıf bir görüşle, altı saat süresince pusulaya göre seyretti. Barometre durmadan düşüyor, dalgalar gittikçe yükseliyordu. Hava basıncı anormal bir şekilde alçaldı.</p>

  <p>Kaptan bu durum karşısında Unten’e geri dönmeye karar vermişti. Yağmur, kırbaç etkisi yapan rüzgârdan ötürü sisten farksızdı. Onun içindir ki hiçbir şey görünmüyor, limana kadar gidecekleri altı saatlik yol, çok tehlikeli bir hal almış oluyordu.</p>

  <p>Neden sonra Unten’in tepeleri yeniden göründü. Bu sulara alışkın olan lostromo, pruvada durmuş, çevresini gözlüyordu. Liman, iki millik bir çevre içinde mercan kayalıklarıyla çevriliydi ve etrafa şamandıralar yerleştirilmediği için daracık geçitten geçmek oldukça tehlikeli bir işti.</p>

  <p>“Dur... devam et... dur... devam et...”</p>

  <p>İkide birde duran, çok yavaş ve dikkatli manevra yapan gemi, mercan kayalıkları arasındaki dar geçitten geçti. Saat bu arada akşamın altısı olmuştu.</p>

  <p>Tonbalığına çıkmış küçük bir balıkçı gemisi, mercan kayalıklarının arasında tayfundan korunmak için sığınacak bir yer arıyordu. Balıkçı gemisini birkaç halatla Utajima-maru’ya bağladılar. İki gemi yan yana Unten Limanı’na girdi.</p>

  <p>Liman içinde dalgalar henüz fazla yükselmiyordu ama rüzgâr giderek sertleşmekteydi. Yan yana duran Utajima-maru ile balıkçı gemisini pruvalarından saldıkları dört halatla –iki palamar ve iki çelik halat– büyük bir şamandıraya bağladılar. Artık fırtınaya göğüs germeye hazırdılar.</p>

  <p>Utajima-maru’da telsiz gereci yoktu, pusulaya göre yol alırdı. Onun için balıkçı gemisinin telsizi, tayfunun rotası ve yönüyle ilgili haberleri onlara da ulaştırıyordu.</p>

  <p>Gece inince, balıkçı gemisi güverteye dört kişilik bir vardiya koydu. Utajima-maru’nun süvarisi de, güverte vardiyası için üç kişi seçti. Bu adamların görevi halatları aralıksız göz altında bulundurmaktı çünkü içlerinden biri her an kopabilirdi.</p>

  <p>Gemideki herkes, şamandıra belki de deniz dibine sağlam demirlenmemiştir diye endişeliydi ama halatlardan birinin kopması ihtimali daha çok korkutuyordu gemicileri.</p>

  <p>Vardiyadakiler, rüzgâr ve dalgalarla savaşıp halatları tuzlu suyla ıslatırken kendilerini büyük tehlikeye atmış oluyorlardı. Rüzgârın halatları fazla kurutması halinde halatların birbirine sürtünerek kopacağından korkuyorlardı.</p>

  <p>Akşam saat dokuza doğru, iki gemi saatte doksan kilometre hızla esen bir fırtınanın içinde kalmıştı.</p>

  <p><br /></p>

  <p>Gece yarısından bir saat önce Şinji, Yasuo, bir de gençten bir gemici vardiyaya geçtiler. Daha güverteye çıkar çıkmaz geminin küpeşte parmaklıklarına savruldular. Fırtına yanaklarını iğneler gibi kamçılıyordu.</p>

  <p>Kocaman dalgalar geminin ön tarafını kaldırıyor, güverte bir duvar gibi önlerinde yükseliyordu. Ayakta durmak mümkün değildi. Gemideki bütün tahta kaplamalar gacırdayıp çatırdıyordu. Limandaki dalgalar henüz güverteyi basacak yükseklikte değildi, ne var ki rüzgârın savurduğu köpükler ince sis haline girip görüşlerini daraltıyordu. Güvertenin zeminine yapışarak dikkatli dikkatli sürünüp sonunda üçü birden geminin burnuna vardılar. Gemiyi şamandıraya bağlayan halatların geçirilmiş olduğu babaya sarıldılar.</p>

  <p>Aşağı yukarı yirmi metre kadar ötede, beyaz boyası karanlıkta parıldayan şamandırayı belli belirsiz gördüler. Çelik halatlar gacırdıyor, haykırıyormuş gibi sesler çıkarıyordu. Kuvvetli bir rüzgâr yüklenip de gemiyi havalara kaldırınca şamandıra dalgaların karanlığı içine gömülüyor, küçücük görünüyordu.</p>

  <p>Pruvadaki babaya sıkı sıkı sarılmış üç kişi birbirinin yüzüne bakıyor ama hiç konuşmuyordu. Kafalarını aralıksız kırbaçlayan tuzlu sular yüzünden üçü de gözlerini açık tutmakta zorlanıyordu. İşin garibi, rüzgârın uğultulu saldırıları ile denizin kükremesi, kendilerini saran engin geceye hiddetli bir sükûnet havası veriyordu.</p>

  <p>Üçünün görevi, Utajima-maru’yu şamandıraya bağlayan halatları gözetmekti. Adamakıllı gerilen halatlar, fırtınanın kudurmuşluğu içinde ne var ne yok, her şey bir o yana bir bu yana sallanıp dururken, bu tablonun tek değişmez ve düz hattı olarak kalıyordu. Bu halatları gözlerini ayırmadan büyük bir dikkatle izlemek içlerinde güçlü bir inancın yeşermesini sağlıyordu.</p>

  <p>Ara sıra rüzgâr birden kesilecekmiş gibi oluyordu, ne var ki böyle anlar üç gencin içine daha fazla korku salıyordu. Çok geçmeden de fırtına bütün ağırlığıyla çatırdayarak üzerlerine çöküyor, havayı korkunç bir gürültüyle baskısı altına alıyordu. Üç genç, seslerini çıkarmadan halatların başında nöbet tutuyorlardı. Halatların hiç durmadan kulak yırtan gıcırtıları neredeyse fırtınanın kükremesini bastırıyordu.</p>

  <p>“Şuraya bakın!” diye bağırdı Yasuo titreyen bir sesle.</p>

  <p>Babaya sarılı halatların birinde felaket doğuracak bir gacırtı baş göstermişti. Halat biraz yana kayıyormuş gibi görünüyordu. Gözleri önündeki babada ne olduğunu anlayamadıkları bir tuhaflık vardı.</p>

  <p>Tam o sırada, karanlıktan bir çelik halat hızla fırlayıp bir kırbaç gibi vınlayarak üzerlerinden geçti, şakırdayarak babaya çarptı. Bereket tam zamanında yana çekilmişlerdi; yoksa etlerini kemiklerinden ayıracak kadar şiddetle gelen kopuk halat, az kalsın çarpacaktı. Sanki canlı bir yaratıkmış da o anda can çekişiyormuş gibi çığlıklar atan halat, gecenin karanlığında güvertede eğrilip bükülüyordu. Neden sonra bir yarım çember şekline girip sakinleşti.</p>

  <p>Artık durumu kavramış olan üç genç sapsarı kesildiler. Demek gemiyi şamandıraya bağlayan dört halattan biri kopmuştu. Biraz sonra öbür üç halatın da kopmayacağını kim garanti edebilirdi?</p>

  <p>“Kaptana haber verelim,” diyen Yasuo, babayı bıraktı. İki büklüm, eğilip kalkarak, sallanarak, öteye beriye tutuna tutuna ilerleyerek kaptan köprüsüne kadar gitti, durumu kaptana bildirdi.</p>

  <p>İriyarı bir adam olan kaptan, kılı kıpırdamaksızın durdu ya da hiç değilse korktuğunu göstermedi.</p>

  <p>“Öyleyse bir cankurtaran halatı atmamız şart. Tayfun gece saat birde en yüksek noktasına ulaştı, onun için artık tehlike yok, bir cankurtaran halatı atabiliriz. İçinizden biri şamandıraya kadar yüzüp halatı bağlasın...”</p>

  <p>Kaptan, kumandayı kaptan köprüsündeki ikinci serdümene bırakıp birinci serdümenle Yasuo’yu izledi, geminin burnuna kadar gitti. Koca bir pirinç topunu sürükleyen fareler gibi, cankurtaran halatını ve onu şamandıraya bağlamak için kullanacakları ince bir urganı arkalarından çekiyor, aynı zamanda da adım adım, kaptan köprüsünden geminin burnundaki babaya giden yolu, canları dişlerine takılarak almaya çalışıyorlardı.</p>

  <p>Şinji ile öteki genç gemici, soran gözlerle adamlara bakıyorlardı. Kaptan onlara doğru eğilip yüksek sesle bağırdı:</p>

  <p>“Delikanlılar, bu cankurtaran halatıyla şamandıraya kadar yüzmeyi hanginiz göze alıyor?”</p>

  <p>Sessizlik. Güverte üzerinden geçen, sadece rüzgârın ıslığı...</p>

  <p>“İçinizde yürekli biri yok mu?” diye bağırdı kaptan yeniden.</p>

  <p>Yasuo’nun dudakları titriyordu. Kafasını omuzlarının arasına çekmişti.</p>

  <p>“Ben yüzerim!” diye bağıran Şinji’nin canlı sesi duyuldu birden. O sırada delikanlının beyaz, güzel dişlerinin gecenin karanlığında parıldamasından, gülümsediği anlaşılıyordu.</p>

  <p>“Peki öyleyse, hadi bakalım.”</p>

  <p>Şinji ayağa kalktı. Bir süredir fırtınaya boyun eğip güvertenin zemininde süründüğü için utanç duyuyordu. Gecenin karanlık derinliğinden gelip üzerine yüklenen rüzgâr bütün ağırlığıyla vücuduna abanıyordu. Ama o ayaklarının üzerinde sapasağlam duruyordu. Küçük balıkçı teknesinin yakalandığı fırtınalara alışkın olan delikanlıya, altında yükselip alçalmakta olan güverte, dengesini az buçuk yitirmiş bir kara parçası gibi geliyordu.</p>

  <p>Şinji durup etrafı dinledi.</p>

  <p>Tepesinde tayfun kıyameti koparıyordu. Doğanın sessiz ve huzurlu anlarının yanında, böylesine çılgına dönmüş halleri de Şinji için aynı derecede davetkâr geliyordu. Yağmurluğunun altında ter, küçük dereler halinde üzerinden akıp gidiyordu. Göğsüyle sırtı sırılsıklamdı. Yağmurluğunu çıkartıp bir kenara fırlattı. Beyaz atletiyle kalan Şinji, yalınayak fırtınanın karanlığına doğru süzüldü.</p>

  <p>Kaptanın emri üzerine dört kişi cankurtaran halatının bir ucunu babaya bağladılar, öbür ucuna da urganla düğüm attılar. Fırtına altında iş çok yavaş ilerliyordu.</p>

  <p>Halat sağlama alındıktan sonra kaptan Şinji’ye urganın serbest ucunu verip kulağına seslendi:</p>

  <p>“Bunu beline bağlayıp öyle yüz... Şamandıraya varınca, cankurtaran halatını çekip bağlarsın.”</p>

  <p>Şinji urganı kemerinin üzerinden iki kere vücuduna doladı. Sonra, geminin burnuna iyice yaklaşıp aşağıdaki denize baktı. Aşağıda, geminin burnuna çarpıp çatlayan dalgalarla köpüklerin altında, dans ediyormuş gibi dönüp durmakta olan kapkara, göze görünmeyen bir deniz vardı. Bu denizin, tehlikeli bir tutkuya boyun eğiyormuş gibi görünen hareketleri tahmin edilemez bir dengesizlik içindeydi. Yuvarlanarak yaklaşan her dalganın yükselmesiyle gerilemesi bir oluyor, sonra, döne döne dibe doğru inen bir girdap haline giriyordu.</p>

  <p>Şinji, gemicilerin kamarasında asılı ceketinin cebine sakladığı Hatsue’nin resmini düşündü. Ama rüzgâr bu düşünceyi kafasından hemen silip götürdü. Delikanlı geminin burnundan aşağı atladı.</p>

  <p>Şamandıra aşağı yukarı gemiden yirmi metre kadar uzaktaydı. Şinji’nin kolları, kendi yaşıtlarını alt edebilecek kadar güçlü, kendisi de Uta-Jima’nın çevresini beş kere dolaşabilecek kadar iyi bir yüzücüydü. Ne var ki gücü bu yirmi metreyi yüzmeye yetecek gibi görünmüyordu.</p>

  <p>Genç balıkçı, kollarında korkunç bir ağırlık hissediyordu. Dalgaların arasında ilerlemeye çalışırken sanki göze görünmez bir gürz kollarına vurup duruyordu. Vücudu dalgalar tarafından öteye beriye atılıyor, suyun gücüne karşı koymaya, onunla güreşmeye uğraşırken, bütün çabası boşa gidiyordu.</p>

  <p>Sık sık, şamandırayı yakalayacak kadar yaklaştığını sanıyor ama dalgaların arasında yükseldiğinde şamandıranın hâlâ çok uzakta olduğunu görüyordu.</p>

  <p>Genç balıkçı, bütün gücünü kullanarak yüzüyor, suyun direncini ancak santim santim kırabiliyordu. Bir matkap, sert bir kayada kendine yol açmaya uğraşıyordu sanki.</p>

  <p>Eli şamandıraya değer değmez, şamandıra elinden kaydı, sular onu yeniden geri çekti. Ama bir süre sonra şansına bir dalga gelip onu yeniden ileri fırlattı. Göğsünden şamandıraya çarpacakmış gibi olduğu sırada, dalga Şinji’yi hafif bir sallantıyla yukarı kaldırıp şamandıranın üzerine oturttu.</p>

  <p>Şinji, derin bir nefes aldı. Rüzgâr, ağzını ve burun deliklerini öylesine doldurmuştu ki bir an için soluğu kesilince, üzerine aldığı görevi bile unuttu.</p>

  <p>Şamandıra, kendisini kapkara denize teslim etmiş, bir o yana bir bu yana sallanıyor; dalgalar bir an bile ara vermeden gümbürtüyle şamandıraya çarpıp duruyordu.</p>

  <p>Şinji, fırtınaya kapılıp sürüklenmemek için şamandıraya yaslandı. Beline bağlanmış halatı çözmeye koyuldu. Islak düğüm çok zor çözülüyordu.</p>

  <p>Bu işi başardıktan sonra urganı çekmeye başladı. O sırada dönüp gemiye baktı. Burundaki babaya sarılmış dört adamın gölgelerini görüyordu. Balıkçı gemisinin pruvasında, vardiyada olan adamlar da gözlerini ona dikmişlerdi. Bütün bunlar olsa olsa yirmi metre uzakta olmakla beraber gözüne çok uzak göründü. Birbirine bağlı duran gemilerin gölgeleri yan yana havalara yükseliyor, sonra yeniden dalgalara gömülüyordu.</p>

  <p>Rüzgârın ince urgana karşı direnci azdı. Bundan ötürü oldukça kolay çekiliyordu, ne var ki sonuna doğru Şinji bir ağırlık hissetti. Çapı on iki santimetrelik cankurtaran halatını çekmeye başlamıştı. Şinji bir an denize düşer gibi oldu.</p>

  <p>Rüzgâr bütün gücüyle cankurtaran halatına karşı koyuyordu ama sonunda Şinji bir ucunu yakalamayı başardı. Halat öylesine kalındı ki, Şinji’nin kocaman eli bile tamı tamına saramıyordu.</p>

  <p>Şinji umutsuzluk içinde uğraşıp duruyordu. Ayaklarını şamandıraya dolayıp halatı iki eliyle çekmenin daha kolay olacağını düşündü ama fırtına buna müsaade etmiyordu. Bütün gücünü halata verince, denizin dibine çekilecekmiş gibi oluyordu. Islanmış vücudu cayır cayır yanıyor, yanakları ateşler içinde, şakakları fena halde zonklayıp duruyordu.</p>

  <p>Neden sonra cankurtaran halatını şamandıraya bir kere dolamayı başardı, ondan sonra da iş kolaylaştı. Halat bir tür dayanak olmuştu ona, artık vücudunun bütün ağırlığıyla halata abanabiliyordu.</p>

  <p>Halatı şamandıraya bir daha dolayıp dikkatle sağlama aldı. Sonra, çabasının başarılı olduğunu göstermek için gemiye el salladı.</p>

  <p>Gemideki dört adamın, selamına nasıl karşılık verdiklerini iyice gördü. Bir an içinde, ne kadar yorgun olduğunu unutuverdi. Yaradılışındaki yaşama sevinci yeniden dirildi, iliklerinde taze güç dolaştı. Yüzünü fırtınadan ters dönüp derin bir soluk aldı ve geriye yüzmek üzere yeniden dalgalara atıldı.</p>

  <p><br /></p>

  <p>Adamlar güverteden bir halat atıp Şinji’yi yukarı çektiler. Genç balıkçı güverteye çıkar çıkmaz, kaptan kocaman eliyle omzuna bir şaplak indirdi. Şinji öylesine halsizdi ki, neredeyse bayılacaktı ama erkekçe iradesi yine ayakta tuttu onu.</p>

  <p>Kaptanın emri üzerine Yasuo, Şinji’yi gemiciler kamarasına götürdü. Vardiyası olmayan iki gemici de Şinji’nin vücudunu silerek kuruladı. Ranzasına uzanır uzanmaz derin bir uykuya daldı Şinji. Fırtına kükrese de, kudursa da, Şinji’yi derin uykusundan uyandıramazdı artık.</p>

  <p>Ertesi sabah gözlerini açtığında, güneş ışınları yastığına düşmekteydi. Yuvarlak lumbozdan dışarı bakınca tayfun dindikten sonraki kristal aydınlığında mavi gökyüzünü, tropikal güneşinin altındaki çıplak tepeleri ve durgun, ışıltılı denizi gördü.</p>
</body>
</html>
