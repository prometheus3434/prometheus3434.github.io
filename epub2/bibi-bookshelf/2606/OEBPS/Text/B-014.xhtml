<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img3"><img src="../Images/6.jpg" width="600" height="120"/></p>

  <h2>ON DÖRT</h2>

  <p>STAUNTON İLE LEXINGTON ARASINDA BİR YERDE UYKUYA dalmışım. Gözlerimi açtığımda karşımda Virginia’nın eski Walmart’ı olan büyük, beyaz Roanoke binasını gördüm.</p>

  <p>Mavi tabela binanın yan tarafında asılı durmaya devam ediyordu. Mega mağazayı tanımamı sağlayan tek işaret buydu. Birkaç başıboş market arabası otoparkta amaçsızca dolanıyor, rüzgârın ruh hâline göre bir o yana bir bu yana savruluyordu. Bir iki terk edilmiş araba ve yeşil çöp konteynerlerinin dışında devasa otopark bomboştu. Kıyamet, öğleden sonra güneşinin o turuncu ışığı altında Virginia’yı çoktan vurmuş gibi görünüyordu.</p>

  <p>Salem’e ise sesimizi duyuracak kadar yakındık. On dakikalık yol. Bu düşünce ile mideme bir sancı saplandı.</p>

  <p>Liam bir kez daha tek başına gitmek istedi. Zu'nun plastik eldivenini omzumda hissettim yine. Yüzünde nasıl bir ifade oluştuğunu bilmek için bakmama gerek yoktu. O da Liam’ın bu cehennem çukuruna benzeyen yere tek başına gitmesini istemiyordu benim gibi.</p>

  <p><i>Bu yüzden onlarla kalmayı seçtin,</i> diye hatırlattım kendime. Onları korumak için. Ve o anda bana en çok ihtiyacı olan insan yürüyüp uzaklaşıyordu.</p>

  <p>Betty'den atlayıp indim.</p>

  <p>"Bir sorun olursa kornayı üç kez çalın," dedim ve kapıyı arkamdan kapattım. Liam da duymuş olmalıydı. Paslı market arabalarından birine yaslanarak beni beklemeye başladı.</p>

  <p>"Seni Betty'ye geri dönmen konusunda ikna edebilecek miyim?"</p>

  <p>"Hayır," dedim. "Hadi gidelim."</p>

  <p>Elleri ceplerinde bir adım arkamda yürümeye başladı. Gözlerini göremiyordum ama yıkık dökük kapılara doğru yorgun yürüyüşü bana her şeyi anlatıyordu.</p>

  <p>"Bana daha önce burayı nereden bildiğimi sormuştun..." dedi kapıya yaklaştığımız sırada.</p>

  <p>"Hayır...yani önemli değil. Biliyorum, beni ilgilendirmez."</p>

  <p>"Yeşil," dedi Liam. "Önemli değil. Sadece nereden başlayacağımı bilmiyorum. Biliyor musun, Chubs da ben de saklanıyorduk. Yani ikimiz için de hoş bir durum değildi bu tabii. Ama en azından o büyükanne ve büyükbabasının Pennsylvania'daki kulübelerinde kalabiliyordu."</p>

  <p>"Ah, ama sen bu şık Amerikan kurumunda saklanma zevkini yaşadın."</p>

  <p>"Diğer yerlerin yanında," dedi Liam. "Ben... Zu'nun önünde, o zamanlarla ilgili konuşmaktan hoşlanmıyorum. Bundan sonraki yaşamının böyle olacağını düşünmesini istemiyorum."</p>

  <p>"Ama ona yalan söyleyemezsin," dedim. "Onu korkutmak istemediğini biliyorum ama hayatı zor olmayacakmış gibi de davranmamalısın. Bu adil değil."</p>

  <p>"Adil değil mi?" Gözlerini kapatıp derin bir soluk çekti içine. Tekrar konuşmaya başladığında sesine o her zamanki tatlı ton geri gelmişti yine. "Boş ver, unutalım."</p>

  <p>"Hey," dedim kolunu tutarak. "Anlıyorum, tamam mı? Ben senin tarafındayım. Ama her şey çok kolay olacakmış gibi de davranamazsın. Bunu ona yapma... sonra daha büyük bir hayal kırıklığı yaşamasına yol açma. Ben kampta, sevgili anne ve babalarının hep yanlarında olacağını düşünen binlerce çocukla birlikte büyüdüm. Hepsi <i>-hepimiz-</i> sonunda ciddi hasarlı insanlara dönüştük."</p>

  <p>"Hey hey," dedi Liam bir anda yüzündeki tüm öfke izleri silinerek. "Sen hasarlı falan <i>değilsin."</i></p>

  <p>İşte buna sonuna kadar itiraz edebilirdim.</p>

  <p>Walmart’ın cam kapılarını her kim açtıysa onları saklayacak bir yer bulmakta pek de başarılı olamamıştı. Kırık cam parçaları çimento zeminin üzerini kaplamış, siyah metal çerçevelerin onlarca metre ilerisine savrulmuştu. Üzerlerine basarak, normalde güvenliğin beklemesi gereken o ufak, tuhaf yere adımımızı attık.</p>

  <p>Liam’ın ayağı tozla kaplı yerde birden kaydı. O şaşkınlık içinde homurdanırken hemen tutmak için kolumu uzattım. Doğrulmasına yardım ederken bile onun bakışları hâlâ yerde bulunan bir düzine ayak izindeydi.</p>

  <p>Her şekil ve boyutta ize rastlanabiliyordu. Bir erkek yürüyüş botunun tırtıklı izinden, küçük bir çocuğun spor ayakkabısının helezon desenli izine kadar hepsi taze hamurdan kesilmiş kurabiyeler gibi belirgindi.</p>

  <p>"Eski olabilirler," diye fısıldadım.</p>

  <p>Liam başıyla onayladı ama yanımdan da ayrılmıyordu. İkimizi de kandıramamıştım.</p>

  <p>Mağazanın elektriği bir süre önce kesilmişti ve uzun süredir böyle kapıları açık bir şekilde beklediği belliydi. Sessizliği bozarak yakındaki rafların arasından gelen çıtırtıyı duymamızla Liam’ın kendini önüme atması bir oldu. "Bu..." diye başladım ama elini sallayarak beni hemen susturdu. Rafları izleyerek beklemeye başladık.</p>

  <p>İpek gibi yumuşak, karamel rengi kürkü ve kocaman siyah gözleriyle tatlı mı tatlı bir geyik, devrilmiş dergi raflarının ardından kendini gösterdiğinde Liam ile birbirimize bakıp bir kahkaha patlattık.</p>

  <p>Liam bir kez daha parmağını dudağına götürerek beni susturdu ve eliyle ilerlememi işaret etti. Bakışları önümüzde duran birbirinin aynı kasalara kenetlenmişti. Biri mağazadaki market arabalarını alıp şeritlere sokarak yolu kapamayı denemişti. Sanki istenmeyen misafirlerden koruyacak bir duvar inşa etmek ister gibi. Plastik sepet yığınını devirmemeye özen göstererek, dikkatlice üzerlerinden tırmanıp en yakındaki kasanın taşıma bandına çıktık. Bulunduğum yerden diğer çıkışın önüne yığılmış rafları görebiliyordum. Sanki bir noktada içinden dev bir şey geçmiş ve bu geçici barikatı delmiş gibi görünüyordu.</p>

  <p><i>Bunu ne yapmış olabilir ki?</i></p>

  <p>Bence Psi olsun ya da olmasın her türden insan, bir yerin anılarına işler bir tarafıyla. Özellikle de dehşet ve çaresizlik gibi güçlü duygular, mekânda öyle bir iz bırakır ki o ortama onlardan sonra girecek kadar şanssız olanlar bunu hemen hisseder. Sanki karanlık, tek parmağını uzatmış çenemin altını okşuyor; kulağıma, ona doğru eğilip sırlarını öğrenmemi fısıldıyordu.</p>

  <p>Burada korkunç bir şey olmuş, diye düşündüm ensemden aşağı buz gibi bir şeyin indiğini hissederken. Rüzgâr, kırık kapıdan içeri uğuldayarak giriyor, ensemdeki tüyleri diken diken etmeye yeten ürkütücü bir şarkı mırıldanıyordu.</p>

  <p>Gitmek istiyordum. Burası güvenli bir yer değildi. Burası Zu’ya ya da Chubs’a uygun bir yer değildi. Peki, öyleyse Liam neden ilerlemeye devam ediyordu? Tepemizdeki acil durum lambaları, yanıp sönerken bir kutuya hapsolmuş sinekler gibi vızıldıyorlardı. Altlarındaki her şey, hastalıklı bir izlenim veren yeşil bir ışıkla aydınlanmıştı. Liam ilk koridorda hızla ilerlerken koridorun sonundaki karanlık onu büsbütün yutacakmış gibi görünüyordu.</p>

  <p>Boş metal raflardan oluşan bir denizi andıran bu yerde ilerliyordum. Rafların yarısı ya yere devrilmiş ya da görünmez bir ağırlık altında ezilen bölmeleri ile diğer raflara yaslanarak yan yatmıştı. Yere düşmüş losyonlar, ağız gargaraları ve ojelerin arasında yürürken ayakkabılarım gıcırdıyordu. Geçmişte çok önemli olduğu düşünülen şeyler şimdi çöp olmuştu; kimse yüzlerine bile bakmıyordu artık onların.</p>

  <p>Liam’a yetiştiğimde parmaklarım, ceketinin o yumuşak derisine tutundu. Bu hafif dokunuşla hemen arkasını dönüp sevinçle parlayan mavi gözleriyle baktı yüzüme. Ben de bu yaptığıma şaşırmıştım. Hemen bir adım geri çekilip elimi yanıma çektim. Bunu yapmak o anda çok doğal bir şeymiş gibi gelmişti. Düşünmüyor, yalnızca ona yakın olmaya çok net ve gerçek bir şekilde ihtiyaç duyuyordum.</p>

  <p>"Bence buradan gitmeliyiz," diye fısıldadım. "Burada beni huzursuz eden bir şey var." Bunun, rüzgârın tuhaf çığlıklarıyla ya da eski mağazanın çatı kirişlerinin arasında gezen kuşlarla bir ilgisi yoktu.</p>

  <p>"Bir şey olmayacak," dedi. Sırtını yeniden bana dönmüştü ama bu defa cebindeki elini çıkartmış, karanlığın içinde bana doğru uzatmıştı. Bunu öne çıkmamı işaret etmek için mi yoksa elini tutmamı istediği için mi yaptığını anlayamamıştım. İkisine de cesaretim yoktu zaten.</p>

  <p>Mağazanın sağ arka köşesine doğru yan yana yürüdük. Tüm donanımı ve ampulleriyle olduğu gibi duran bu bölmenin, diğer rafları boşaltan insanların talanına uğramadığı belliydi.</p>

  <p>Nereye doğru gitmekte olduğumuzu anında anlamıştım. Başkaları çarşaf yerine kullandıkları mavi şişme botlarıyla buraya kendi küçük kamplarını kurmuşlardı. Bir soğutucunun üzerinde birkaç boş kraker ve kek kutusu; onların üstünde de küçük, pilli bir radyoyla bir el feneri duruyordu.</p>

  <p>"Vay canına, bunların hâlâ burada olduğuna inanamıyorum," dedi Liam kollarını bağlamış bir şekilde birkaç adım önümde dururken. Çatlamış beyaz fayansın üzerindeki düzinelerce nota takıldı gözlerim. Neredeyse ayaklarının dibindeki kan lekelerini göremeyecek kadar dikkatimi dağıtmıştı bunlar.</p>

  <p>Dudaklarım aralandı.</p>

  <p>Beni rahatlatması gerekiyormuş gibi, "Eskiden kalma," dedi Liam hemen.</p>

  <p>Liam elini uzatmış, yüzüne zoraki bir gülümseme yerleştirmişti. İçimde tuttuğum nefesi vererek elini tuttum.</p>

  <p>Ellerimiz birleştiği saniye gördüm onu. Siyah duvarın üzerindeki acil durum lambası tıpkı bir projektör gibi üzerine yansıyor, oraya yazılmış kocaman ψ'yi ve yanındaki -gayet açık- HEMEN ÇIKIN mesajını aydınlatıyordu.</p>

  <p>Kalın ve yamru yumru harfler ağlıyor gibiydi. Lamba önce çatırdayıp sonra büyük bir patırtıyla sönmüş olsa da yine de kendimi Liam’ın elinden kurtarıp spreyle boyanan mesajın önüne attım. Çünkü o koku... kelimelerin öyle aşağı süzülüşü... Parmaklarımı Psi sembolünün üzerine bastırıp çektiğimde siyah boya parmaklarıma bulaştı.</p>

  <p>Aman Tanrım. Tazeydi bu.</p>

  <p>Liam bana uzandığı anda hissettiğim o tuhaf yanma hissi... Bakışlarımı, bir alev görmeyi bekleyerek Zu'nun bana verdiği o saçma elbiseye diktim. Tam o sırada kendimi yerde buldum birden. Liam’ı da üzerimde. Sanki fayansların arasında baş gösteren papatyalarmışız gibi biçilivermiştik.</p>

  <p>Liam’ın omzu göğsüme çarptığı anda ciğerlerimdeki tüm havanın boşaldığını hissettim. Tam olarak ne olduğunu görmek için başımı kaldırmaya yeltendim ama üzerimde, beni sırtüstü yere seren ve görünmez bir taş gibi çöken bir ağırlık vardı. Liam da aynı ağırlığın etkisiyle üzerime yapışmıştı.</p>

  <p>Sırtımın altındaki zemin buz gibiydi ama tüm dikkatim şimdi yanağıma baskı yapan omzundaydı. Ellerimiz aramızda kalmıştı ve bir anlığına da olsa birimizin nerede bitip diğerinin nerede başladığını bilememenin o tuhaf huzursuzluğunu yaşadım. Liam güçlükle yutkunduğunda boğazında atan nabzını duyacak kadar yakındım ona.</p>

  <p>Önce elini kaldırmak için kıpırdandı. O güçlü bedenindeki tüm kasları sıkıyordu. "Hey!" diye bağırdı sonra. "Kim var orada?"</p>

  <p>Aldığımız tek cevap, görünmez ellerden gelen yeni bir darbe olmuştu. Bir anda ikimiz de zeminde sürüklenmeye başladık. Liam’ın deri ceketi tozlu zeminde kaydıkça gıcırdıyordu. Liam’ın başının arkasındaki acil durum lambalarının baş döndürücü bir hızla akıp geçtiklerini, tek vücut olmuş bir ışıkmış gibi yandıklarını görüyordum. Biz koridorlarda kayarken isyankâr bir kahkaha da bizi izliyordu. Altımızdan, üstümüzden, sanki her yanımızdan geliyordu ses. Göz ucumla hareket eden karanlık bir figür gördüğümü sandım ama bir insandan çok bir canavarı andırıyordu. Yırtık duş perdelerinin, vücut losyonlarının, çamaşır sularının arasından geçerek mağazanın önündeki kasalara sürüklendik.</p>

  <p>"Kes şunu!" diye bağırdı Liam. "Biz..."</p>

  <p>Hayatta bir kez bile duysanız asla unutmayacağınız bazı sesler vardır. Kırılan bir kemiğin sesi. Bir dondurma kamyonetinden yükselen şarkı. Cırt cırt bandın sökülmesi. Bir silahın açılan emniyet kilidi...</p>

  <p><i>Hayır,</i> diye düşündüm. <i>Hayır, şimdi olamaz... Burada olamaz!</i></p>

  <p>Ödeme bölgesinde acı verici bir şekilde durduğumuzda aklım başımdan tamamen gitmişti. Mağazanın kapalı ışıklarından biri parlamadan hemen önce ızdırap dolu bir sessizlik yaşanmıştı. Sonra kasalar yanmaya, taşıma bandı akmaya başladı. Önce ilki, sonra İkincisi, sonra üçüncüsü... Kasaların önündeki numaralar da aynı şekilde yanmış; mağazanın içinde gözümle takip edemeyeceğim kadar çok tabela ve işaret belirmişti birden.</p>

  <p>Önce bunun Beyaz Gürültü olduğunu sandım çünkü binanın güvenlik alarmları, interkom sistemleri ve tüm satış ekranları aynı anda açılmıştı; yüzlerce kulak patlatıcı sesin arasında kalmıştık. Tavandaki lambalar sıra sıra yanarken yıllardır boş ve tozlu duran damarlarından elektrik akmaya başlamıştı.</p>

  <p>Liam ile aynı anda dönüp Zu'yu gördük. Çıplak elini havaya kaldırmış, bir ödeme koridorunda dikiliyordu. Chubs da kül rengine dönen yüzüyle hemen yanındaydı.</p>

  <p>Zu'nun güç akımından yalnızca birkaç saniye sonra kasalardaki ışıklar, havai fişekler gibi patlamaya ve yerlere beyaz-mavi kıvılcımlar saçmaya başladılar.</p>

  <p>Sanırım bunu, bize kaçabilmek için zaman kazandıracak kadar dikkatlerini dağıtmak için yapmıştı. Göz ucuyla diğer elini ona doğru gelmemiz için salladığını görebiliyordum ama Zu'nun elinin altındaki makine dehşet verici bir parlaklığa ulaşacak kadar ısınmış görünüyordu. Üzerimdeki o görünmez etkinin bir anda kalktığını hissettim. Fakat korku, beni bir ölü gibi hareketsiz bırakıyordu. Zu bırakmayacaktı. Liam ile aklımızdan aynı düşünce, aynı yıkıcı korku geçmiş olmalıydı. İkimiz de ona, durması için bağırarak ayağa fırladık.</p>

  <p>"Kapatın şu kızı!" diye bağırıyordu alarm sesini bastıran bir ses.</p>

  <p>"Zu, bırak artık!" Liam ayağa kalktı ve yakınlardaki bir stanttan düşen güneş kremleri ve sinek ilaçlarına basıp tökezledi. Kollarını havaya kaldırıp kendi yeteneğini kullanarak Zu'yu oradan uzaklaştıracaktı ama Chubs daha hızlı davrandı. Zu'nun diğer elindeki eldiveni çıkarıp kendi eline giydi ve onu çekerek sonunda kolunu metalden ayırdı.</p>

  <p>Işıklar yeniden söndü. Ampullerin patlaması duyulmadan hemen önce Zu'nun yüzünü gördüm. Girdiği transtan çıkmıştı. Kocaman gözleri kıpkırmızı olmuş, kısa siyah saçları dikleşmiş, oval yüzündeki çiller daha bir ortaya çıkmıştı. Bu ani karanlık sayesinde Liam, onu da Chubs’ı da yere yatırabilmişti.</p>

  <p>Ve sonra, tıpkı küçük bir mucize gibi acil durum lambaları yandı yeniden.</p>

  <p>İlk hareket belirtisi bizim gruptan gelmemişti. Şimdi bize saldıranları açık ve net bir şekilde görebiliyordum. Ezilmiş, beyaz raf yığınlarının üzerine tırmanıyorlardı. Dördü de siyahlar içinde, ellerinde havaya kaldırdıkları silahlarıyla saldırmaya hazır görünüyorlardı. İlk düşüncem, gördüğüm her siyah üniformalı karşısında olduğu gibi kaçmaktı. Diğerlerini de alıp buradan hızla uzaklaşmak.</p>

  <p>Ama bunlar PÖK askerleri değildi. Bunlar, yetişkin bile değildi.</p>

  <p>Bunlar yalnızca çocuktu, tıpkı bizim gibi.</p>
</body>
</html>
