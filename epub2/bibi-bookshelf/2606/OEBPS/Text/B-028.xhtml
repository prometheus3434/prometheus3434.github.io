<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img3"><img src="../Images/6.jpg" width="600" height="120"/></p>

  <h2>YİRMİ SEKİZ</h2>

  <p>LİAM HUZURSUZ BİR UYKUYA DALDIKTAN HEMEN SONRA Chubs’ın ayak seslerini duydum; geri gelmişti. Chubs ile birlikte yüzündeki kesikleri ve yaraları antiseptikle temizlerken irkilerek elimi tuttu Liam. Dakikalardır tuttuğum nefesimi, sıktığı avcunu yavaşça gevşetip göz kapakları yeniden kapanmaya başladığında bırakabildim ancak.</p>

  <p>"Yaşayacak," dedi Chubs ifademi gördüğünde. Kalan eşyaları sırt çantama dolduruyordu. "Sabah fena bir baş ağrısıyla uyanacak ama yaşayacak."</p>

  <p>Nöbetleşe uyuduk, en azından uyur numarası yaptık. Bedenim, dışa vurup tüketemediğim öfkeli bir enerjiyle doluydu. Chubs’ın durumu da benden farklı değildi. Tüm bu olup bitenleri çözmek istermiş gibi kendi kendine mırıldandığını görebiliyordum.</p>

  <p>Sonra kulübenin beton merdivenlerinde yine ayak sesleri duymaya başladık ve ikimiz de yerimizden kalktık.</p>

  <p>"Lizzie..." Kapımızın önündeki çocuklardan biriydi konuşan. "Sen..."</p>

  <p>Yanlarından geçip kapıyı öyle hızlı açtı ki duvara çarptı. Liam bir anda gözlerini açmış, öncekinden daha şaşkın ve kafası karışmış bir hâlde neler olduğunu anlamaya çalışıyordu.</p>

  <p>"Ruby!" dedi doğrudan bana bakarak. Yüzü bembeyazdı. Saçları, kulağına taktığı onlarca küpenin arasına dolanmıştı. Ancak asıl kanımı donduran, ellerinde gördüğüm kandı.</p>

  <p>"Clancy," dedi nefes nefese koluma yapıştığında. "O, birden... birden düşüp deli gibi titremeye ve kanamaya başladı ve ben ne yapacağımı bilemedim ama bana seni getirmemi söyledi çünkü sen ne olduğunu bilirmişsin... Ruby, lütfen, lütfen yardım et!"</p>

  <p>Ellerindeki ıslak kana baktım.</p>

  <p>"Bu bir tuzak," dedi Liam yatağından. "Ruby, sakın..."</p>

  <p>"Gerçekten yaralıysa Ruby değil, <i>benim</i> gelmem gerek," dedi Chubs Lizzie'ye.</p>

  <p>"Ruby!" diye bağırdı sanki öylece duruyor olmama şaşırmış gibi. "Çok fazla kan vardı... Ruby, lütfen, <i>lütfen,</i> ona yardım etmelisin!"</p>

  <p>Benim gerçekten aptal olduğumu düşünüyordu, değil mi? Yoksa etki alanının bu kadar geniş olduğunu mu sanıyordu? Liam’a yaptıklarını unutup onun yanına koşacaktım, öyle mi? İçimde biriken öfkeyle başımı salladım. Yeteneklerimi kullanmak için fazlasıyla <i>toy</i> ve <i>ödlektim</i> demek.</p>

  <p>Şimdi göreceğiz bakalım.</p>

  <p>Liam zorlukla doğrulup oturdu. "Onu tanıyorsun," dedi. "Bunu yapma, bunu..."</p>

  <p>"Bana nerede olduğunu göster," dedim onların tüm itirazlarına rağmen. Chubs’a döndüm. "Liam’ın yanında kalmalısın, anladın mı?" <i>Ona göz kulak olmalısın çünkü ben yapamam.</i> "Her şeyi yoluna koyacağım."</p>

  <p><i>Bizi</i> buradan kurtaracaktım. Ne Mike’a ne de tesadüflere bırakacaktım bu işi. <i>Ben</i> yapacaktım. Üstelik yeteneklerim karşısında Clancy’nin yüzünün gevşediğini görmek, zihnine girmek için harcayacağım tüm çabaya değecekti. Bunu yapmak için bana ihtiyacım olan her şeyi o öğretmemiş miydi?</p>

  <p>Liam’ın bana seslendiğini duysam da Lizzie’nin koluna girip şaşkın çocukların ve kulübelerin arasından geçtim. Dışarıda hava neredeyse on derece soğumuştu.</p>

  <p>Yanaklarından kocaman damlalar süzülüyordu. "O depodaydı ve biz... biz şeyden... bahsediyorduk ki..."</p>

  <p>"Tamam," dedim sırtını sıvazlayarak. Bahçeden geçip ofisin arka merdiveninden çıktık. Anahtarlarını güçlükle kilide yerleştirmeye çalıştı ama bir türlü açmayı beceremedi. Kapıyı tekmelemek zorunda kaldım çünkü Lizzie içeri doğru atılmaktan başka bir şey yapamayacak kadar aklını yitirmiş durumdaydı. Koridor da mutfak da boştu. Tüm bina sarımsaklı domates sosu gibi kokuyordu. Herkes yemek hazırlığı için dışarıda olmalıydı.</p>

  <p>Clancy dışında herkes. Deponun orta yerinde, acıbadem kurabiyesi kutularının olduğu rafa yaslanmış duruyordu.</p>

  <p>Lizzie hemen odanın sağ arka köşesine koşarak dizlerinin üzerine düştü. Titreyen elleriyle sadece havayı tuttuğundan habersiz, yere kapanmıştı. "Clancy," diye bağırdı. "Clancy, beni duyuyor musun? Ruby burada, bak... <i>Ruby, </i>buraya gelsene!"</p>

  <p>Midem bir anda altüst olmuştu. En kötü şüphelerimin gerçek olduğunu öğrenmenin beni bu kadar üzmesini beklemiyordum.</p>

  <p><i>Neden böyle olmak zorunda?</i> diye düşündüm ona bakarken. <i>Neden?</i></p>

  <p>"Geldin, gerçekten geldin," dedi Clancy bıkkın bir ses tonuyla. Sanki bir kâğıt parçasından okuyormuş gibi hissizdi sözleri. "Sağ ol, Ruby. İhtiyacım olduğunda yardıma gelmeni takdir ettim."</p>

  <p>"Niye orada dikilip duruyorsun?" diye haykırdı Lizzie. "Ona yardım etsene!"</p>

  <p>"Sen hastasın," dedim başımı sallayarak. Clancy bana yanaşmaya başladığında ben de odanın diğer tarafında yere kapanan Lizzie'ye doğru yürümeye başladım. "Kes şunu, geldim işte. Ona daha fazla işkence etmenin bir anlamı yok," dedim.</p>

  <p>"Ben ona işkence etmiyorum," dedi Clancy. "Sadece biraz oynuyorum." Sonra sözlerini haklı çıkarmak ister gibi bağırdı. "Liz, kapa çeneni!"</p>

  <p>Kız anında sustu. Isırdığı dudağından bir damla kan aktı. Ellerini alıp avuçlarına bakmak için çevirdim. Kan, kendi bileklerindeki kesiklerden geliyordu.</p>

  <p>"Ne istiyorsun benden?" diye sordum bir hışımla. "Sana bildiğim her şeyi anlattım. Söylemediklerimi de zihnime girip kendin gördün zaten!"</p>

  <p>Clancy’nin kıyafetini ancak o anda fark ettim. Güzel, ütülü, siyah pantolon, üzerinde tek bir leke bile olmayan bembeyaz bir gömlek ve tıpkı Lizzie’nin çenesinden damlayan kan kadar kırmızı bir kravat.</p>

  <p>"Seni sadece biraz daha burada tutacağım," dedi. "Sonra gidebiliriz."</p>

  <p>"Peki, tam olarak nereye gideceğiz acaba?" Bakışlarım başının arkasındaki rafa takıldı. Metal kaşıklar ve karıştırma kaplarıyla dolu olan rafa.</p>

  <p>"Sen nereye istersen," dedi. "Mavi’nin sana verdiği söz bu değil miydi?"</p>

  <p>Sakin görünmeye çalışsam da ağzından çıkan o kelime, <i>Mavi,</i> beni öfkelendirmeye yetmişti. Lizzie ruh hâlimdeki bu ani değişikliği fark etti mi bilmem ama Clancy’nin fark ettiği kesindi. Gülümsüyordu. O mükemmel Gray gülüşü. Beni Thurmond'un koridorlarında izleyen o pis gülüşün aynısı.</p>

  <p><i>Güzel,</i> diye düşündüm, <i>bırak beni zayıf zannetsin.</i> Gerçekten onun için bir tehdit oluşturmayacağımı sansın. Ta ki kendini yerde, kendi adını bile hatırlayamaz hâlde bulana dek.</p>

  <p>"Daha iyi bir teklifin var mı?" dedim.</p>

  <p>"Ya varsa?"</p>

  <p>"İnanması çok güç," dedim dikkatini dağıtmak için yaklaşarak. "Beni zerre kadar önemsemediğin düşünülürse. Durumlarımız farklı olsaydı sen benim için kılını bile kıpırdatmazdın, değil mi?"</p>

  <p>Omuzlarını silkti. "Gelirdim elbette. Fakat koşarak değil, yürüyerek."</p>

  <p>"Lütfen Lizzie’nin gitmesine izin ver," dedim. Kızın küçük bir çocuk gibi davranması beni korkutuyordu. Turuncular insanları neden böyle yaratıklara çeviriyorlardı ki?</p>

  <p>"Neden? Çünkü o buradayken hiçbir şey denemeyi düşünemezsin çünkü bu onun da zarar görmesi, hatta belki daha kötüsünün olması anlamına gelebilir." Bunu öyle basit bir şekilde söylemişti ki gerçekten dalga geçtiğini sandım.</p>

  <p>"Bundan nasıl emin olabiliyorsun?" Sesimin dışarıdan daha kuvvetli çıktığını umuyordum. "Onu o kadar da iyi tanımıyorum."</p>

  <p>"Senin anılarını gördüm. Terapistlerin 'fazlasıyla empatik' dedikleri tiplerdensin. Başkasını kırmanı gerektirecek hiçbir şey yapmazsın... en azından bilinçli olarak."</p>

  <p>Bunu öyle büyük bir özgüvenle söylemişti ki ona saldırdığım anda yüzünde oluşan şoku daha da tatlı kılıyordu bu durum. Bu tepkimi hiç beklemiyordu ve beni etkisinin altına almayı da becerememişti. Yüzüne indirdiğim darbe ve yanaklarına geçirdiğim tırnaklarımın acısından olsa gerek homurdanmaya başladı.</p>

  <p>Bağlantı çok hızlı ve güçlüydü. Demek söylediklerinin bir kısmı doğruydu. Yeteneklerimi kullanmayı <i>istiyor olmam</i> gerekiyordu. Onları kontrol edebilmeyi <i>istiyor olmam </i>yeterliydi. Ah, ne çok arzuluyordum bunu o anda. Beynini atomlarına dek parçalamak istiyordum.</p>

  <p>Beyninin karanlık sularından çıkan görüntüler daha önce gördüklerimden çok farklıydı. Kontrollü ve keskin kenarlı o parlak görüntülerin aksine bunlar suya çizilmiş kara kalem resimlere benziyordu. Odaklanmamış, karışık. Ortaya çıkıp bir anda biçimlerini kaybeden yüzler, çamurlu suyun içinde oradan oraya dolaşıyordu. Beyni uyuşmuştu; iki elimle uzanıp kille oynarmış gibi onu yeniden şekillendirebileceğimi hissediyordum.</p>

  <p>"Bırak kızı," dedim boğazındaki elimi sıkarak. Lizzie'yi gönderdiğine dair bir görüntü yolladım zihnine. Bir dakika geçmeden mırıldanmaya başladı. "Lizzie, dışarı... çık."</p>

  <p>Kız kapıya çıktığı anda içimde bir heyecan duydum. Ellerimin altında titriyor, gözlerini kırpıştırıyordu. Ama yo hayır, durmayacaktım.</p>

  <p>"Şimdi," dedim. "Şimdi de bizim gitmemize izin vereceksin."</p>

  <p>Kelimeler dudaklarımdan döküldüğü anda benliğimde bir çözülme hissettim. Tırnaklarımı tenine geçirerek daha sıkı tutunmaya çalıştım. <i>Henüz değil,</i> diye yalvarıyordum, <i>henüz değil... zamana... ihtiyacım...</i></p>

  <p>Nasıl girdiysem o hızla çıkmıştım zihninden ve o lanet olasıca beyaz perde kapanmıştı yüzüme yine. Yeniden üzerine atılsam da bu defa Clancy’nin eli uzanıp bileğimi tutmuştu ve bedenimdeki her bir kasın taşa döndüğünü hissetmiştim.</p>

  <p>"İyi denemeydi, çömez." Clancy bir kütük gibi yere devrilmeme izin vermiş, hatta yanağındaki yarayı incelemek için bir tencerenin yüzeyinden kendi yansımasına bakarken üzerime basmayı da ihmal etmemişti. "Hiç yakıştıramadım sana... Kan bile akıtamamışsın."</p>

  <p>Nefretimi kusmak istiyor fakat kaskatı kesilmiş çenemi oynatamıyordum.</p>

  <p>"Derslerimin biraz da olsa işe yaramış olduğunu görmek güzel," dedi ellerini dağılmış saçlarının arasında gezdirerek. Yüzünü saklayarak raflara döndüğünde pantolonunun kumaşını nasıl sıktığını görebiliyordum. Onu mahvedememiştim belki ama sarsmıştım. "Öğrencilerimin kendilerini denemelerine bir şey demem ama birkaç haftalık egzersizi, yılların deneyimiyle karıştırmaya kalkma sakın!"</p>

  <p>Üzerimde uyguladığı o zihin tuzağı her neyse onu çözmeye çalışıyordum. Ayak parmaklarıma bakıp teker teker hareket ettiklerini hayal ettim... Hiçbir şey olmadı. <i>Kahretsin!</i></p>

  <p>Belki de ben insanların hafızalarını silebiliyorken o da onları taşa çevirebiliyordu.</p>

  <p>İlk çığlık, motor seslerinden hemen bir saniye sonra geldi. Dışarıdaki ağaçların arasından hiç de doğal olmayan bir rüzgâr esiyordu. Dallar, sanki dikkatimizi çekmek ister gibi binanın yanlarına çarpıyordu. Sirenlerden yükselen çığlıklar onun da sendelemesine neden olmuştu ama doğrulmayı başardı. Yüzü büyük bir hevesle aydınlanmıştı ve beni en korkutan şey de bu bakıştı işte.</p>

  <p>"Demek buraya kadarmış," dedi ceketini giyerek. "Sonunda geldiler."</p>

  <p>Gözlerimi kapatamıyordum. Hava, onları yakıyordu sanki. Fakat havanın kendisi de yanıyordu. O gerçeği açığa çıkaran duman kokusu açık pencerelerden içeri süzülüyordu. Silah sesleri, başka çığlıklar, mücadele sesleri... Ayağa kalkıp kapıya koştuğumu, diğerlerinin yanına, güvenli bölgeye gittiğimi hayal ettim. Ama göz kırpmaktan başka bir halt edemedim. Bu da bir şeydi. Denemeye devam edebilirdim.</p>

  <p>"Sen iyi olacaksın," dedi Clancy yanıma otururken. Ayaklarından biriyle ritim tutuyordu. "Sana bir şey olmasına izin vermeyeceğim."</p>

  <p>Damarlarımda bir çağlayan gibi akan kanın sesi kulaklarımdaydı. Dışarıdan gelen çığlıklar sanki insanlardan değil de canlı canlı derileri yüzülen hayvanlardan çıkıyor gibiydi. Acı, dehşet ve çaresizliğin birbirine geçtiği bir çığlık yumağı... Duvarlardan duyulan metalik ses, her geçen dakika daha da artıyordu.</p>

  <p><i>Tavşanlar onurlarını her şeyin üzerinde tutmalı ve her şeyden öte kaderlerini kabullenecek iradeye sahip olmalıdırlar.</i></p>

  <p>Koridorda ilerleyen ayak seslerinin titreşimlerini hissediyordum. Mükemmel bir zamanlamayla ilerliyorlardı. Kaç kişi olduklarını bilmiyordum. Birden deponun kapısı büyük bir patlama ve sıcaklıkla açıldı.</p>

  <p>PÖK askerleri içeri girdiği sırada, Clancy’nin yüzünde oluşan ifadeyi görmek kadar beni memnun eden hiçbir şey olmamıştı ömrümde şimdiye kadar. Odadaki beklenti, olanları anlayamamanın şaşkınlığına ve sonra da saf, katışıksız bir öfkeye bırakmıştı yerini. Clancy’nin beklediği her neyse bunun Psi Özel Kuvvetlere bağlı iki askerle karşılaşmak olmadığı ortadaydı.</p>

  <p>Onlara dokunması bile gerekmedi. "Susun!" diye bağırdı onlara doğru çevirdiği eliyle. "Çıkın dışarı! Amirinize de burada kimse olmadığını söyleyin!"</p>

  <p>Öndeki adam, kumaş katmanları ve zırhının altındaki bedeniyle eldivenli elini kulağındaki alete götürerek monoton bir sesle, "Bina temiz," dedi. Diğer ikisine basit, mekanik bir el hareketiyle işaret verdi. Odadan çıkarlarken dumana yol açanın onlar olduğunu anlamıştım.</p>

  <p>Ateş sesleri onlarla birlikte başlamıştı.</p>

  <p>"Kahretsin... <i>Kahretsin!"</i> Clancy başını sallıyordu. Savurduğu yumruğunu yakındaki rafa indirdi. Dışarıdaki silah sesleri arasında kaybolmuştu gürültü. "Nerede benim Kırmızılarım? Neden <i>onları</i> göndermedi ki?"</p>

  <p>Elinin üzerindeki yaralı eklemi dudaklarına götürüp oda boyunca volta atmaya başladı. Kesik kesik çıkan nefesi, düşüncelerinin ne kadar hızlı işlediğini gösteriyordu.</p>

  <p><i>Benim Kırmızılarım.</i> Onlar hakkındaki konuşma şekli, bu Kırmızıların ne halta yaradıklarıyla ilgili tüm şüphelerimi silip süpürmüştü aklımdan. Jamboree Projesi. Babasının programı.</p>

  <p><i>Hayır,</i> diye düşündüm, <i>babasının değil.</i></p>

  <p>Parçalara ayrılmış olan resmin bütününü görebiliyordum şimdi. Hem de en açık hâliyle. Bana programı ilk açıkladığında onu o kadar iyi tanımıyordum ya da yapabileceklerinin sınırını tam olarak kestiremiyordum. Farkında olmadan önüme bıraktığı ipuçlarını birleştirecek kadar en azından.</p>

  <p>Onun yeteneklerine, Başkan Gray'den daha fazla bağışıklığı olan kimse olamazdı dünyada.</p>

  <p>Clancy, hâlâ kapana kısılmış bir panter gibi bir o yana bir bu yana dolaşıyor; sırtındaki kaslar her bir silah sesiyle daha da geriliyordu. Sonra durdu ve pencerelerin ardında yükselen dumana baktı.</p>

  <p>"Nereden öğrendin seni pislik?" dedi kısık bir sesle. Belki de içinden konuşmadığının farkında değildi. "Bunlardan hangisi yarattığım etkiyi kırıp olayın çözülmesini sağladı ki? <i>Çok</i> dikkatliydim oysa. Lanet olsun, çok dikkatliydim..."</p>

  <p>Arkasına dönüp bana doğru yürümeye başladı bu sefer. O an tüm gerçeği yüzünden okudum. Babasını, danışmanlarını ve işine yarayacak herkesi, Jamboree Projesini onun istekleri doğrultusunda uygulamaları için yönlendiren işte bu eldi. Şu anda kanamakta olan el. Babasının, kontrol edildiğini anlamadan önce programın düzgün işlemesini ve çocuklara iyi davranılmasını sağladığını söylememiş miydi bana?</p>

  <p>Bundan fazlasını da yapmış olabilirdi kolaylıkla. Tüm East River’ı kontrolü altına alabiliyorsa küçük bir Kırmızılar ordusunu kontrol edemeyeceğini kim söyleyebilirdi?</p>

  <p>Clancy gözlerimdeki aydınlanmayı fark etmiş olmalıydı ki acı bir kahkaha attı. "Bazen onun aptal olmadığını unutuyorum, biliyor musun? Onu kontrol ettiğimi anladıktan sonra bile Jamboree Projesinin benim fikrim olduğundan hiç şüphelenmedi. Kaçtıktan sonra bunun olmayacağını garantilemiştim çünkü. Arada bir East River'dan ayrılıp onları kontrol etmeye bile gidiyordum. Etkimin hâlâ sürdüğünden emin olmak için. East River’ın yerini sızdırmayı da mükemmel bir şekilde eğitim programlarının sonuna denk getirdim."</p>

  <p>Saçlarını avuçlarının arasına alıp sıktığı sırada kırgın bir ses tonuyla konuşmasına devam etti. "Ben onu örnek alarak büyümüştüm ama gerçekte ne olduğunu gördüğümde... kendi oğluna bile neler yapabileceğini gördüğümde..." Boğazı düğümlendi. <i>"Kim</i> yaptı bunu? Onu kim uyardı? PÖK askerlerini göndermeyi nereden akıl etti? Şu an Kırmızılarımı kontrol ediyor olmalıydım. Hep birlikte onu alt etmek için New York’a gidiyor..."</p>

  <p>Clancy bir anda eğilip tişörtümün önünden yakalayarak beni doğrulttu. Dilimi ısırmama sebep olacak kadar şiddetle sarsmasına rağmen hiçbir şey söylemedi. Dışarıdaki kurşun sesleri ve çığlıklar, onun taş gibi sert yapısına ya da düşüncelerine işlemiyordu bile. Koridora dolan duman bir girdaba dönüşmüş, önüne çıkan her şeyi yutarak ilerliyordu. Birden Clancy’nin elleri yakamı bırakıp bir sevgilinin şefkatli ellerini andırırcasına omuzlarıma kaydı. Parmakları boynumda dolaşırken o anda beni ya öpecek ya da öldürecekti. Bundan emindim. Tanrım, hem de o kadar emindim ki.</p>

  <p>Öncekinden daha hafif ama aynı telaşla yaklaşan ayak sesleri duydum sonra. Clancy, alnını endişeyle kırıştırarak başını kaldırdı.</p>

  <p>Sonrasında olanları göremedim. Sadece sonucu görebilmiştim. Clancy raflara doğru uçarken başını arkadaki duvara çarptığında büyük bir çatırtı duyulmuş; bedeni makarna ve unların durduğu rafa çarpıp yere yığılmıştı.</p>

  <p>Chubs’ın baş aşağı duran yüzü göründü kafamın üzerinde. Gözlükleri çizilmiş ve yamulmuş, yüzü ve tişörtü ise is lekeleriyle kaplanmıştı. Ama en azından yaralı görünmüyordu.</p>

  <p>"Ruby! Ruby, beni duyabiliyor musun? Kaçmamız gerek." Neden bu kadar sakindi? Kulaklarımdan silah sesi eksik olmuyor, bitmek bilmez patlamalar her yanı sarıyordu. "Hareket edebilir misin?"</p>

  <p>Vücudum hâlâ başımı sallamaktan başka bir şey yapamayacak kadar katıydı.</p>

  <p>Chubs dişlerini sıkarak kolunu koltuk altımdan geçirip beni sıkıca tuttu. "Dayan. Buradan çıkacağız. Hazır olduğunda hareket et."</p>

  <p>Ofisin güvenli ortamının dışında gürültülerden kaçmanın imkânı yoktu. Kalbim, göğüs kafesimde hızlanarak hayata döndü tekrar.</p>

  <p>Biber gazı ve duman sarmıştı havayı. Her yerde alevler yükseliyordu. Yerlerde, ağaçlarda, kulübelerin çatılarında. .. Yüzüm de kalbim de yanıyordu sanki. Rüzgâr yangını o kadar yakınımıza taşımıştı ki Chubs alevlerin beni yutmasını engellemek için pantolonuma vurup duruyordu. Homurdandığında beni zar zor taşıdığını anlamıştım. Ona beni bırakmasını ve Liam’ın ceketinin cebindeki mektupları alarak kaçmasını söylemek istiyordum.</p>

  <p><i>Liam. Liam nerede?</i></p>

  <p>Savrulan küllerin içinde, siyah üniformalı adamların kamptaki çocukları kulübelere giden patikada yürüttüklerini gördüm. Kulübesinden çıkarılıp yere atılan ve sonra da saçından tutulup savrulan bir kız gördüm. Kampın güvenlik ekibinden tanıdığım iki çocuk, silahlarını Kırmızılara çevirmişler, fakat bir alev topunun içinde bir anda havaya uçurulmuşlardı.</p>

  <p>"OLDUĞUN YERDE KAL!"</p>

  <p>Chubs o askeri ağaca fırlatmak için beni yere bıraktığında kalbim duracak sandım. Kolları yeniden beni sardığında öncekinden de hızlı ilerliyorduk artık.</p>

  <p>Sonra düşmeye, tepeden yuvarlanmaya başladık. Közlerin ve çalıların arasında yuvarlanırken Chubs boğuk bir ses çıkardı. Kafamın arkasını bir ağaca çarpmıştım. Nereye gittiğimizi bir türlü göremiyordum. Duman gözlerimi kör etmişti.</p>

  <p>Tepenin yamacına dek yuvarlandıktan sonra, çamurlu göl kenarına yüzüstü gömülerek durabilmiştim ancak. Yeniden canlanmaya başladıklarını hissettiğim ellerim ve bacaklarımsa kasılmaya başlamıştı.</p>

  <p>Ceketimin üzerindeki elleri hissettim birden. Chubs bir yandan beni sırtüstü çevirmeye çalışırken bir yandan da nefes nefese öksürüyordu.</p>

  <p><i>Öleceğiz. Öleceğiz. Öleceğiz.</i></p>

  <p><i>Tavşanlar kaderlerini kabullenmelidir. Tavşanlar onurlarını her şeyin üzerinde tutmalı ve her şeyden öte kaderlerini kabullenecek iradeye sahip olmalıdırlar. Kaderlerini, kaderlerini, kaderlerini. ..</i></p>

  <p>Buz gibi soğuk olan su bir anda içine almıştı beni. Soğuk suyun yarattığı şok etkisi, bacaklarıma vurulan bir kırbaç gibi daldıkları uykudan uyandırmıştı onları. Yüzeye çıkmak için kollarımı çırpmaya başladım. Sudan öksürükler içinde çıkmayı başardığımda turunculara bürünmüş bir gökyüzü beni bekliyordu.</p>

  <p>Chubs yine bulmuştu beni. Bir eli ahşaba tutunmuş, diğeri ise bana uzanmıştı. <i>İskele,</i> diye düşündüm, <i>bizim iskelemiz.</i> Ona doğru yüzerek beni eski ahşabın altına çekmesine izin verdim. Üzerimizde uçan helikopterler, gölü çılgın dalgalar içinde bırakmıştı. Başımı, çalkalanan suyun üzerinde zar zor tutuyor olsam da gölün üzerinde dans eden arama lambalarını görecek kadar tetikteydim.</p>

  <p>Bir kolumu Chubs’ın omzuna koydum ve diğeriyle uzanıp iskelenin yosunlu bacağına tutundum. O da aynısını yaptı ve üzerimizdeki postal ve silah sesleri kaybolana dek bekledikten sonra, <i>"Aman Tanrım,”</i> diye fısıldadı.</p>

  <p>Daha yakın durmak için kolumu çekip, gevşemiş kaslarım izin verdiğince sıkı sarılmaya çalıştım ona. Konuşmaya cesaret edemiyor olsak da başını salladığını görebiliyordum. Ne demeye çalıştığımı biliyordu. Ben de onun ne sormak istediğini. Fakat ikimiz de bunca duman ve çığlığın arasında doğru kelimeleri bulamıyorduk bir türlü.</p>
</body>
</html>
