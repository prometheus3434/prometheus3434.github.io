<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img4"><img src="../Images/5.jpg" width="600" height="120"/></p>

  <h2>YİRMİ BİR</h2>

  <p>ONCA SPEKÜLASYON VE BAŞIMIZA AÇILAN BİR SÜRÜ BELADAN sonra East River’ın aslında sadece sıradan bir kamp alanı olduğu ortaya çıkmıştı. Elbette büyük bir kamp alanıydı ama ailemle gittiğim onlarca kamp alanından pek bir farkı yoktu. Mike ve diğerlerinin kampı göklere çıkaran o açıklamalarından sonra, gören de eskiden Chesapeake Trails denen eski bir kampa doğru değil de sanki Cennet’in İncili kapılarına doğru yürüdüğümüzü düşünürdü. Bizi de yanlarına almaları için diğerlerini ikna eden Mike olduğundan çamurlu, kaldırımsız yolda ilerlerken bize bakıcılık yapma görevi de ona düşmüştü. Bir yandan da sırtlarımızda iştah açıcı oldukları kadar ağır olan meyveleri taşıyorduk.</p>

  <p>"Bunlara -vurgun dediğimiz bu seferlere- kampın ihtiyaçlarını karşılamak için çıkıyoruz. Yiyecek, ilaç, aklına ne gelirse. Ara sıra dükkânları yağmaladığımız da oluyor."</p>

  <p>Liam yağmurdan korunmam için bana kendi ceketini vermişti. Biz yürürken yağmur yerini hafif bir çisentiye bıraksa da kollarımızdaki karton koliler çoktan hasar görmüştü. Arada bir kolilerden birinin altı tamamen açılıyor ve o anda taşıdığı her neyse çocuk tüm malzemeyi ceplerine tıkmak ya da tişörtüne koyarak taşımak zorunda kalıyordu. Çocuklar yerdeki dağılmış, parlak ayak izlerini takip ederek geri dönmeye çalışıyorlardı. Bazen bıraktığımız ize takılıp dikkatimin dağıldığı da olmuyor değildi.</p>

  <p>Mike bize arkasını döndüğünde Liam en üstteki kolinin içine elini soktu ve bulduğu portakalı gözümün önünde salladı. Yüzünde utangaç bir gülümseme vardı bunu yaparken. Portakalı cebime koyduktan sonra da kapüşonunu başından hafifçe sıyırarak bana doğru eğildi ve yaralı yanağıma minik bir öpücük kondurdu. Yanağıma dokunur dokunmaz tenimi saran o soğuk bir anda uçup gitmişti.</p>

  <p>"Oo oo oo," diye bir şarkı mırıldanıyordu Chubs arkamızdan. "Oo oo ooo."</p>

  <p>"Biliyor musun," dedi Mike. "Yaşadığı onca olaydan sonra Chubs’ın hâlâ o tanıdığımız ve sevdiğimiz Chubs olduğunu görmek beni umutlandırıyor."</p>

  <p>"Ah, bu pek doğru sayılmaz," dedi Liam. "Bu, onun 2.0 sürümü. Bu yol boyunca bir kez bile ağlamadı."</p>

  <p>"Ona birkaç dakika daha ver," dedi Mike. "Eminim bizi hayal kırıklığına uğratmaz."</p>

  <p>"Hey," dedim kısık ama ikaz eder bir tonla. "Hiç komik değil."</p>

  <p>Chubs hâlâ arkamızdaydı ve aramızdaki mesafe tabelalar geçtikçe daha da açılıyordu. Durup onu bekledim. Kendini geride kalmış gibi hissetmesini istemiyordum.</p>

  <p>"Yardıma ihtiyacın var mı? diye sordum bana yaklaştığında. "Benim kolim pek ağır sayılmaz." Onunkininse ağır olduğu anlaşılıyordu. Greyfurtları taşımakta biraz zorlanıyor gibiydi.</p>

  <p>Gözlerinde, birkaç dakikalığına da olsa çaresizce kolileri değiştirmek istediğini görebildim. Fakat bunu itiraf etmek yerine çenesini kaldırıp mukavva kolinin üzerinden, "Ben iyiyim ama sorduğun için teşekkürler," demekle yetindi.</p>

  <p>Liam ve Mike ise o sırada katıla katıla bir şeylere gülüyorlardı. Liam’ın şapkası gözlerine düşmüştü. O kadar eğleniyorlardı ki Zu bile arkasını dönmüş onlara sırıtıyordu. Yalnızca birkaç saat içinde Liam’ın bu kadar iyi görünüyor olması tam bir mucizeydi. Yüzü görmediğim bir tür enerjiyle aydınlanmıştı sanki.</p>

  <p>"Nasıl biriydi?" diye sordum sessizce. "Kamptayken?"</p>

  <p>Chubs uzun bir ıslık çaldı. "İnan bana, tüm şu <i>Başaracağız, çocuklar, bir gün buradan çıkacağız</i> konuşmaları ve Pollyanna tavırlarıyla şimdikinden çok daha sinir bozucuydu. Her şeyin aslında ne berbat olduğunu anlamaya başladığından beri bu özelliğini yavaş yavaş törpülemeye başladı."</p>

  <p>Kollarındaki koliyi düzeltmek için durdu. "Yani sana ne söylememi istiyorsun ki? Lee Lee'dir işte. Herkes onu severdi. Hatta bazı PÖK askerleri bile. Kampımızın kontrol merkezinde çalışması için o kadar Mavi’nin arasından onu seçmişlerdi."</p>

  <p>"Öyle mi? Peki, sen kampta nasıl biriydin?" diye sordum gülümseyerek.</p>

  <p>"Genellikle görmezden gelinen," diye cevapladı. "Tabii Lee ile değilsem."</p>

  <p>Liam ismini duymuş gibi birden döndü. "Haydi bakalım! Acele edin, bayanlar! Geride kalacağız yoksa."</p>

  <p>Sonunda onlara yetiştiğimizde Mike, Caledonia'dan kaçtıktan sonra nasıl Ohio'dan Virginia’ya kadar otostop çektiğini anlatıyordu. O sırada Zu ceketimin kolunu çekerek sol tarafımızdaki ağaçları işaret ediyordu.</p>

  <p>Chubs’la sohbetime öyle bir dalmıştım ki bir anda görünen o masmavi gölü fark etmemiştim. Bulutlar çekilmiş, yerini gökyüzünde parlayan güneşe bırakmıştı. Suyun üzeri güneşin dokunuşlarıyla parıldıyor; ışığını, çevresini saran ağaçlara yansıtıyordu. Ağaçların arasından diğer tarafa doğru T şeklinde yapılmış bir ahşap iskeleyi seçebiliyordum. Ve ardına sıralanmış ahşap kulübeleri.</p>

  <p>"Demek burası daha çok saklanılacak bir yer," diyordu Liam. "Bizimkilerle iletişim kurmamıza yardım edebilir mi?"</p>

  <p>Mike suratını astı. "Sanırım, ama genellikle karşılığında kampta birkaç hafta kalıp yardım etmeni istiyor. Hem neden şimdi eve gitmek isteyesin ki? Burası çok daha güvenli."</p>

  <p>Chubs’ın bu konuyu konuşmak istediğinden emindim ama Liam bir başka soruyla devam etti konuşmasına. "Bu Kaçak denen çocuk ne kadar zamandır bu düzeni sürdürüyor?"</p>

  <p>"İki yıl kadar sanırım," diye cevapladı Mike. "Ah, onunla tanışman için sabırsızlanıyorum. Aklını başından alacak."</p>

  <p>Chubs gözlerini devirdiğinde bu ikilinin birbirlerinden pek de hoşlanmadıklarını anlamıştım.</p>

  <p>"Öyleyse burada kontrol edilmeden dolaşan yüzlerce çocuk var, öyle mi?" diye sordum. "PÖK tarafından yakalanmadan bu kadar uzun süre burada kalmayı nasıl başarmış peki?"</p>

  <p>Mike kampın nasıl işlediğini çoktan anlatmıştı. Burada toplanan ve bazıları kamplarından kaçmış, bazılarıysa bundan kurtulabilecek kadar uzun süre saklanmayı başarmış tüm o çocukların bazı sorumlulukları vardı.</p>

  <p>"Ah, bak işte Kaçak Çocuk'un koruması altında olmanın güzelliği de burada," dedi Mike. "PÖK askerleri, onlara yapabileceklerini bildikleri için saldıramıyorlar Kaçak Çocuk’a. Hatta Gray bile ondan korkuyor."</p>

  <p>"Kim olduğunu buldum!" dedi Liam parmaklarını şaklatarak. "Noel Baba!"</p>

  <p>Zu kıkırdadı.</p>

  <p>"Eh, kötü bir tahmin sayılmaz," dedi Mike. "Kulağa çok budalaca geleceğini biliyorum ama burada her gün Noel gibi geçiyor zaten."</p>

  <p>Ne demek istediğini hemen anlamıştım. Bir zamanlar kampçıların çadırlarını kurdukları açık alana geldiğimizde çevremizi yüzlerce çocuk sardı. Sağ tarafımızda gerçek bir filede voleybol oynayan gençler vardı. Bir taraftan kahkahalar yükseliyor; diğer taraftan sobeleme oynayan küçük kızlar, önümden koşarak geçiyordu. Zu'nun dikkatini çeken de onlar olmuştu hemen.</p>

  <p>Herkes mutlu görünüyordu. Neşeli, keyifli ve güler yüzlü. Ve temiz. Bizim gibi yara bere içinde, çamurla kaplı değillerdi. Düzgün giysileri ve ayakkabıları vardı. Ağaçların altında uzanan çocuklar, hemen yaptıkları işleri bırakıp, kutuları OFİS/KAMP DÜKKÂNI yazan beyaz binaya taşımamıza yardımcı olmak için yanımıza geldiler kimse söylemeden.</p>

  <p>Ofis/Kamp Dükkânı, o ana kadar önünden geçtiğimiz en sağlam binaydı. Yeşil kapılarıyla minik ahşap kulübelere göre çok daha kalıcı bir şekilde inşa edilmişti.</p>

  <p>"Yiyecekleri burada tutarız," dedi Mike sanki çok heyecan verici bir bilgi paylaşırmış gibi. "Ve Kaçak Çocuk da tüm işleri buradan yürütür. Sizleri onunla tanıştıracağım. Bir süre kalabilmeniz için de izin alacağım."</p>

  <p>"İzne mi ihtiyacımız var?" diye sordu Chubs. "Ya hayır derse ne olacak peki?"</p>

  <p>"Daha önce hiç hayır dediğini duymadım," dedi Mike elindeki koliyi bir omzuna atıp, diğer kolunu Chubs’ın boynuna dolayarak. Ona baktığımı görünce ağzı kulaklarına varan bir sırıtış takındı hemen.</p>

  <p>"Sen Caledonia'dan olamazsın; seninki gibi bir yüz görseydim kesin hatırlardım." O koyu renk gözleri ve gamzeleriyle sanırım kendini çekici zannediyordu. Benim tepkimi beklerken yüzüne zoraki bir gülümseme yerleştiren Lee'ye döndü. "O nereden geliyor ve bunun gibisini nereden bulabilirim?"</p>

  <p>"Batı Virginia'daki bir benzin istasyonundan çok uygun fiyata aldık," dedi Lee. "Ancak rafta en son kalan buydu, üzgünüm."</p>

  <p>Mike, Chubs’ın omzunu sıktıktan sonra bir kahkaha atıp merdivenlerden çıkmaya başladı. Küçük verandaya asılı beyaz levhanın altından geçebilmek için başını eğdi. Levhaya şöyle bir baktım. Sonra bir kez daha.</p>

  <p>Kocaman, siyah ψ işareti, benim gibi Zu'nun da donup kalmasına sebep olmuş; yüzü kireç gibi olmuştu. Yükselen paniğin izlerini görebiliyordum suratında. Liam arkadaşına şaşkın bir bakış attı.</p>

  <p>"Ne?" diye sordu Mike tepkimizi gördüğünde.</p>

  <p>"Bu mekânı ölümcül düşmanlarımızın işaretiyle süslemenizin özel bir nedeni var mı?" diye sordu Liam.</p>

  <p>Onunla geçirdiğimiz yaklaşık iki saat boyunca Mike’ın yüzünün düştüğünü ilk kez görüyordum. Gözlerinde sert bir bakış belirmiş, çenesindeki kaslar gerilmişti. "Bu bizim sembolümüz, öyle değil mi? Psi. Bu bizi temsil etmeli, onları değil."</p>

  <p>"O hâlde siyahı nasıl açıklıyorsun?" diye bastırdı Liam. "Kollarınızdaki bantları, gömleklerinizi...?"</p>

  <p>Haklıydı. Herkes öyle ya da böyle üzerinde siyah bir şey taşıyordu. Çoğu, kollarına siyah bir bant takmakla yetinse de diğerleri -ve diğerleri derken yalnızca tırı devirenlerden söz etmiyorum- baştan aşağı siyah giysiler içindeydi.</p>

  <p>"Siyah, diğer tüm renklerin yoksunluğudur," dedi Mike. "Burada renklerimize göre ayrılmayız. Hepimiz birbirimize ve yeteneklerimize saygı duyar ve bu yetenekleri anlamakta birbirimize <i>yardımcı</i> oluruz. Bunu anlayacak biri varsa o da sensin, Lee."</p>

  <p>"Ah hayır, hayır, anlıyorum. Ben tam anlamıyla anlıyorum," dedi Liam. "Sadece... başta anlayamamıştım. Renginiz siyah. Tamamdır."</p>

  <p>Camlı kapı açıldığında Mike kapanmaması için ayağını eşiğe koydu. "Geliyor musunuz?"</p>

  <p>İçeriden yüzüme çarpan sıcaklıkla irkilip tepedeki lambaların yandığını fark ettim. Elektrik... Greg, bu sistemi Sarıların kurduğuna dair bir şeylerden bahsetmişti sanki. Acaba sıcak suları da var mıydı?</p>

  <p>Öndeki odalarda bir sürü battaniye, yatak takımı, istiflenmiş birkaç çarşaf, birkaç tane de ne olduğu pek belli olmayan gri plastik kutu vardı. Arkadaki oda ise bu Ofis/ Kamp Dükkânı denen binanın dükkân kısmıydı ve küçük, beyaz fayanslı bir mutfağın hemen yanındaydı. Mike, içeride, ellerinde uzun ahşap kaşıklarla tencerelerdeki lezzetli yiyecekleri karıştıran çocuklara el salladı.</p>

  <p>Eski dükkânın ahşap rafları soğuk bir yeşile boyanmıştı. Bu raflar rengârenk konserveler, cipsler, makarnalar ve hatta marşmelovlarla doluydu. Liam, tavana kadar kahvaltılık gevreklerle dolu rafları gördüğünde şaşırıp bir ıslık çaldı.</p>

  <p>Bir an Chubs’ın ağlayacağını düşündüm.</p>

  <p>Meyveleri, odanın bir köşesine, kısa, sarı saçlı ve üzerinde göbeği açık bir tişört olan kızın yanına bıraktık.</p>

  <p>Sevinçle ellerini çırpıp bir aşağı bir yukarı zıplamaya başlamıştı. On dört, en fazla on beş yaşlarında olmalıydı. Kulak kıkırdağının her bir noktasında da en az kendi yaşına eşdeğer sayıda küpe takılıydı.</p>

  <p>"Sevineceğini biliyordum, Lizzie," dedi Mike ona bir greyfurt uzatırken.</p>

  <p>"Çok uzun zamandır meyve yemiyorduk," dedi keyfi her bir kelimeyle giderek daha da katlanırken. "Umarım birkaç hafta yeter."</p>

  <p>Mike, Lizzie'yi ananas ve portakalların yanında bırakarak bizi odadan çıkardı. "Hadi üst kata çıkalım. Güvenlik ekibiyle toplantısı bitmiş olmalı. Hayes, bu vurgunları organize ediyor ama kampın çevresindeki nöbet saatlerini Olivia belirliyor. Sizi onunla da tanıştıracağım. Eğer isterseniz size de orada bir görev verebilir."</p>

  <p>Bakışlarını Zu’ya çevirdi. "Ama maalesef senin gibi on üç yaşından küçük herkes derslerine çalışmak zorunda, tatlım," dedi.</p>

  <p>Bu Chubs’ın dikkatini çekmişti işte. "Ne tür dersler?"</p>

  <p>"Okuldakiler gibi sanırım. Matematik, biraz fen, biraz okuma... Toplayabildiğimiz kitaplara bağlı tabii. Patron için herkesin temel bilgileri edinmesi çok önemli." Mike basamakların tepesinde durup omzunun üzerinden baktı. "Onları kullanmaktan hoşlanmadığını biliyorum ama yeteneklerini nasıl kullanacağın konusunda da dersler var."</p>

  <p>Chubs arkamda boğazını temizledi. "Jack’in bana öğrettikleri yeter."</p>

  <p><i>"Jack..."</i> Mike’ın sesi bir anda kısılmıştı. "Dostum, o çocuğu özlüyorum."</p>

  <p>Yürüyüşümüz sırasında bize kampta Caledonia'dan beş çocuk olduğunu anlatmıştı. Mike, Liam’ın eski oda arkadaşıydı ama onun dışında da iki Mavi, bir Sarı ve her nasılsa Doğu Virginia’ya kadar gelmiş bir Yeşil vardı.</p>

  <p>Binanın ikinci katı daha ziyade bir tavan arası gibiydi. Tüm kat tek bir odadan oluşsa da güzeldi. Mike kapıyı çalıp, "Girin," cevabını almadan kapının kolunu çevirmedi. Chubs’ın heyecanlı ciyaklamasını duyup, deli gibi atmaya başlayan kalbimi hissetmek beni şaşırtmıştı.</p>

  <p>Kapı, odanın ortasına açılıyordu. Sağdaki beyaz perde, muhtemelen yaşam alanı olduğunu düşündüğüm kısmı gizlercesine çekilmişti. Perdenin arkasında kalan camdan süzülen ışık, içerideki yatağın ve dolabın silüetini belli ediyordu.</p>

  <p>Odanın diğer yarısı bir ofis olarak düzenlenmişti. Çeşitli şekillerde ve boyutlarda kitaplarla dolu iki kitaplık vardı. Bunların arasındaysa siyah boyaları soyulmuş, metal bir çalışma masası. Masanın önünde iki sandalye, sol duvarın yanındaysa üzerinde her çeşit elektronik ekipman bulunan uzun bir başka masa duruyordu. Televizyonda bir haber kanalı açıktı. Ekranda Başkan Gray’in suratı ve iki Amerikan bayrağından başka bir şey yoktu. Yalnızca dudaklar kıpırdıyordu; televizyonun sesi kısılmıştı. Chubs’ın keskin nefes alış verişleri dışında ortamdaki tek ses, Clancy Gray’in, gümüş rengi bilgisayarının klavyesi üzerinde dolaşan parmaklarının sesiydi.</p>

  <p>O gür, kıvırcık saçlarını tıraş etmiş olsa da, her yanına dövmeler yaptırsa ya da uzun burnuna bir piercing takmış olsa da onu tanırdım. Son altı yılımı, onun Thurmond'un dört bir köşesine asılı fotoğraflarına bakarak, yüzündeki her bir beni, ince dudaklarının şeklini, saç çizgisinin nerede başladığını ezberleyerek geçirmiştim. Ama onu karşımda kanlı canlı görmek bambaşkaydı. O fotoğraflar, onun koyu renk gözlerini yakalayamamış ve kesinlikle büyüdükçe ne kadar çarpıcı görüneceğini tahmin edememişti.</p>

  <p>"Bir sani..." Bakışlarını önündeki ekrandan kaldırıp bize bir bakış attıktan sonra kafasını ani bir şekilde yeniden kaldırdı.</p>

  <p>"Patron?" dedi Mike. "İyi misin?"</p>

  <p>Başkan’ın oğlu yavaşça ayağa kalkıp dizüstü bilgisayarının ekranını kapattı. Beyaz gömleğinin katlanmış kolları, bronz tenini açıkta bırakıyordu.</p>

  <p>Kaçak Çocuk bu muydu? <i>Bu?</i> Şaşkınlık, yaşadığım duygunun yanında hafif bir tanımlama olarak kalırdı. Doğru dürüst düşünmeme engel olan, beynimi uyuşturan bir şok bile hafif kalırdı bunun yanında. O üç kelime dudaklarından dökülürken benim toparlanacak zamanım bile olmamıştı. Olamazdı da zaten. Clancy Gray karşımda durmuş, bakışlarını bana dikerek dünyada duymayı beklediğim en son şeyi söylüyordu:</p>

  <p>"Ruby Elizabeth Daly."</p>

  <p class="img5"><img alt="3" src="../Images/3.jpg"/></p>

  <p>İsmim kadar masum bir şeye neden bu kadar aşırı bir tepki verdiğimi kimse anlayamadı. Bize küfür etmiş ya da "Hepsini öldürün!" veya "Bunları kilitleyin!" demiş değildi ne de olsa. Geriye sendeleyip botlarımın takılmasına hiç gerek yoktu ancak bunu bile neredeyse kapıya çarpana dek fark edememiştim.</p>

  <p>Clancy öne doğru bir adım attığında Liam onu hemen geri itti.</p>

  <p>"Lee!" Mike çok şaşırmış görünüyordu.</p>

  <p>Clancy ellerini havaya kaldırdı. "Üzgünüm, üzgünüm! Benim hatam. Bunun kulağa nasıl geldiğini düşünmeliydim. Sadece seni gördüğüme çok şaşırdım." Liam’a doğru yüzünde özür diler gibi bir gülümsemeyle hafifçe eğildi. Bense bir an için dişlerinin ne kadar beyaz ve düzgün olduğuna hayret ederek duruyordum öylece.</p>

  <p>"Birbirinden farklı veri tabanlarına kaydedilmiş dosyanı o kadar çok okudum ki seninle çoktan tanışmışız gibi hissediyorum. Şu an dışarıda seni arayan bir sürü insan var."</p>

  <p>"Peki, sen onu hangisine teslim etmeyi planlıyorsun?" diye sordu Chubs hiç çekinmeden.</p>

  <p>Zu'nun bir elini belime sarmasına izin vererek doğruldum. Clancy’nin yüzü bu suçlamalardan ötürü kızarmış; siyah gözlerini yeniden bana çevirmişti. "Hiçbirine. Ben yalnızca bilgi toplayıp, neler olup bittiğini görmek için veri tabanlarına girerim. Ve şu ara en popüler konu da sizsiniz, Bayan Daly." Bir elini dalgın dalgın alnında gezdirdikten sonra devam etti. "Bakalım her şeyi hatırlıyor muyum: Charlottesville Virginia’da doğdun ama bir öğretmen olan annen Susan ve polis memuru baban Jacob tarafından Salem’de yetiştirildin. Onuncu yaş gününe kadar Salem İlkokulu'nda eğitim gördün. Ta ki baban o gün polis merkezini arayıp evinde tanımadığı bir çocuk olduğunu ihbar edene..."</p>

  <p>"Yeter," diye mırıldandım. Liam bir bana, bir de hayatımın sefil hikâyesini ezbere anlatan çocuğa bakıyordu.</p>

  <p>"... ama şanssızlık bu ya, PÖK askerleri polisten önce evinize geldi. Yalnız şans eseri ya aralarından biri çuvalladı ya da toplayacak başka çocuklar da ortaya çıkınca aileni sorgulamaya ve seni sınıflandırmaya yetecek kadar uzun duramadılar. Sonra Thurmond’a geldin ve bir Turuncu olduğunu tespit etmelerine izin vermeden..."</p>

  <p><i>"Yeter!"</i> Bunları duymak istemiyordum. Kimsenin duymasını istemiyordum.</p>

  <p>"Neyin var senin?" diye bağırdı Liam. "Onu üzdüğünü görmüyor musun?"</p>

  <p>Liam'dan başka bir sert çıkış bekleyen Clancy masasının diğer tarafına geçti. "Onunla tanıştığım için heyecanlıyım, hepsi bu. İnsan her gün bir başka Turuncu’ya rastlamıyor ne de olsa."</p>

  <p>Göğsümde oluşan bir hareketlenme hızla beynime ulaştı. O <i>bir Turuncu. Dedikodular doğruymuş. Bana gerçekten yardım edebilir.</i></p>

  <p>"Ama... Sen iyileşmemiş miydin?" diye sordum usulca. "Çıkmana bu yüzden izin vermediler mi?"</p>

  <p>"Thurmond’da herhangi bir şeyi iyileştiremeyeceklerini en iyi sen bilirsin, Ruby," dedi. "Bu arada bizim güzel Thurmond nasıl? Orada yatan ilk hasta olmanın şüpheli gururunu taşıyorum. Mess Hall'ü tuğla tuğla inşa edişlerini gördüm. Fotoğraflarımı gerçekten her yere asıyorlar mı?"</p>

  <p>Aklımda bundan daha iyi bir soru vardı: Gerçekten bir sandalye çekip onunla o eski güzel günleri yâd edeceğimi falan mı sanıyordu?</p>

  <p>Clancy bir iç çekti. "Her neyse... Sen Ruby'ysen o zaman sen de Lee Stewart olmalısın. Senin de dosyanı okumuştum."</p>

  <p>"Güzel bir şey var mıydı bari?" diye sordu Mike gergin bir kahkahayla.</p>

  <p>"PÖK askerleri bir süredir her adımını izliyor,"dedi Clancy sandalyesinde arkasına yaslanarak. "Bu da bir süre gözlerden uzak kalman için saklanacak bir yere ihtiyacın olduğu anlamına geliyor, haksız mıyım?"</p>

  <p>Liam başını bir aşağı bir yukarı sallamadan hemen önce anlık bir tereddüt yaşadı.</p>

  <p>"Buraya gelerek doğru bir seçim yapmışsınız. İstediğiniz kadar kalabilirsiniz." Clancy ellerini göğsüne koydu. "Evet, herkesin moralini bozmayı başardığıma göre, Mike onları bir kulübeye yerleştirip rotasyona dâhil eder misin?"</p>

  <p>Mike onayladı. "Bu arada henüz benim moralimi bozmadın, patron."</p>

  <p>Güldü. İçten ve usulca. "Pekâlâ. Bugünkü sıkı çalışman için teşekkürler. Güzel bir vurgun olmuş diye duydum."</p>

  <p>"Aynen öyle," dedi Mike kapıya yönelerek. Bize arkasından gelmemiz için bir el işareti yaptı ama bakışları artık eskisi kadar sıcak değildi. "On sekizinci kulübe açık, değil mi?"</p>

  <p>"Evet, Ty ve arkadaşları kendi kabilelerini kurmaya karar verdiler," dedi Clancy. "Onlar gittiğinden beri birinin temizlemek için oraya girip girmediğini bilmiyorum. O yüzden dağınıklık için şimdiden kusura bakmayın."</p>

  <p>Sonra bakışlarını yeniden bana çevirdi. Dudaklarının önce bir kenarı, sonra diğeri yukarı doğru kıvrıldı. Zihnimi doldurmaya başlayan sıcak his nabzımı hızlandırmıştı.Arkamı dönüp göz temasını kesmiştim ama görüntü hâlâ zihnimdeydi. Boğulacağımı düşünene kadar da orada kalmaya devam etti. Zihnimin derinliklerinde, Clancy ile bir odada yalnızdık ve o, bir dizinin üzerine çömelmiş bana gül uzatıyordu.</p>

  <p><i>Affet beni</i> mi? Sesi, merdivenlerden inerken kulaklarımda yankılanıyordu.</p>

  <p>Bunu nasıl yapmıştı? Doğal kalelerimin her birinin içinden geçmişti öylece. Ve beynim neden birden canlanmış ve en yakınımdakilere -yani beni içeri alabilecek kadar aptal olanlara- uzanmaya çalışıyordu ki şimdi?</p>

  <p>Yüzümü, gömdüğüm yerden kaldırdım. Liam’ın omzundan. Bu ne zaman olmuştu? Ne zaman dışarı çıkmış, ne zaman onca yolu beraberce yürüyüp kulübeye kadar gelmiştik?</p>

  <p>Geri çekildiğim sırada Liam’ın gözleri benimkileri yakalamaya çalışıyordu. Başım ağrıyordu. Fiziksel olarak <i>acı </i>çekiyordum onun beynine girebilmek için. Ona bu kadar yakın durmak çok tehlikeliydi.</p>

  <p>"Şimdi olmaz," diye fısıldadım.</p>

  <p>Liam’ın alnı buruştu ve bir şey söylemek istermiş gibi dudaklarını araladı. Fakat bir an sonra başını sallayıp arkasını döndü ve kulübenin merdivenlerinden çıkmaya başladı.</p>

  <p>Onlardan olabildiğince uzaklaşmalıydım, en azından zihnimin içindeki bu heyecan biraz olsun yatışana dek. Ne bir plan ne de bir harita vardı. Yalnızca en yakındaki patikaya girdim. Hepsi de yabancı birkaç çocuk arkamdan endişeyle seslense de onlara aldırış etmeden önünden geçtiğimiz gölü bulana dek çamurun ve çürüyen yaprakların kokusunu takip ettim.</p>

  <p>T şeklindeki iskelenin alt kısmındaki patikayı ağaçlar ve çalılar sarmıştı. Önümde, bitkilerin boş bıraktığı o tek alana gerilmiş bir halat ve halatın yanında GİRMEYİNİZ yazılı bir tabela vardı.</p>

  <p>Halatın altından eğilerek geçtim. Güneşten ağarmış bir iskele bulup, sonunda başımı dizlerimin arasına koyarak oturana dek devam ettim yürümeye. Uzaklardan oyun oynayan çocukların kahkahaları ve birbirlerine bağıran sesleri geliyor ve kulağımda yankılanıyordu. Ne zaman yeniden ayağa kalkabilecek kadar güçlü hissedeceğimi ve Clancy Gray’in etkisinden ne zaman kurtulacağımı düşünüyordum.</p>

  <p><i>Yalnızım,</i> dedim kendi kendime yaşlı ahşabın üzerine uzanırken. <i>Nihayet yalnızım.</i></p>

  <p class="img5"><img alt="3" src="../Images/3.jpg"/></p>

  <p>O akşam yemek saat tam yedide servis edildi. Kampta herhangi bir interkom ya da alarm sistemi yoktu. Fakat her tarafta inek çanları asılıydı. Belli ki bu herkesin zihnine kazınmış bir yemek çağrısıydı. İlk çan çaldığı anda diğerleri de onu izleyip, gürültüyü kulübelerin ve yolların arasında yayarak karanlık sularda yüzümü incelediğim o iskeleye, bana kadar ulaştırdı.</p>

  <p>Onları bulmam zor olmadı. İki yüz tuhaf çocuğun yemek yemek için ortada yanan bir ateşin etrafında toplanması pek de gözden kaçırılacak bir olay değildi. Yaklaştıkça yavaşladım. Daha büyük birkaç çocuk, ateşin uzun parmaklarını yeni odunlarla besliyordu. Kütüklerden yapılmış oturaklar, yemeklerini kulübelerinde yalnız yemek istemeyen çocuklarla dolup taşmıştı.</p>

  <p>Mutfakta gördüğümüz çocuklar, elektrikli tencerelerde yavaş yavaş pişmiş gibi görünen yiyeceklerle donatmışlardı masayı. Biten yemekleri tazelemek için bir ofis binasına, bir ateşin başına koşuyorlardı. Düzinelerce çocuk yemek kuyruğunda, ellerindeki plastik tabakları hevesle göğüslerine bastırmış bekliyordu.</p>

  <p>Aralarından Liam’ı seçebilmiştim hemen. Kütüklerden birinin üzerine çıkmış, ayakta duruyordu. İki elinde tuttuğu birer tabak fasulyeyle sanki bir şey arıyormuş gibi alanı tarıyordu gözleri. Liam onu durdurmasa Chubs yanından geçip gidecekti. Ona bir şey sordu ama Chubs’ın cevabının ancak bir kısmını anlayabildim.</p>

  <p>"Ah, hayır, teşekkürler. <i>Sineklerin Tanrısı</i>'nı okumuştum. Bu işlerin nasıl yürüdüğünü bilirim. Herkes ateşin çevresinde, yüzleri boyalı dans etmeye ve kesik bir domuz kafasına tapmaya başlar. Sonra birden biri kafasına koca bir taş yiyerek yere yıkılır. Ve şansa bakın ki bu hep gözlüklü, şişko çocuk olur." Liam gülmeye başladı ama ben bile Chubs’ın ne kadar rahatsız göründüğünü fark edebiliyordum. "O yüzden işimi garantiye alıp gidip kitap okuyacağım... Hey, işte Ruby! Siz ikiniz bensiz de insanlık ahlakının nasıl yozlaştığı üzerine uzun uzun tartışabilirsiniz."</p>

  <p>Liam öyle hızlı bir şekilde arkasına döndü ki ayağı kaydığında neredeyse elindeki iki tabağı da yanında oturan dolaşık saçlı kızların üzerlerine düşürecekti.</p>

  <p>"İyi eğlenceler," dedi Chubs aceleyle yanımdan geçip giderken. Onu bileğinden yakalayıp durdurdum.</p>

  <p>"Neyin var?" diye sordum.</p>

  <p>Omuzlarını silkti. Dudaklarının köşelerinde üzücü bir gülümseme belirdi. "Sanırım bu gece pek keyfim yok," dedi.</p>

  <p>Bu duyguyu bilirim. Uzun süredir yalnızca dördümüz olduğumuzdan, bir anda bu kadar insanla çevrili olmak -onlar da bizim gibi olmalarına rağmen- biraz da olsa stresli bir durumdu. Başta benim bile hayatına girmemi kabul etmediği düşünülürse bu durumun onu nasıl rahatsız ettiğini tahmin edebilmek zor değildi. "Peki, o zaman. Fikrini değiştirirsen biz burada olacağız."</p>

  <p>Chubs şefkatle başımı okşayıp kulübeye doğru yürümeye devam etti.</p>

  <p>"Onun neyi var, Tanrı aşkına?" diye sordu Liam dumanı tüten tabaklardan birini uzatarak.</p>

  <p>"Bence sadece yorgun," dedim. "Zu nerede?"</p>

  <p>Başıyla sol tarafı işaret ettiğinde Zu'nun gülümseyen yüzünü, kendi yaşlarındaki kızlı erkekli bir grubun ortasında gördüm. Beni görür görmez el salladı. Yüzünün bu kadar canlı görünmesinin nasıl mümkün olduğunu düşündüm. Zu ona baktığı sırada, yanı başında oturan Asyalı kız sanki aklından geçen her bir düşünceyi anlıyormuşçasına başını sallıyordu. Zu uzanıp kızın svetşörtünün kapüşonunu indirmiş ve kızın uzun, parlak, siyah örgüleri ortaya çıkmıştı.</p>

  <p>"Aman Tanrım," dedim aradaki bağlantıyı anında kurarak.</p>

  <p>"Ne oldu?"</p>

  <p>"Şu çocuk sizin kamptandı," dedim. "Onu Zu'nun kâbusunda görmüştüm. Ayrılmışlardı."</p>

  <p>"Gerçekten mi?" Yüzüne yayılan o şaşkın ifade çok tatlıydı. "Sanırım birbirlerini neden yere devirdiklerini daha iyi açıklıyor bu."</p>

  <p>Bir kahkaha attım. "Öyle mi yaptılar?"</p>

  <p>"Evet, çimenlerdeki yavru köpekler gibi yuvarlanıyorlardı... Hey Zu!" Bize döndü. "Bir saniye buraya gelir misin? Hayır, hayır, yeni arkadaşını da getir..."</p>

  <p>İki kız ayağa kalktığında aralarında en az bir yaş fark varmış gibi görünse de kızın Zu'dan en az on santim uzun olduğunu fark ettim hayretle.</p>

  <p>Zu, kızın elini tutmuş, sırıtarak yanımıza doğru geliyordu. Üzerinde yine o pembe elbisesi vardı.</p>

  <p>"Selam," dedi Liam kıza elini uzatarak. "Benim adım Liam ve bu da..."</p>

  <p>"Kim olduğunuzu biliyorum," diye araya girdi kız. "Liam ve Ruby." Kollarını önünde bağlamıştı. "Suzume bana sizi anlattı."</p>

  <p>"<i>Anlattı... anlattı mı</i> yoksa..."</p>

  <p>"Tabii ki <i>anlatmadı,"</i> dedi kız yandan sert bir dirsek darbesi yediği sırada. Dönüp Zu’ya Japonca bir şeyler söyledi. Zu ise başını sallayarak uzanıp kızın örgüsünü çekti.</p>

  <p>"Pekâlâ, tamam!" Uzun boylu kız yeniden bize dönerek konuştu. "Adım Hina. Ve Suzume benim kuzenim."</p>

  <p>"Vay canına!" dedim Zu’ya bakarak. "Ciddi misiniz? Bu harika!"</p>

  <p>Yüzündeki gülümsemeyle birlikte parmak uçlarında kalkmıştı bile.</p>

  <p>"Ve Caledonia’da birlikteydiniz," dedi Liam usulca. "Zu, neden bundan hiç bahsetmedin bize? Onu aramayı deneyebilirdik. Sen de Sarı mısın?"</p>

  <p>"Ben Yeşilim," dedi Hina oflayıp uzun saçlarını işaret ederek. "Belli değil mi?"</p>

  <p>Zu, Hina’yı yeniden iskambil oyununa benzer bir oyun oynayan arkadaşlarının yanına götürmeden önce bize özür dileyen bir bakış attı. Liam tamamen şaşkın bir ifadeyle bana döndü. "Az önce on iki yaşında bir çocuktan azar mı işittim?"</p>

  <p>"Sanırım genetik bir şey bu," dedim kaşığımı tabağa daldırarak. Yemek ılık ve oldukça lezzetliydi. Thurmond’da verdikleri bulamaçtan ve abur cuburdan başka bir şey yememiştim sanırım uzun zamandır. Üstelik birinin bu yemek için emek harcamış olması düşüncesi... Gidip ikinciyi, hatta üçüncüyü aldım. Midem patlayana ve ağzıma daha fazla bir şey koyamayacak raddeye gelene dek tıka basa yedim.</p>

  <p>Lezzetli yiyeceklerle dolu bir mideyle ateşe bu kadar yakın olmak beni mayıştırmış, kendimi güvende hissetmemi sağlamıştı. Oturduğum kütüğün üzerinden kalkıp doğrudan yere oturarak Liam’ın bacaklarına yaslandım.</p>

  <p>"Bak aklıma ne geldi..." diye başladı Liam. "Zu’ya, yarın sabah yedide kalkıp, diğer hücrelerle birlikte okuma sınıfına girmesi gerektiğini söylediğimde gerçekten zıplamaya ve ellerini çırpmaya başladığını söylesem inanır mısın?"</p>

  <p>"Hücre mi?"</p>

  <p>"Derslik de denebilir. Hani okullardaki sınıflar gibi." Kaşığının arkasıyla burnuma dokundu. "Bizimle biraz daha takılsan havalı çocukların dilini de öğrenirsin, Ruby."</p>

  <p>Yemeğimizi bitirdiğimizde Liam tabaklarımızı havada dolaşan plastik kasalardan birinin içine attı. Bize en yakın olan kasayı kontrol eden Mavi, onun yarısı ağırlıkta görünen incecik bir çocuktu. Hayal görüp görmediğimi anlamak için gözlerimi kırpıştırdım. Çocukların yeteneklerini bu kadar... kolay ve sıradan bir şeymiş gibi kullandıklarına ilk kez şahit oluyordum. Normalliğin resmi denebilecek şeyin tam tersi bir görüntüydü bu. En azından benim normallik sandığım şeyin. Birkaç çocuk acemice gitar çalıyor ya da kütükleri davul gibi kullanıyordu. Çoğu sessiz bir sohbet içinde ya da bir iskambil oyununa dalmış oturuyordu.</p>

  <p>Liam da arkamdan yere inerek eski kütükle arama oturdu. Alevlerin çevresindeki o titrek ışıklarla birlikte göğe yükselen sıcaklık tüm kaslarımı gevşetmişti. Eli, birkaç tel saçı yana atmak için ensemde dolaşıyordu. Dizlerinin arasında, sırtımı onun göğsüne yaslayıp kendimi dokunuşuna bırakmıştım.</p>

  <p>"Şimdi iyi misin, tatlım?" diye fısıldadı kulağıma. Parmaklarım, çıplak kollarındaki kasların üzerinde dolaşırken başımı salladım. Şimdiye kadar istediğimden bile haberdar olmadığım bir şeyi arıyordum sanki. Teni yumuşacık; elleri sıcak ve büyük; parmakları yara bereyle kaplıydı. Elimi onunkinin üzerine bastırarak parmaklarımızı birbirine doladım.</p>

  <p>"Bir süre yalnız kalmaya ihtiyacım vardı ama şimdi iyiyim."</p>

  <p>"Pekâlâ," diye fısıldadı. "Ama bir dahaki sefere seni bulamayacağım bir yere gitme."</p>

  <p>Uyumuyor, giderek daha da mayışıyordum sadece. Orada oturdukça zihnimin içi sanki daha bir sessizleşiyor; bedenimdeki ağrı ve düğümler çözüldükçe kendimi üzerinde oturduğumuz toprak kadar yumuşak hissediyordum.</p>

  <p>Sonunda biri eski püskü bir kasetçalar getirdiğinde, gitar çalan çocuklar suspus olup Beach Boys dinlemeye başladılar. Tüm kampta dans etmeyen tek kişi bendim galiba ama diğerlerini izlemek de çok keyifliydi. Özellikle de Zu'nun kalçasını sallayıp kollarını havaya kaldırmasını izlemek. Ta ki bize doğru koşup dansa kaldırmaya çalışana kadar. Ben yalvararak kurtulmayı başarsam da Liam’ın hiç şansı yoktu.</p>

  <p>Liam parmağını bana doğrultarak beni yanına çağırdı. Bir kahkaha atarak ellerimi iki yana salladım. "Hayır!"</p>

  <p>Sırıtıyordu. Günlerdir ilk defa içtenlikle sırıtıyordu hem de. Ve ben göbek deliğimin çevresinde bir kıpırtı hissettim. Bu ılık karıncalanma hissi çok tanıdıktı. Liam değişik dans figürleri yaparken Zu da kendi dansını bırakmış ona eşlik ediyordu. Yüzleri kızarmış, incecik bir ter tabakasıyla parlamaya başlamıştı. Aramızda toz ve çamurdan başka bir şey yoktu. Kalkıp yanlarına, Liam’ın uzattığı kollarına gittim.</p>

  <p>"Hiç adil değil," dedim.</p>

  <p>"Hadi ama Yeşil," dedi. "Güzel bir dansı hak ettin."</p>

  <p>Zu çevremizde dönüyor, kollarını şarkının ritmine kaptırmış sallıyordu. Elimi Liam’ın elinin üzerine koydum ve omzuna götürmesine izin verdim. Diğer elimi de sormadan alıp usulca avcunda tutmaya başlamıştı. "Ayaklarımın üzerine çık."</p>

  <p>Kuşku dolu bir bakış attım.</p>

  <p>"Güven bana," dedi. "Hadi ama! Şarkımız bitmeden."</p>

  <p>Yanlış olduğunu bilmeme rağmen ayaklarımı ayaklarının üzerine koyup ağırlığımı kaldırmasını bekledim. En azından ağırlığımın altındaki ayakları sağlamdı.</p>

  <p>"Biraz daha yaklaş, Yeşil, korkma, seni yemem."</p>

  <p>Yanağım omzuna yaslanana kadar yaklaştım. Liam’ın eli, bir elimi sıkıca kavramışken diğer elim gömleğinin kumaşına yapışmıştı. Utanmıştım çünkü göğsümden çıkıp kanatlanacakmış gibi atan kalbimi hissettiğinden emindim.</p>

  <p>"Dönmek yok," dedim. Beynim ya da kalbim bunu kaldırabilir mi emin değildim. O öyle sıcak ve güzeldi ki başım dönüyordu.</p>

  <p>"Dönmek yok," dedi o da.</p>

  <p>Hareket etmeye başladık. Dans etmek denmezdi pek yaptığımız şeye ama neyse. Bir çeşit abartılı sallanmaydı aslında. İleri geri, yavaş ve basit hareketlerle. İlk defa beynim ellerini kendine saklamaktan memnundu sanki. Kaslarım, bal gibi akışkan ve yavaş hareket ediyorlardı. Şarkının melodisi ile uzaktan yakından ilgisi yoktu hareketlerimizin.Hatta bir süre sonra hareket etmeyi tamamen bırakmıştık. Yanağım omzuna yaslanmış duruyorduk. Belimdeki eli, hafifçe gömleğimin altına kaymış, orada öylece kıvrılmıştı.</p>

  <p>Çanlar bir kez daha çaldı. Işıkların kapanma zamanının geldiğini bildiriyorlardı bu defa. Etraftan keskin bir homurdanma sesi yükseldiğinde Liam da kıkırdadı. Ayrılana kadar ne kadar yorgun olduğumu hiç hissetmemiştim.</p>

  <p>"Uyku zamanı," dedi Zu'yu yanına çağırırken. Zu da ayağa kalkıp üstünü başını temizlerken, ayrıldığı bir grup çocuğa işaretlerle bir şeyler anlatıyordu.</p>

  <p>Yakındaki hortumdan gelen su, ateşi bir anda boğmuştu. Can veren bir hayvan gibiydi sönen ateşten çıkan ses. Ve alevlerin ışığı sonunda sönüp de küllerin içinde minik közlere dönüştüğünde, siyah gözleriyle beni izleyen Clancy Gray'le aramızda dumandan başka hiçbir şey kalmamıştı.</p>
</body>
</html>
