<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img4"><img src="../Images/5.jpg" width="600" height="120"/></p>

  <h2>ON BİR</h2>

  <p>ÇOÇUKLAR AYILMAYA BAŞLAMADAN ÖNCE YAKLAŞIK ON BEŞ kilometre araba sürdüm. Arka koltukta ağlamaya devam eden Zu ve nereye gittiğim hakkında hiçbir fikrim olmadığı düşünüldüğünde çocukların uyanmalarıyla duyduğum hissi "rahatlama" olarak tanımlamak bile yetmezdi.</p>

  <p>"Lanet olsun," dedi Liam. Bir elini başının yanına koyarak doğruldu. "Lanet olsun!"</p>

  <p>Yüzü, Chubs’ın ayaklarının birkaç santim uzağındaydı. Bu yüzden ayılır ayılmaz önce onu yoklayıp iyi olduğundan emin oldu. Chubs ise kısık bir sesle inleyerek, "Sanırım kusacağım," diyordu.</p>

  <p>"Zu?" dedi Liam hemen ona doğru koşarken. Bu arada kalkarken Chubs’ın ayağına çarptığından bir çığlık inletti ortalığı. "Zu? Sen...?"</p>

  <p>Zu ise daha da fazla ağlamaya başlayarak yüzünü ellerinin arasına gömdü.</p>

  <p>"Ah, aman Tanrım, üzgünüm... üzgünüm... ben çok..." Liam’ın sesinden acı çektiği, içinin parçalandığı anlaşılabiliyordu. Yumruğunu ağzına götürüşünü gördüm. Boğazını temizlemeye çalışıyor ama tek kelime dahi edemiyordu.</p>

  <p>"Zu," dedim ne kadar sakin olduğuma şaşırarak. "Beni dinle. Sen bizi kurtardın. Sen olmasan başaramazdık."</p>

  <p>Liam orada olduğumu yeni hatırlamış gibi birden bana döndü. Ben de irkilmiştim ama uyanır uyanmaz önce arkadaşlarını kontrol ettiği için onu nasıl suçlayabilirdim ki?</p>

  <p>Bana doğru gelirken bakışlarını ensemde hissedebiliyordum. Koltuğa ulaştığı anda bitkin ve bembeyaz yüzüyle hemen çöktü. "Sen iyi misin?" diye sordu ciddi bir ifadeyle. "Ne oldu? Bizi nasıl oradan çıkardın?"</p>

  <p>"Zu yaptı," diye başladım. Hem Zu'nun hem de benim iyiliğim için gerçek ile onlara anlatabileceklerim arasında yürümem gereken ince bir yol olduğunun farkındaydım. Zu'nun da olanların ne kadarını hatırladığını bilmiyordum ama korkularını onaylayacak değildim. Sonunda yalnızca, "Bir arabayı diğerine çarptırdı. Arabalar adamlardan birini de yoldan savurdu. Diğeri ise kaçtı," diyebildim.</p>

  <p>"O..." Chubs nefes almakta güçlük çekiyordu. "O korkunç ses de neydi öyle?"</p>

  <p>Ona döndüm. Şaşkınlıktan ne diyeceğimi bilemiyordum. "Bunu daha önce hiç duymadın mı?"</p>

  <p>İkisi de başlarını salladılar. "Tanrım," dedi Liam. "Elektrik verilmiş bir kedinin miksere atılmasını dinlemek gibiydi."</p>

  <p>"Ne yani, gerçekten Beyaz Gürültü yok muydu sizde? Olay Yatıştırma Mekanizması?" diye sordum bir yandan kalbimde peyda olan öfkeye şaşırarak. Bu çocuklar hangi kamptaydılar? Lanet olasıca bir izci kampında mı?</p>

  <p>"Sizde var mıydı?" dedi Liam muhtemelen kulağındaki çınlamadan kurtulmak için başını sallayarak.</p>

  <p>"Thurmond’da bunu... bizi etkisiz hâle getirmek için kullanırlardı," diye açıkladım. "İsyan ya da başka bir sorun olduğunda. Yeteneklerini uzun süre kullanamayacak şekilde düşünmeni engeller."</p>

  <p>"Peki, senin neden bir şeyin yok?" diye sordu Chubs yarı şüpheli yarı kıskanç bir ifadeyle.</p>

  <p>İşte günün sorusu buydu, değil mi? Beyaz Gürültü ile sınandığım uzun ve iğrenç geçmişim boyunca birkaç bayılma, kusma ve hafıza kaybı yaşamıştım ben de. Son seferlerde gözlerimden ve burnumdan boşalan kanları da saymamak olmaz tabii. Ama sanırım insan bir defa <i>En Kötü</i>'sünü yaşayınca artık <i>Oldukça Kötü</i> pek o kadar korkunç gelmiyor kulağa. Eğer bu onların ilk seferiyse neden birkaç saniye içinde bayıldıklarını açıklıyordu bu durum.</p>

  <p>Liam yüzümü inceliyor, bense orada ne gördüğünü merak ediyordum. Her şeyi okuyabilmiş miydi? Ceketinin yanağıma değişini düşündüm, omurgasının kıvrımlarını. O anda kalbimi bir sakinlik ve sıcaklık kapladı.</p>

  <p>"Ben alışkınım, sanırım," dedim. "Zaten Yeşiller ve Maviler, diğerleri kadar çok etkilenmezler." Bunu da eklemeyi unutmadım. Hem gerçek hem de yalandı bu söylediğim.</p>

  <p>Liam, yüzündeki o tanıdık bitkin ifadeden kurtulur kurtulmaz yer değiştirmeyi önerdi. Yanakları yeniden sağlıklı renklerine kavuşmaya başlamıştı. Ellerindeki ve bacaklarındaki titremeyi diğerlerinden gizleyebildiği için bir alkışı hak ediyordu ama beni kandırması öyle kolay değildi. Beyaz Gürültünün o pis yan etkilerini nerede görsem tanırdım. Birkaç dakikaya daha ihtiyacı vardı.</p>

  <p>"Hadi ama," dedi ön paneldeki saat bir dakika daha ilerlediği anda. "Sen üzerine düşeni..." Birden sustu.</p>

  <p>Ona döndüğümde bana, daha doğrusu kemikli, parçalanmış dizlerime baktığını fark ettim. Bakışlarımı yeniden yola çevirdikten bir dakika sonraysa ılık bir dokunuşun bacağımda gezindiğini hissederek ürperdim.</p>

  <p>"Ah... affedersin," diye fısıldadı Liam dizimdeki elini çekerek. Kulaklarının kıpkırmızı kesildiğini görebiliyordum. "Sadece... her yerin kesiklerle dolu. Lütfen bir saniyeliğine durabilir miyiz? Kafa kafaya verip nerede olduğumuzu anlamalıyız."</p>

  <p>Ama ben öylesine bir çitin ya da otlağın yanında durmak istemiyordum. Eski bir dinlenme tesisi bulana dek devam ettim. Burası, kırmızı tuğlalarıyla tam olarak kolonyal tipi mimarinin özelliklerini yansıtıyordu. Minivanı yoldan çıkartıp terk edilmiş otoparka girdim.</p>

  <p>Chubs bu fırsatı, oturduğu yerden kapısını açarak midesindekileri boşaltmak için değerlendirmek istedi ama kuru öğürmeler dışında kusmayı becerdiği söylenemezdi. Liam da yanında durmuş sırtını sıvazlıyordu. "İşin bittiğinde Ruby'ye yardım eder misin?"</p>

  <p>Chubs benden nefret ediyor ya da beni korkutup kaçırmak istiyor olabilirdi ama yine de hayatını kurtarmakta önemli bir rol oynadığımın farkındaydı. Yine de evet demedi. Yalnızca kollarını önünde bağlayıp uzun ve sıkıntılı bir iç çekti.</p>

  <p>"Teşekkürler," dedi Liam. "Bir tanesin, Rahibe Teresa."</p>

  <p>Koltuğumun arkasındaki sürgülü kapıdan çıkıp araba ile lavaboların arasında kalan gümüş renkli çeşmelere doğru yürümeye başladı. Zu da elinde tuttuğu pembe çantasıyla onu takip ediyordu. Ben dikkatimi yeniden ona çevirene dek Chubs yaralarımla uğraşmaya yetecek kadar toplamıştı kendini.</p>

  <p>"Yavaş!" dedim dirseğime değdiği anda. Öndeki lambalardan birine dokunduğunda ışık açıldı. Sonunda dirseğimden bileğime kadar olan derinin yola sürtünmenin etkisiyle aşınmış olduğunu gördüm.</p>

  <p>"Bana doğru dön." Chubs, bana bakıp gözlerini devirmemek için kalan tüm gücünü kullanıyormuş gibi görünüyordu. "Şimdi, <i>Yeşil,</i> hadisene."</p>

  <p>Bacaklarım ona bakacak şekilde döndüm. Onlar da en az kolum kadar beter görünüyorlardı elbette. İki dizimin de derisi kalkmış, bazı yerlerse çoktan kabuk bağlamıştı. Yine de saldırıyla alakası olmayan birkaç çizik ve morluk dışında ellerimden iyi durumdaydılar.</p>

  <p>Chubs koltuğunun altından evrak çantasına benzer bir şey çıkartıp klipslerini açtı. İçinden dört tane beyaz, kare paket çıkartıp hemen kapatıncaya kadar çantanın içinde ne olduğuna yalnızca birkaç saniye bakabilmiştim.</p>

  <p>İlk paketi açarken, "Tanrım, bunu yapmayı nasıl başardın?" diye mırıldandı sadece. Antiseptik kokusunu aldığımda hemen kıpırdandım.</p>

  <p>Chubs, gözlüklerinin altından sert bir bakış attı. "Madem bizimle kalmaya karar verdin, en azından kendine daha iyi bakmayı deneyebilir misin? Sen kendini tehlikeye atmadan da diğer ikisini bir arada tutmaya çalışmak yeterince zor zaten."</p>

  <p>"Ben kendimi <i>tehlikeye...</i>" diye başlayıp susmaya karar verdim. "Üzgünüm."</p>

  <p>"Ya tabii," diye homurdandı. "Bu yaralardan biri enfeksiyon kaparsa o zaman ne kadar üzüleceksin bakalım."</p>

  <p>Yakından bakabilmek için sağ elimi gözüne iyice yaklaştırdı. İçini, dezenfektan mendillerden biriyle silmeye çalışıyor; bunu ancak avını parçalayan bir kurdun gösterebileceği bir hassasiyetle yaptığından elimi çekmemek için kendimi zor tutuyordum. Ardından gelen batma hissiyse beni o baygın ve uyuşuk hâlimden bir anda uyandırmıştı. Birden bana dokunduğunu fark ederek elimi elinden çektim ve soğuk mendili ondan aldım. Minik asfalt parçalarını temizlerken ben de kendi canımı en az onun kadar acıtmaktan geri kalmıyordum.</p>

  <p>"Sen gidip Lee ve Zu’ya bakmalısın," dedim.</p>

  <p>"Hayır, olmaz çünkü o zaman seninle ilgilenmediğim için bana kızarlar." Bir süre sonra çok istemese de itiraf etmeden duramadı. "Hem sen...yani en azından bizden daha kötü durumda görünüyorsun. Onlar bekleyebilir." Dudaklarımın kenarındaki hareketi hissetmiş olmalıydı ki hiç vakit kaybetmeden ekledi: "Ama sakın tüm bandajları alacağını sanma. Bunlar, neticede yüzeysel yaralar. Çok ciddiye alınacak şeyler değiller!"</p>

  <p>"Evet, efendim," dedim dezenfektan mendili camdan dışarı atarken. Diğer avcum için yeni bir mendil uzatırken gözleri hâlâ olan biteni sorgulamasına kısılmış durumdaydı. Ama belki sadece biraz yumuşamış bir hâli de yok değildi. Biraz olsun rahatladığımı hissettim ama elbette bir anda en yakın arkadaş olma hayallerine falan kapılacak kadar da aptal değildim.</p>

  <p>"Neden yalan söyledin?"</p>

  <p>Beynim bu soruyla birden şaşkına döndü. "Söylemedim ... Sen neden... ben yalan..."</p>

  <p>"Zu hakkında." Omzunun üzerinden arkaya baktı. Devam ederken kısık sesle konuşuyordu. "O adamı yalnızca yoldan savurmadı... yani böyle olmadı, değil mi? Adam öldü."</p>

  <p>Başımla onayladım. "Bunu isteyerek yapmadı..."</p>

  <p>"Elbette," dedi hemen sertçe. "Bizi neden kimsenin takip etmediğini düşünüyordum ve endişeliydim. Yani bunun Zu'yu nasıl etkileyeceğini bildiğimden... ve şey, sanırım sende her şeye rağmen sağduyu sahibiymişsin."</p>

  <p>Ona baktığım sırada birden o nadir ve mükemmel aydınlanma anlarından birini yaşadım. Gitmemi istiyordu çünkü beni bir tehdit olarak görüyordu. Kendimi kanıtlayana kadar da bana güvenmeyecekti. SUV’nin rengini şaşırmakla birlikte bu şansımı sıfıra indirmiştim.</p>

  <p>"Hem dünyadan bir takipçi eksilse ne olur ki?" Şimdi kullanılmamış malzemeleri yerine koymak üzere çantasını almak için yeniden eğilmişti.</p>

  <p><i>Doğru ya,</i> diye düşündüm dikleşerek. <i>Onlara söylememiştim.</i></p>

  <p>"Onlar takipçi değil, PÖK askerleriydi."</p>

  <p>Chubs bu sözlerimi kahkahalarla karşıladı. "Sanırım üniformaları da tişört ve kot pantolonlarının altındaydı, değil mi?"</p>

  <p>"Birinin rozeti vardı," dedim. "Ve kullandıkları turuncu aletin aynısını bir defasında Thurmond’da da görmüştüm." Chubs ikna olmuş gibi görünmüyordu ama gerçekleri konuşacak ne zaman vardı ortada ne de enerjim. "Bak," diye devam ettim, "bana inanmak zorunda değilsin ama bir tanesi 42755 Psi numaralı bir anons yaptı. Bu Liam, değil mi?"</p>

  <p>Hikâyeyi kendi bakışımla anlatıyor, detayları onun doldurmasını istiyordum. Turuncu aleti tarif ettiğim sırada beni yeterince dinlemişti. Derin bir nefes aldı ve dudakları öyle bir noktada birleşti ki sanki karşımda bir insandan çok, bir dağ gelinciği var gibiydi. Camını aşağı indirirken bu defa ben nefesimi tuttum. Bana güvenmiyormuş gibiydi ve az önce ağzımdan çıkan kelimelerin bir değerlendirmesini yapmaya çalışarak dışarı bakıyordu.</p>

  <p><i>"Size</i> PÖK askerlerinin peşimize takılacağını söylemiştim!" diye tekrarlıyordu sanki ilk on seferinde duymamışız gibi. "O <i>kadın</i> olmadığı için şanslıydık."</p>

  <p>İşte yine o gizemli <i>kişiden</i> bahsediyordu. Gizemli <i>kadından.</i></p>

  <p>Liam ona aldırış etmeden, sırtı hâlâ bize dönük bir şekilde çeşmelerin önünde duruyordu. Zu da yanında dikiliyor; Liam yüzünü yıkamak için iki elini rahatça kullanabilsin diye büyük bir görev aşkıyla ceketini tutuyordu.</p>

  <p>Mendillerin sonuncusunu, yüzümdeki pisliği temizlemek için kullandım. "Ben sadece o PÖK askerinin, turuncu <i>şeyi</i> kullanmadan önce onu nasıl tanıdığını bilmek istiyorum. Alet çalıştı ama numarayı aklından söyledi. Aletten sonucun çıkmasını bile beklemedi."</p>

  <p>Chubs bir süre yüzüme baktıktan sonra burnunun kenarını kaşımaya başladı. "İşlendikleri sırada herkesin fotoğrafı çekilir. Seninkini çekmediler mi?"</p>

  <p>Başımla onayladım. "Yani fotoğrafları araştırmak için bir ağ mı kurdular?" diye sordum.</p>

  <p>"Yeşil, bunu bilmemi nasıl bekliyorsun? Bana yeniden anlat şunu."</p>

  <p>Turuncu alet bir çeşit kamera ya da tarayıcı olmalıydı. Chubs’a aptalca gelmeyecek tek açıklama buydu sanırım.</p>

  <p>Ellerimi gözlerime bastırıp içimde yükselen kusma isteğini bastırmaya çalıştım.</p>

  <p>"Bizi tespit etmeleri için gerekli olan tek şey buysa hapı yuttuk demektir," dedi Chubs alnını ovuştururken. "Bu da yetmezmiş gibi şimdi muhtemelen East River’ı aradığımızı da biliyorlar. Bu da dışarıda daha fazla devriye geziyor olacakları anlamına geliyor. Ailelerimizi de daha yakından izliyor olacaklar; yani Kaçak Çocuk için işler daha da zorlaşacak demek bu..."</p>

  <p>Aklından geçen düşünceler zincirini tamamlamadı. Tamamlamasına da gerek yoktu zaten.</p>

  <p>Keyifsiz bir kahkaha attım. "Hadi ama. Birkaç ucube için koca bir donanma mı gönderecekler?"</p>

  <p>"Öncelikle donanma dediğin denizde olur," dedi Chubs."Ayrıca birkaç ucube için göndermezler onu."</p>

  <p>"Ben de bunu-"</p>

  <p>"Ama Lee <i>için</i> gönderirler."</p>

  <p>Olayın parçalarını birleştirmemi beklemedi.</p>

  <p>"Yeşil, sence kamptan kaçışımızın ardındaki beyin kimdi?"</p>

  <p class="img5"><img alt="3" src="../Images/3.jpg"/></p>

  <p>Diğerleri arabaya dönmeye hazır olduğunda sessiz bir yer kapmaca oyunu oynadık. Chubs orta koltuğun sağ tarafına otururken Zu da şoför koltuğunun arkasındaki her zamanki tüneğine geçti. O noktada iki şansım vardı. Ya arka koltuğa geçecek ya da ön koltuğa oturarak sanki Chubs az önce Liam’ın gelmiş geçmiş ilk kamp kaçışının planlayıcısı olduğunu söylememiş ve her şey güllük gülistanlıkmış gibi davranacaktım.</p>

  <p>Sonunda yorgunluk ağır bastı. Liam şoför koltuğuna oturduğu sırada ben de yanındaki koltuğa bitkin bir hâlde çöktüm.</p>

  <p>Sırıttı. "Büyük bir kahraman olmak yorucu olmalı."</p>

  <p>Onu salladığım elimle savuştururken sözcükleriyle kalbimde oluşan o minik ve aptal mutluluk vızıltısını susturmaya çalıştım. Sadece kibarlık yapmaya çalışıyordu.</p>

  <p>"Yanımızda işleri halledecek hanımların olması ne güzel," dedi Chubs’a dönerek. "Yoksa şimdi seninle ben bir kamyonetin arkasında Ohio’ya yolculuk yapıyor olurduk."</p>

  <p>Chubs homurdanmakla yetindi. Yüzü hâlâ solgundu.</p>

  <p>En azından Liam biraz daha iyi görünüyordu şimdi. Yüzü, çeşmenin soğuk suyu ile pembeleşmiş; parmakları hâlâ arada bir seğirse de gözlerindeki o şaşkın, bulutlu bakış kaybolmuştu. Beyaz Gürültüye ilk kez maruz kalmış olduğu düşünüldüğünde Liam oldukça hızlı iyileşmişti.</p>

  <p>"Pekala, ekip," dedi usulca. "Bir Betty oylamasının vaktidir."</p>

  <p>"Hayır!" Chubs bir anda yeniden ayılmıştı. "Bununla amacının tam olarak ne olduğunu çok iyi biliyorum ve kazanamayacağımı da biliyorum ve ben..."</p>

  <p>"Mucize kızımızın bizimle kalmasını isteyenler el kaldırsın."</p>

  <p>Liam da Zu da ellerini anında kaldırdılar. Zu, Liam’ın somurtkan yüzüne kıyasla oldukça parlak görünen bir gülümsemeyle bana bakıyordu.</p>

  <p>"Onun hakkında hiçbir şey bilmiyoruz. Lanet olsun, bize <i>anlattıklarının</i> doğruluğundan bile emin değiliz!" diye çıkıştı. "Bizi uykumuzda öldürecek bir psikopat ya da savunmamızı indirdiğimiz anda Birlik'teki arkadaşlarını arayacak bir hain bile olabilir."</p>

  <p>"Çok teşekkürler," dedim kuru kuru. İçten içe bu tip bir komplo kurabilecek yeteneğe sahip olduğumu düşünmesinden de gururlanmıştım.</p>

  <p>"Bizimle ne kadar kalırsa," diye devam etti, "Birlik’in bize ulaşma şansı da o kadar artar. Çocuklarına ne yaptıklarını da <i>biliyorsunuz</i>!"</p>

  <p>"Bize yetişemeyecekler," dedi Liam. "O konuyu çoktan hallettik. Bir arada kaldığımız müddetçe sorun yaşamayız."</p>

  <p>"Hayır. Hayır, hayır, hayır, hayır, <i>hayır,"</i> dedi Chubs. "İkiniz her seferinde kazanacak olsanız dahi hayır oyumun da kayıtlara geçmesini istiyorum."</p>

  <p>"Hey, mızıkçılık yapma," dedi Liam. "Burada demokrasi var."</p>

  <p>"Emin misin?" diye sordum.</p>

  <p>"Elbette," dedi Liam. "Asıl emin olamadığım, seni bir Greyhound istasyonunun arka tarafında, parasız pulsuz, gideceğin yere sağ salim ulaşacağından emin olmadan bırakmaktı."</p>

  <p>İşte yine o gülümseme. Ellerimi göğsüme bastırarak içimde oynaşan duyguları sakinleştirmeye çalıştım. Kilitlemeye. Koltuğumun kenarına koyduğu kolunu okşamamak için kendimi tutmaya... Hastalıklı ve yanlış geliyordu kulağa ama yine de o anda tek arzum, zihnine girip aklından geçenleri görmek ve bana neden böyle bakıyor olduğunu keşfetmekti.</p>

  <p><i> Sen gerçek bir canavarsın, </i> diye düşündüm şimdi mideme bastırdığım yumruğumla.</p>

  <p>Onu korumak istiyordum. O anda gerçekten ne istediğimi açık ve net bir şekilde görebilmiştim: Onları korumak, hepsini. Beni kurtarmışlardı. Hayatımı kurtarmış ve karşılığında hiçbir şey beklememişlerdi. Bu gizli PÖK askeriyle yaşadığımız olay bana bir şey öğrettiyse o da benim gibi birine ihtiyaçları olduğuydu. Onlara yardım edebilir, onları koruyabilirdim.</p>

  <p>Beni yanlarına alıp istediğim kadar kalmama izin verdikleri için onlara borcumu nasıl ödeyeceğimi bilmiyordum. Ama kendimi yeterince uzun süre kontrol etmek de bir başlangıç sayılırdı. Sahip olduğum şeyle yapabileceğimin en iyisi buydu.</p>

  <p>"Hem zaten nereye gitmeye çalışıyorsun ki?" Liam rahat bir sesle konuşmaya çalışsa da bakışları karanlık ve belirgin bir şekilde endişeliydi. "Oraya otobüsle gidebilir misin?"</p>

  <p>Benzin istasyonunda yarım yamalak yaptığım plandan bahsettim onlara. Uzun ve karışık saçlarımla oynadığım sırada, göğsümdeki sıkışmanın bir bölümünün nefes almama yetecek kadar kalktığını hissettim şaşkınlıkla.</p>

  <p>"Virginia Beach’de ne var ki?"</p>

  <p>"Büyükannem. Sanırım," dedim. "Yani öyle umuyorum."</p>

  <p>Evet, büyükannem, diye hatırlattım kendime. Büyükannem de hâlâ bir seçenekti. Beni hatırlıyordu, değil mi? Kaçak Çocuk'u bulmalarına yardım edersem ve o da bana yardım edebilirse o zaman onu görmek için gerçekten bir şansım olabilirdi. Onunla yaşayabilirdim belki.</p>

  <p>Çok fazla <i>eğer</i> vardı bu durumda. <i>Eğer</i> Kaçak Çocuk'u bulursak. <i>Eğer</i> o da benim gibi Turuncuysa. <i>Eğer</i> bana yeteneklerimi kontrol etmem konusunda yol gösterebilirse. <i>Eğer</i> ailelerimizi bulmamıza yardım ederse.</p>

  <p>Şüphelenmeye bir kez başlayınca gerisi de art arda gelerek bir çığ gibi büyüdü içimde.</p>

  <p>Düşüncesi bile korkunç ama ya büyükannem öldüyse? Ben götürüldüğümde yetmiş yaşındaydı. Bu da demek oluyordu ki şu an seksenlerine yaklaşmıştı. Bu ihtimali daha önce hiç düşünmemiştim çünkü onun ışıldamadığı ve beyaz saçları, neon bel çantası ve aynı renk şapkasıyla dünyaya meydan okumaya hazır görünmediği bir zamanını hatırlamıyordum hiç.</p>

  <p>Ama ben altı yıl önceki insan değilsem onun nasıl öyle olmasını bekleyebilirdim ki? Hayattaysa ondan ucube torununa bakmasını nasıl isteyebilirdim? O muhtemelen kendine bile bakamaz bir hâldeyken beni koruyup saklamasını nasıl isterdim?</p>

  <p>Şu anda bu kadar şey düşünmek çok fazlaydı. Mantıklı bir şekilde düşünüp kafa patlatacak hâlim yoktu. Beynim, hâlâ Beyaz Gürültü yüzünden zonkluyordu. Kalbim, seçimimi kolaylaştırmayı seçti.</p>

  <p>"Pekâlâ," dedim. "Kalıyorum."</p>

  <p><i>Ve hiçbirimizin bundan pişman olmayacağını umuyorum.</i></p>

  <p>Liam’ın kaşlarının arasındaki o derin çukur anında gevşedi ama temelli kaybolmadı. Beni incelediğini biliyordum. Açık renk gözleri yüzümde dolaşıyordu. Belki de bu teklifi kabul etmekte neden bu kadar tereddüt ettiğimi çözmeye çalışıyordu. Sonunda her ne sonuca vardıysa derin bir iç çekerek sessizce aynaları ayarlamaya girişti.</p>

  <p>Liam’ın yüzü, kolayca okuyup aklından geçenleri anlayabileceğiniz yüzlerdendi. Söylediklerinin doğru olduğuna inanmanızı kolaylaştırıyordu bu da. Ama şimdiki ifadesinde çalışılmış bir hâl, ne düşündüğünü belli etmemeye çalışan bir tavır sezmiştim. Ağzının kenarında sürekli bir gülümseme takılı olan birine göre hiç doğal durmuyordu. Başımın zonklamasını ve Chubs’ın, ne kadar acı çektiğini hatırladığında çıkardığı o acınası ölmek üzere olan hayvan seslerini görmezden gelerek arkama yaslandım.</p>

  <p>Liam şoför koltuğunun altından çıkardığı bir şişe suyu sessizce ona uzattı. Gözümün ucuyla Zu’ya baktım. Alacakaranlıkla beraber güzel bir uykuya dalmıştı. Alnını ve dudaklarının üzerini incecik bir ter tabakası kaplamıştı.</p>

  <p>Araba gürültüyle çalışmaya başladı. Liam otoparktan çaprazlamasına çıktıktan sonra derin bir nefes aldı ve tereddütle durdu. Ne tarafa gideceğini bilmiyor gibi görünüyordu.</p>

  <p>"Nereye gidiyoruz?" diye sordum.</p>

  <p>Bir an sessizleşerek çenesini kaşıdı. "Hâlâ Virginia’ya. Tabii ben yolu bulabilirsem. Sanırım eyalet sınırını geçeli çok olmadı ama şu an neredeyiz bilmiyorum. Doğrusunu istersen buraları çok iyi bildiğim söylenemez."</p>

  <p>"Lanet olasıca haritayı kullan," dedi Chubs arkasından.</p>

  <p>"O olmadan da bulabilirim," dedi Liam. Sanki birinin çıkıp ona yol göstermesini beklermiş gibi başını bir sağa bir sola çevirip duruyordu.</p>

  <p>Beş dakika sonra haritanın direksiyonun üzerine yayılmasını Chubs büyük bir zevkle seyretti. Bu ince ve yıpranmış kâğıdın üzerindeki renkleri ve kesişen yolları anlamak için ben de kol dayanağıma yaslanarak eğilmiştim.</p>

  <p>Liam, Batı Virginia, Virginia, Maryland ve Kuzey Carolina sınırlarını gösterdi.</p>

  <p>"Bence yaklaşık olarak... buradayız." Kesişen rengârenk çizgiler arasındaki bir noktayı işaret ediyordu.</p>

  <p>"Sanırım Siyah Betty’nin GPS’i yoktur, değil mi?" dedim.</p>

  <p>Liam derin bir nefes verip direksiyonu okşadı. Sağa doğru gitmeye karar vermişti. "Siyah Betty düz ve doğru yoldan gidebilir ama pek elden geçirilmiş olduğu söylenemez."</p>

  <p>"Sana o Ford SUV'yi almamız gerektiğini söylemiştim," dedi Chubs.</p>

  <p>"O pis..." Liam kendine hâkim olmaya çalıştı. "O tekerlekli kutu tam bir ölüm tuzağıydı. Şanzımanının dağıldığını söylemiyorum bile."</p>

  <p>"Tabii, doğal olarak bir sonraki tercihimiz de bir mirlivan olmalıydı."</p>

  <p>"Evet, terk edilmiş arabalarla dolu otoparktan seslendi bana. Güneş, camlarında bir umut ışığı gibi parlıyordu."</p>

  <p>Chubs homurdandı. "Neden bu kadar <i>tuhafsın</i> sen?"</p>

  <p>"Çünkü benim tuhaflığım <i>senin</i> tuhaflığını dengeleyecek güçte olmalı, Bayan Çapraz Dikiş."</p>

  <p>"En azından benim yaptığım şey bir çeşit sanat."</p>

  <p>"Evet, Orta Çağ Avrupa'sında mükemmel bir eş olurdun..."</p>

  <p>"Her neyse," deyip aralarına girdim haritayı tamamen önüme çekerek. "Winchester yakınlarında olmalıyız." Virginia’nın batısındaki bir noktaydı gösterdiğim.</p>

  <p>"Nereden biliyorsun bunu?" diye sordu Liam. "Yoksa buralı mısın? Çünkü eğer..."</p>

  <p>"Değilim. Siz ikiniz baygınken Keyser ve Romney'den geçtiğimizi hatırladım yalnızca. Ve haritadaki tüm bu iç savaş işaretlerine bakılırsa savaş alanlarından birine yakın olmalıyız."</p>

  <p>"Bunlar oldukça iyi dedektiflik becerileri, Nancy Drew ama maalesef o işaretler ülkenin bu tarafında pek bir şey ifade etmez," dedi Liam. "Buralarda bir ordunun geçmediği, bir adamın ölmediği ya da James Madison’ın yaşamadığı tarihî bir yer bulmadan yüz metre bile gidemezsin."</p>

  <p>"O dediğin Orange’da bir kere," diye araya girdim. "Yakınında bile değiliz."</p>

  <p>Gecenin yumuşak mavi rengi, sarı saçlarının üzerinde toplanmış, saçının rengini değiştirmişti. Bir dakika boyunca yine çenesini kaşıyarak beni inceledi. "Demek <i>gerçekten </i>Virginialısın."</p>

  <p>"Değilim..."</p>

  <p>Elini kaldırdı. "Hadi ama. Bu eyaletten olmayan kimse James Madison’ın evinin nerede olduğunu bilmez."</p>

  <p>Arkama yaslandım. Göz <i>göre göre düştüm bu tuzağa.</i></p>

  <p>Annemin hatasıydı. Bir lise tarih öğretmeni olarak babamla beni bölgedeki tüm tarihî yerlere götürmeyi kendisine amaç edinmişti. O yüzden arkadaşlarım havuz partileri ya da pijama partilerine giderken, ben bir savaş alanından diğerine yürümek, toplar ve koloni canlandırmalarıyla fotoğraf çektirmek zorundaydım. Bu eğlenceli zamanlar, okulun ilk günü mutlaka binlerce böcek ısırığı ve soyulan güneş yanıkları ile ortaya çıkmamla daha da keyifli hâle gelirdi. Antietam Çayı'nda aldığım yara izlerini hâlâ taşıyordum.</p>

  <p>Liam önündeki karanlık yola bakıp gülümsüyordu. Farlarını kapamıştı. Yolları aydınlatmanın, hiçbir zaman Virginia eyaletinin bir önceliği olmadığı göz önünde bulundurulduğunda, bunun oldukça cesur, belki de aptalca bir hareket olduğunu düşündüm.</p>

  <p>"Bence gece için durmalıyız," dedi Chubs. "Bir park bulabilecek misin?"</p>

  <p>"Rahatla dostum, o işi hallettim bile," dedi Liam.</p>

  <p>Arkasına yaslanıp, "Hep böyle diyorsun," diye mırıldandı Chubs. "Sonra bir bakıyoruz, ayılar içeri girip yiyeceklerimizi çalmak isterken sen, <i>Ah üzgünüm ekip, hadi ısınmak için sarılalım,</i> diyorsun."</p>

  <p>"Şey... evet, o konuda üzgünüm," dedi Liam. "Ama hey, biraz zorluk çekmeden de yaşanır mı hiç?"</p>

  <p>İşte bu, dördüncü sınıf öğretmenimin yaptığı açıklamadan sonra gördüğüm en yapmacık iyimserlik girişimi olmalıydı. Sınıfımızdaki ölümlerin ardından, bize onlar olmadan daha iyi olacağımızı çünkü bunun geride kalanlar için salıncak sırasının daha hızlı ilerlemesi anlamına geldiğini söylemişti.</p>

  <p>O andan sonra konuşmalarını takip edemedim. Kamptan kaçtıktan sonraki iki hafta içinde geliştirdikleri tüm o tuhaf gelenek ve alışkanlıkları duymak istemediğimden değil; bu ikisinin tam olarak şu arkadaşlıklarını bağlayan incecik ipe nasıl tutunabildiklerini çözmeye çalışmakla meşgul olduğumdan.</p>

  <p>Sonunda Liam, 81.Otoyolu bulmuş; Chubs da huzursuz ve yüzeysel bir uykuya dalmıştı. Sonsuz yaşlı ağaç sıraları geçiyordu penceremin önünden. Bunlardan ancak birkaçı bahara hazırdı. Üzerlerindeki yaprakları görebilmem için fazla hızlı gidiyorduk ve hava da iyiden iyiye kararmıştı. Nerede olduğumuzu bilmiyordum ama burada, geçen sonbaharın çürümüş yapraklarının asfaltta bıraktığı izler hâlâ taze gibi görünüyordu. Sanki uzun zamandır bu yoldan geçen ilk araba bizimkisiydi.</p>

  <p>Alnımı, serin cama dayayıp klimayı doğrudan yüzüme çevirmek için uzandım. Başım hâlâ ağrıyor, gözlerimin arkası zonklamaya devam ediyordu. Dondurucu hava beni ayık tutacaktı. En azından beynimin, istemsizce Liam’ın beynine girmesini önleyecek kadar ayık.</p>

  <p>"Sen iyi misin?"</p>

  <p>Hem yolu hem beni izlemeye çalışıyordu. Karanlıkta, burnunun ve dudaklarının kıvrımından başka bir şey göremiyordum. Bir parçam, yüzündeki yara ve kesikleri görmediğime memnundu. Sadece birkaç gün olmuştu. On altı yıllık yaşamımda kısacık bir süreydi bu, ama yüzündeki endişeli ifadeyi görmek için yüzüne bakmama gerek yoktu. Liam pek çok <i>şeydi</i> ama gizemli ve tahmin edilemez olmak, bu özellikleri arasında sayılamazdı.</p>

  <p>"Sen iyi misin <i>asıl?"</i> diye karşıladım sorusunu.</p>

  <p>Araba, direksiyonda ritim tutan parmaklarının sesini duyabileceğim kadar sessizdi. "Sadece bu yaşananları atlatabilmem için uyumam lazım sanırım." Bir dakika sonra ekledi: "Thurmond’da bunu gerçekten üzerinde kullanıyorlar mıydı? Yani sık sık?"</p>

  <p>Sık sık olmasa da yetecek kadar. Ona bunu söyleyemezdim ama. Acıma duygusunu körüklemeden yapamazdım bunu.</p>

  <p>Cevap vermek yerine, "Sence PÖK askerleri nereye gittiğinizi öğrenmiş midir?" diye sordum.</p>

  <p>"Belki. Ya da belki hepimiz yanlış zamanda yanlış yerdeydik."</p>

  <p>Chubs gürültülü bir esnemeyle uyanmıştı.</p>

  <p>"Sanmam," dedi uykulu bir hâlde. "Bizi bilinçli bir şekilde takip etmiyor olsalar da şimdi izlemeye başladıklarına eminim. Muhtemelen o çirkin yüzünü ve Psi numaranı ezberlemek zorunda kalmışlardır. Senin, takipçiler için lezzetli bir atıştırmalık olduğunu hepimiz biliyorduk zaten."</p>

  <p>"Teşekkürler, Bay Pozitif," dedi Liam.</p>

  <p>"Aslına bakarsan adam seni gördüğüne şaşırmıştı," dedim. "Ama... şu sürekli konuştuğunuz kişi de kim? Kadın olan?"</p>

  <p>"Bayan Jane," dedi Liam, sanki bu her şeyi açıklamaya yetermiş gibi.</p>

  <p>"Efendim?"</p>

  <p>"Bizim, diğerlerinden daha... ısrarcı bir takipçiye verdiğimiz isim," diye açıklamaya devam etti.</p>

  <p>"Öncelikle, <i>sen</i> ona böyle diyorsun," dedi Chubs. "Ayrıca, ısrarcı mı? Caledonia'dan çıktığımızdan beri üzerimize bir gölge gibi çöktü desek nasıl olur? Her yerde, her an karşımıza çıkıyor. Sanki biz daha gitmeden nereye gideceğimizi biliyor gibi."</p>

  <p>"Kadın yaptığı işte iyi," dedi Liam.</p>

  <p>"Bizi kampa sürüklemeye çalışan birine iltifat etmesen nasıl olur?"</p>

  <p>"Neden ona Bayan Jane diyorsun ki?" diye sordum.</p>

  <p>Liam omuzlarını silkti. "Kana susamış Amerikalılar arasında nadir bir İngiliz çünkü kendisi."</p>

  <p>"Peki, <i>bu</i> nasıl oldu?" diye sordum. "Bütün sınır kapılarını kapattıklarını sanıyordum."</p>

  <p>Liam cevap vermek üzere ağzını açtı fakat Chubs ondan önce davranmıştı. "Bilmiyorum, Yeşil. Neden bir sonraki yakalama seansında onu çay eşliğinde bir sohbete davet etmiyorsun?"</p>

  <p>Gözlerimi devirdim. "Neye benzediğini söylersen belki yaparım."</p>

  <p>"Koyu renk saçlarını topuz yapıyor. Gözlüklü..." diye başladı Liam.</p>

  <p>"...uzun boylu ve biraz eğri bir burnu mu var?" diye tamamladım cümlesini.</p>

  <p>"Onu gördün mü?"</p>

  <p>"Marlinton’da. Kırmızı kamyoneti süren oydu ama..." Cate ve Rob arabanın icabına bakmışlardı. Geride kalmıştı. "Neyse, bu defa burada değildi," diye tamamladım cümlemi. "Belki de ondan sonsuza dek kurtulmuşuzdur."</p>

  <p>"Hiç sanmam," diye homurdandı Chubs. "Kadın tam bir terminatör."</p>

  <p class="img5"><img alt="3" src="../Images/3.jpg"/></p>

  <p>Kimi dolu olan köhne otellerin önünden geçip duruyorduk. Liam eski bir Comfort Inn otoparkına girdiğinde oturduğum yerde dikleştim. Fakat girmesiyle çıkması bir oldu. Etrafta araba yoktu ama bahçede bir düzine erkek ve kadın sigara içiyor, sohbet ediyor, dövüşüyordu.</p>

  <p>"Ohio'dan çıkarken de buna çok şahit olduk," diye açıklamaya başladı ben daha sormadan. "İnsanlar evlerini kaybettikten sonra, en yakındaki kapanmış otellere gidip oralardaki odalara yerleşmek için birbirleriyle dövüşür oldular. Çeteler falan oluşmuş sonrasında."</p>

  <p>Sonunda karar kıldığı otel, Howard Johnson Express oldu. Otoparkının dörtte biri farklı model arabalarla dolu olan otelin tepesindeki tabelada mavi harflerle BOŞ yazıyordu. Ofis binasından geçmemeye çalışarak odaların etrafında dönerken nefesimi tuttum. Otoparkın en ucunda bir nokta seçti ve önümüzdeki odaları incelemeye başladı. İkisini hemen elemiştik; perdelerin arasından televizyonların ışığı kolayca seçilebiliyordu. Diğer odaların dolu olup olmadığıysa o kadar belli değildi.</p>

  <p>'Bir saniye burada bekleyin," dedi emniyet kemerini çözerken. "Ben gidip alanı araştıracağım. Güvenli olduğundan emin olmalıyız." Tıpkı daha önceki gibi hiçbirimizin itiraz etmesine izin vermeden arabadan indi. Önünden geçtiği odaların içine bakarak seçtiği odanın kapısını zorlamaya başladı.</p>

  <p>Chubs ile birlikte Marlinton'dan aldığımız son yemeği bölüştürmeye başladık. Stoğumuzda yalnızca bir paket Cheetos, fıstık ezmeli krakerler, birkaç şekerleme ve bir paket minik Oreo bisküviyle benim sırt çantama doldurmayı başardığım şekerler kalmıştı. Bu, altı yaşındaki her çocuğun rüya menüsüydü yani.</p>

  <p>Göz göze gelmeyen şampiyonlar gibi sessizce çalıştık. Fıstık ezmeli krakerleri açmaya başlarken parmakları oldukça hızlı çalışıyordu. Kucağındaki o yırtık pırtık kitabın açık sayfası ona gülümser gibiydi. Bunları gerçekten okumadığını biliyordum, en azından bu kadar kötü gözlerle. Fakat nihayet benimle konuşmaya karar verdiğinde bunu, başını kitaptan kaldırmadan yapmıştı.</p>

  <p>"Suç dolu hayatımızı sevdin mi? General, senin doğuştan yetenekli olduğunu düşünüyor."</p>

  <p>İma etmeye çalıştığı her neyse aldırış etmeden Zu'yu uyandırmak için uzandım. Onunla uğraşamayacak kadar yorgundum ve açıkçası dilimin ucuna kadar gelen cevaplardan hiçbiri, üzerinde iyi bir etki bırakmama yardımcı olamazdı.</p>

  <p>Ben elimde yemeğimle arabadan inmeden önce, Chubs’ın eli birden uzanıp açık kapıyı kapattı. Otelin loş ışığında... tam olarak öfkeli olmasa da kesinlikle arkadaş canlısı da görünmüyordu. "Sana söyleyeceklerim var."</p>

  <p>"Yeterince şey söyledin zaten, teşekkürler."</p>

  <p>Devam etmeden önce ona dönmemi bekledi. "Bugün bize yardımın dokunmamış ya da yıllarını berbat bir pislik çukurunda geçirmemişsin gibi davranacak değilim ama şunu da söylemeden edemeyeceğim; bu gece bizimle kalma kararını dikkatlice düşün ve gece yarısı gitmeye karar verirsen en doğru kararı verdiğini bil."</p>

  <p>Kapıya yeniden uzandım ama o daha konuşmasını bitirmemişti. "Bir şeyler sakladığını biliyorum. Tam anlamıyla dürüst olmadığını biliyorum. Ve herhangi bir sebepten ötürü seni koruyabileceğimizi sanıyorsan çıldırmış olmalısın, bir kez daha düşün. Senin getirdiğin krizler <i>olmaksızın</i> bu pisliğin içinden sıyrılabilirsek şanslıyız."</p>

  <p>Mideme bir kramp girdiğini hissetsem de yüz ifademi hiç değiştirmedim. Yüzümden bir ipucu yakalamayı umuyorsa hayal kırıklığına uğrayacaktı. Son altı yılımı, silah tehdidi altında ifademi mükemmel bir masumiyet kisvesi altına sokmayı öğrenmekle geçirmiştim.</p>

  <p>Ancak şüphelendiği şey gerçek değildi. Olamazdı. Çünkü öyle olsa bana kaçmam için son bir şans vermezdi. Beni kendi elleriyle arabadan atardı, hem de terk edilmiş bir otoyolda son sürat ilerlerken.</p>

  <p>Chubs, başparmağıyla alt dudağını ovuşturuyordu. "Bence..." diye söze başladı yeniden. "Yani Virginia Beach’e ulaşmanı umarım, gerçekten ama..." Gözlüklerini indirdi ve burnunun ucunu hafifçe kaşıdı. "Bu çok saçma, affedersin. Sadece dediklerimi bir düşün. Doğru kararı ver."</p>

  <p>Liam ayağıyla açık tuttuğu kapıdan bize el sallıyordu. Zu bir elini Chubs’ın omzuna koydu. Sarı plastiğin dokunuşuyla birden ürperip yerinden sıçramıştı. Öyle sessizdi ki orada olduğunu ben bile unutmuştum.</p>

  <p>"Hadi Suzume," dedi Chubs elini omzuna koyarak. "Şansımız yaver giderse General duş almamıza izin verir. Eğer <i>çok</i> şanslıysak kendi bile duş alabilir."</p>

  <p>Zu, Chubs’ın ardından aşağı inerken bana endişeli bir bakış attı. Yüzüme yerleştirdiğim zoraki gülümsemeyle onu savuşturmaya çalıştım ve siyah sırt çantamı almak üzere arka koltuğa uzandım.</p>

  <p>Dışarı adımımı atıp, kararan hava tenimdeki son sıcaklığı da alana kadar farkına varmamıştım. Yeniden arabanın içine doğru uzanıp, ön koltuğun cebine sıkıştırılmış kitabı almaya çalışırken bir elimle de sürgülü kapıyı tutuyordum. Onu Chubs’ın ellerinde görmediğim ilk ve tek seferdi bu.</p>

  <p>Kitap ayracı olarak kullandığı düz, boş M&amp;M's paketi yerli yerindeydi. Kaldığı son sayfayı açınca bu kitabın ne olduğunu anlamak için okumaya ihtiyacım olmadığını anladım. Richard Adams’ın <i>Watership Down</i> adlı eseriydi bu. Ne okuduğunu gizlemek için bu kadar uğraşmasına şaşmamalı. Dünyada yaşamaya çalışan bir grup tavşanın hikâyesi. Liam bunu görse çok eğlenirdi.</p>

  <p>Ama ben bu hikâyeyi çok severdim. Belli ki Chubs da seviyordu. Babamın bana yatakta okuduğu eski versiyonun bir kopyasıydı bu da. Geceleri uyuyamadığımda onu çalışma odasından çalıp kendi kitaplığıma koyardım. En çok ihtiyacım olduğunda nasıl da gelmişti yeniden yanıma?</p>

  <p>Gözlerim her bir kelimeyi, yüzyıllardır su içmiyormuşçasına kana kana içti. Harflerin şekillerine taparken birden dudaklarım önce sessizce, sonra da yüksek sesle okumaya başladı. Hem herkese hem de hiç kimseye okuyordum. <i>"Tüm dünya senin düşmanın olacak, Binlerce Düşmanı olan Prens, seni yakaladıkları yerde öldürecekler. Ama önce seni yakalamaları gerek; yani kazıcı, dinleyici, koşucu, süratli Prensi. Kurnaz ve hilekâr ol. Ol ki halkın asla yok edilemesin."</i></p>

  <p>Chubs acaba hikâyenin nasıl bittiğini biliyor muydu?</p>
</body>
</html>
