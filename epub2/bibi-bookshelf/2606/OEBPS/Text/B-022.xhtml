<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img4"><img src="../Images/5.jpg" width="600" height="120"/></p>

  <h2>YİRMİ İKİ</h2>

  <p>GÖRÜNÜŞE BAKILIRSA BENİ İZLEMEK, CLANCY GRAY İÇİN BİR alışkanlık hâline gelmeye başlamıştı.</p>

  <p>Zu ve Hina ile birlikte sınıf olarak kullanılan kulübeye gitmeden önce, verandada oturup yeni spor ayakkabılarını bağlamalarına yardımcı oluşumu izlemek.</p>

  <p>Kene tarafından ısırılan ilk çocuk olma talihsizliğini yaşayan Chubs'la dalga geçişimi izlemek.</p>

  <p>East River’da kaldığımız süre boyunca üstleneceğimiz görevi öğrenmek için Lee ile Mike’ı bekleyişimi izlemek.</p>

  <p>Tüm bu gözlemleri, her şeyi kontrol edip de hiçbir şey yapmıyor gibi göründüğü ofisinin ikinci kat penceresinden yapıyordu.</p>

  <p>Mike daha önce de on üç yaşından büyük herkesin bir görev üstlendiğini söylemişti ama bu görevlerin bizim adımıza seçildiğini bilmiyordum. Kilerde çalışıp stoğumuzu saymak ve düzenlemek konusunda bir sorunum yoktu ama yine de Chubs'la kampın minik bahçesinde olmayı ya da güvenlik ekibinde Liam'la ormanda tur atmayı tercih ederdim. Tüm günümü onlarla geçirememek çok garibime gidiyordu.</p>

  <p>Birlikte çalıştığım çocuklar iyi, hatta oldukça iyi insanlardı. Birçoğu bir kampın içini hiç görmemişti. Ama ben de hiç yemek pişirmemiştim. O yüzden iki tarafın da bilmediği bazı şeyler olduğunu söylemek yanlış olmayacaktır. En çok hoşlandığım şeyse kaçış hikâyelerini dinlemekti. Mesela Lizzie, aşağı yukarı iki yıldır East River’da saklanıyordu. Maryland civarında ailesinin arabasını çeviren PÖK askerleri tarafından neredeyse yakalanıyormuş.</p>

  <p>"Arabadan atlayıp kaçmaya mı başladın?" diye sordum.</p>

  <p>"Hem de rüzgâr hızıyla," dedi. "Üzerimde giysilerimden başka hiçbir şey yoktu. Ailemle yeniden buluşmayı denedim ama eski evimize hiç dönmemişlerdi. Bir Yeşil kabilesi tarafından alınıp buraya getirildim."</p>

  <p>Bir de böyle bir şey vardı: Buradaki çocukların çoğu ya Yeşil ya Maviydi. Ayrıca kendi gruplarının dışına pek çıkmayan az sayıda Sarı vardı. Lizzie eskiden daha fazla olduklarını ama Kaçak Çocuk'un onlara kendi kabilelerini kurmaları için izin verdiğini iddia ediyordu.</p>

  <p>"Onlara izin mi verdi dedin?" diye tekrarladım kalan kahvaltılık gevrek sayısını yazarken.</p>

  <p>"Evet. Bazı gereklilikleri var tabii." Bunu derslerini henüz bitirip hücre denen sınıftan çıkan minyon tipli Dylan söylemişti. Ona göre "hücre" ismi, Clancy’nin sınıflara kitapları dizmek için inşa ettiği minik gözlü raflardan geliyordu.</p>

  <p>"En az beş kişi olmalısınız," diye devam etti. "Ve sonra Clancy bunun güvenli olup olmadığına karar vermeli. Ayrıca ihtiyaç sahibi bir çocuk dışında kamp hakkında kimseye bir şey söylememeye de yemin etmelisiniz. O zaman bile ancak ipucunu verebilirsiniz. Bu herkesin güvenliği için. Onun yüzünden tek bir çocuk bile zarar görse çok üzülür."</p>

  <p>O zaman biraz daha yumuşadığımı hissettim. Clancy’nin başka bir amacı olduğunu düşünüyor değildim aslında, yalnızca sinirlerimi bozuyordu. Biri sizinle bu kadar ilgilenince yüzünüzde ne aradığını merak etmeniz doğal bir şey değil miydi?</p>

  <p>"Ne <i>yapıyorsunuz</i>?"</p>

  <p>Üçümüz birlikte kapıya döndüğümüzde Clancy’nin sert bir ifadeyle bana bakmakta olduğunu gördük. Açık kapıdan esen rüzgâr koyu renk saçlarını dağıtıyor, uçlarını havaya kaldırıyordu. Yüzündeki ifade, içimde bir şeyleri hareketlendirse de hissettiğim şey korku değildi.</p>

  <p>"Gıdaları ayrıştırıyoruz," dedi Lizzie şaşırmış bir şekilde. "Bir sorun mu var?"</p>

  <p>Clancy birden daldığı hayalden uyandı. "Şey, affedersiniz, sadece... Ruby, bir saniyeliğine benimle gelebilir misin? Sanırım senin görevlendirilmende bir karışıklık olmuş."</p>

  <p>Elimdeki not panosunu Lizzie'ye verirken, bana neden gözlerini kısarak baktığını da merak ediyordum.</p>

  <p>"Depoya alınmıştım," dedim verandaya çıktığımızda.</p>

  <p>"Ben sana herhangi bir görev vermedim," dedi. "Mike’a bunu özellikle belirtmiştim."</p>

  <p>Diğer çocuklar tarafından kolayca gözü korkutulmayan bir çocuk olduğuma inanmak istiyordum. Benden uzun, güçlü ya da silahlı çocuklar olsa bile. O yüzden, o anda neden karşımdakinin <i>Clancy Gray</i> olduğunu önemsedim bilmiyorum. Ülkedeki en güçlü adamın oğlu. Örgülü kazağının altına, yakalarını kaldırdığı siyah, polo yaka bir tişört giymiş tam bir Amerikan prensiydi. Hatta siyah bir kemer bile takıyordu.</p>

  <p>Kollarımı göğsümde birleştirdim. "Ayakta durmaktan daha fazlasını yapabilirim."</p>

  <p>Güneş ışığında, gölgede olduğundan çok daha az korkutucu görünüyordu. Ve daha kısa. Şanı, boyuna birkaç hayali santim eklemiş olabilirdi çünkü benden en fazla birkaç santim uzundu. Bu da Liam ve Chubs’ın da ondan en az bir kafa boyu kadar uzun olduğu anlamına geliyordu. Buna rağmen bu durum, onun Gördüğüm En Çekici İnsan olma unvanından hiçbir şey eksiltmiyordu.</p>

  <p>Clancy’nin fit bir vücudu vardı ancak pek de zayıf sayılmazdı. Bakımlı ama çok sadeydi. Sakin fakat rahatsızdı. Rüzgâr bize doğru eserken baharatlı bir parfüm kullanıyor olabileceği geldi aklıma fakat hemen sonra bu düşünce de çok saçma göründü.</p>

  <p>Verandada, ateş çukurunun oradaki herkesin bizi kolaylıkla görebileceği bir noktada olduğumuza memnundum. Bana zarar vereceğini ya da bu tip bir şey yapacağını düşünmüyordum. Hem neden böyle bir şey yapsındı ki? Ellerimi önümde kavuşturarak sıkmaya başladığımı hissettiğimde onları yanıma çektim önce. Sonra da nereye koyacağımı bilmez bir hâlde dirseklerimi ovuşturmaya başladım.</p>

  <p>Buraya asıl gelme sebebimi aklımdan çıkarmamış olmama rağmen bir türlü ondan yardım isteyemiyordum. Bilinçli bir şekilde insanların zihinlerine dalabiliyorsa kendi yeteneklerini kullanmaya epey hâkim demekti. Ona bunu kolayca sorabiliyor olmalıydım.</p>

  <p>Eğer çocuklar onun her kaprisini çekecek ve her emrine uyacak kadar onu takip ediyorsa bu onun iyi biri olduğunu gösterirdi, değil mi? İnsanlar başkalarına sadece kendi çıkarları için yardım etmezler. Clancy’de, kendisini East River galaksisinin güneşi yapan bir özgüven vardı. Her şey ve herkes onun etrafında dönüyordu âdeta.</p>

  <p>Peki, neden ona sormaya cesaret edemiyordum? Ellerim neden hâlâ titriyordu?</p>

  <p>"Tanışmamızdan sonra benden hoşlanmayacağını biliyordum," dedi. "Ama üzgünüm. Bu bilgiyi gizli tutuyor olabileceğin hiç aklıma gelmedi."</p>

  <p>"Önemli değil," dedim. "Ama bunun aldığım görevle ne ilgisi var?"</p>

  <p>Birkaç saniyeliğine hiçbir şey söylemedi. Sadece... bana baktı.</p>

  <p>"Duracak mısın artık?" dedim, hem öfkelenmiş hem de rahatsız olmuştum. "Seni affettiğimi söylesem şunu yapmayı kesecek misin?"</p>

  <p>Yüzünde cezbedici bir gülümseme oluştu. "Hayır."</p>

  <p>Bir başkasının kişisel alanına saygı duyması gerektiğini bugüne kadar öğrenememiş olan Clancy öne doğru bir adım attığında, ben de geriye doğru bir adım atarak karşılık verdim. Ayağım yapışkan çamura değdi. Geri çekilmek yerine, bunu bir meydan okuma olarak algılamış olmalı ki bir adım daha attı. Neden bilmiyorum, belki de midemdeki karıncalanma yüzünden bunu yapmasına izin verdim.</p>

  <p>"Dinle," dedi sonunda. "Mike’a sana bir görev vermemesini söylememin nedeni benimle çalışacağını ummamdı."</p>

  <p>"Pardon?"</p>

  <p>"Hadi ama, duydun beni." Elini kolumun üzerine koyduğunda sanki kafatasımın içinde bir arı dolaşmaya başlamış gibi hissettim. Beynim yeniden son hızla çalışmaya başlamıştı; gözümün önüne, çevremizdeki ateş her yanı ısıtırken, ikimizin bir masada yan yana oturup birbirimize bakışımız geldi.</p>

  <p>Bu görüntüleri zihnime <i>o</i> gönderiyordu.</p>

  <p>Bunu nasıl yaptığını bilmiyordum ama <i>öyle gerçekçiydiler </i>ki. Görüntüler beni içten içe yakıyor, ciğerlerim kabarıyordu. Patlayacakmış gibi hissettiren keskin bir duman birikti tenimin altında. Görüşüm bozulmuş, kenarlardan bir karartı yükselmeye başlamıştı. Alevler giysilerimin üzerinde çoğalıyor, saçlarımın uçlarını yakıyordu.</p>

  <p><i>Bu gerçek değil, bu gerçek değil, bu GERÇEK DEĞİL...</i></p>

  <p>Ya Clancy bırakmıştı ya da ben kaçmanın bir yolunu bulmuştum. Alevler nasıl geldilerse o hızla uzaklaşıp üç derin nefeste ortadan kayboldular.</p>

  <p>"Beni engelleyemezsin," dedi gözlerini kocaman açarak. "Yeteneklerini nasıl kullanman gerektiğini biliyor musun? Birlik’in senin için doldurduğu dosyada bunu kontrol edebildiğin yazıyor."</p>

  <p>Belli değil miydi? Başımı iki yana salladım. <i>Bu yüzden buradayım ya,</i> demek istiyordum. <i>Bu yüzden sana ihtiyacım var.</i></p>

  <p>Beni baştan aşağı süzdükten sonra bakışları yeniden yüzüme döndü. Konuşmaya başladığında sesi yumuşamıştı. Anlayışlıydı. "Bak, bunun nasıl bir şey olduğunu biliyorum. Benim hiç mücadele etmediğimi mi sanıyorsun? Birine istediğin gibi dokunamamanın seni nasıl yalnızlaştırdığını, dışarı nasıl çıkacağını bilmeden birinin zihninin içinde kapalı kalmanın ne korkutucu olduğunu? Ruby, öğrendiğim her şeyi kendi başıma öğrenmek zorunda kaldım ben. Ve yaşadıklarım korkunçtu. Sen bunları yaşama istiyorum. Sana bazı şeyler, bazı numaralar öğretebilirim. Yeteneklerini nasıl kullanman gerektiğini."</p>

  <p>Ellerimin nasıl titrediğini görmediğini umuyordum. Ah Tanrım, sormama bile gerek kalmadan kendi teklif etmişti ve ben ağzımı açıp tek kelime dahi edemiyordum.</p>

  <p>Clancy gevşedi. Örgülü saçımı omzuma atmak için bana yeniden dokunduğunda bu defa kötü bir niyeti olmadığını sezmiştim. "Bunu düşün, olur mu? Eğer bunu istediğine karar verirsen ofise gelmen yeterli. Programımı sana göre yeniden düzenlerim."</p>

  <p>Dudaklarımı mühürlemiş, dilimi ısırıyordum.</p>

  <p>"Yeteneklerini nasıl kullanacağını öğrenmeyi istemende yanlış bir şey yok," diye ekledi. "Onları yenmemizin tek yolu bu."</p>

  <p><i>Kimi yenmemizin?</i></p>

  <p>"Bizim gibiler o kadar azaldı ki," dedi. "Seni sistemde görene kadar gerçekten <i>tek</i> olduğumu düşünüyordum."</p>

  <p>"Yani en azından bir kişi daha var. Adı Martin..."</p>

  <p>"Ve Çocuk Birliği ile birlikte," diye tamamladı cümlemi. "Biliyorum. Onun hakkındaki raporlara eriştim. Tuhaf bir çocuk. <i>Bizim gibiler</i> derken psikopat olmayan Turuncuları kastediyordum."</p>

  <p>Güldüm. "Düşüneceğim," dedim sonunda. Yine o karanlık bakışının altında hapsolmuştum. Kollarımdaki tüyler sanki elektrik çarpmış gibi diken diken olmuştu. Ona doğru bilinmez bir adım attım.</p>

  <p>"İçgüdülerini dinle," dedi Clancy ofise girmek üzere arkasını döndüğü sırada. Ateş çukurunun yanında öğle yemeklerini yiyen bir grup çocuk ona seslendiğinde başkanın oğlu dönüp hepsine samimi bir şekilde el salladı.</p>

  <p><i>İçgüdülerini dinle.</i></p>

  <p>Peki, bu neden beynimle çelişiyordu?</p>

  <p class="img5"><img alt="3" src="../Images/3.jpg"/></p>

  <p>Önceki öğleden sonra keşfettiğim iskeleye gittim yeniden. Kalbimdeki heyecanı yatıştırmanın bir yolunu bulmalıydım. Zihnim tüm olasılıklar arasında karmakarışık olmuştu.</p>

  <p>Clancy Gray, az önce önüme isteyebileceğim her şeyi sunmuştu. Ebeveynlerime ve Sam’e olan şeyin tekrarlanmaması için bir yol. Liam'la olmak, büyükannemi bulmak ve sürekli onlara yapabileceklerimden korkmadan yaşamak için bir yol. Peki, o zaman neden hiç düşünmeden kabul edememiştim bu teklifi?</p>

  <p>Yolu göle bağlayan halatın altından geçip bir şeylerin ters gittiğini anlayana dek yürüdüm.</p>

  <p><i>"Lanet olsun,"</i> dedim onu gördüğümde.</p>

  <p>"Ah hayır. Hayır, hayır, hayır," dedi Chubs. Yüzündeki o şapşal sırıtış bir anda solmuş ve suda toplanan ördeklere ekmek kırıntıları atmayı bırakmıştı. "Burası <i>benim</i> gizli yerim. Rubyler giremez."</p>

  <p>"Önce ben buldum!" diye söylendim yanına oturarak.</p>

  <p>"Hiç de değil."</p>

  <p>"Bir hafta önce sen eşyalarını yerleştirdiğin sırada."</p>

  <p>Bunu duyunca duraksadı. "Her neyse... öyle olsun. Ama bugün ben önce geldim."</p>

  <p>"Senin bahçede olman gerekmez miydi?"</p>

  <p>"Kızlardan birinin, Kaçak Çocuk'un havuç ektiriyor olmasının ne kadar akıllıca olduğundan bahsedip durması beni bunalttı." Arkasına yaslandı. "Ya sen? Sen neden depoda değilsin?"</p>

  <p>Yumruklarımı sıktığım ellerime indirdim bakışlarımı. Cevap vermeyince Chubs elindeki ekmek poşetini bir kenara bırakıp ayağa kalktı.</p>

  <p>"Hey, sen iyi misin?" Bir elini alnıma koydu. "Kusacak gibi görünüyorsun. Migren ya da bulantın mı var?"</p>

  <p>Bu çok da yeterli bir ifade sayılmazdı. Boğuk bir kahkaha attım.</p>

  <p>"Ah," dedi elini çekerek. "Anladım, <i>o şekil</i> bir kafa problemin var."</p>

  <p>Sert ahşaba yaslandım ve karanlığın baş ağrımı geçirmesini umarak kolumla gözlerimi kapadım. "Sana yeteneklerini kullanmayı Jack’in öğrettiğini söylemiştin, değil mi?"</p>

  <p>"Evet, öyle sayılır," dedi. "Zaten ancak bu şekilde öğrenebilirdim. Yani başka bir çocuktan demek istiyorum. Sadece buna karar vermem biraz uzun sürdü."</p>

  <p>"Neden?"</p>

  <p>"Çünkü onları kullanmazsam eninde sonunda yok olacaklarını düşünüyordum," dedi Chubs usulca. "Her şeyin normale döneceğini sanıyordum. Beyinlerimizin belirli bölümlerini kullanmazsak sonunda o bölümlerin özelliklerini yitireceklerine dair bilimsel veriler var çünkü." Bir dakika sonra ekledi: "Clancy sana yardım etmeyi mi teklif etti?"</p>

  <p>Başımı salladım. "Ona bunu düşüneceğimi söyledim."</p>

  <p>"Düşünecek ne var?" dedi Chubs elindeki kitapla karnıma vururken. "Nasıl kontrol edeceğini bilmediğini söylememiş miydin?"</p>

  <p>"Evet, yani, ama..." <i>Ne kadarını bilmediğimden korkuyordum aslında.</i></p>

  <p>"Onu kontrol edebiliyor olmalısın yoksa o seni kontrol eder," dedi. "Delirene, ölene ya da onlar bir tedavi bulana kadar seni korkutup yönlendirir bu durum. Sence bunlardan hangisi daha önce olur?"</p>

  <p>Öğle yemeği çanı çaldı. İkinci yemek için iki çan sesi. Chubs ayağa kalkıp gerinerek ekmeğin geri kalanını suya attı.</p>

  <p>"Sence gerçekten bir tedavi bulacaklar mı?"</p>

  <p>"Babam gerçekten uğraşırsan her şeyin mümkün olduğunu söylerdi." Yüzünde acıklı bir gülümseme belirdi. Babasından bahsetmesi, mideme bir kramp girmesine yol açmıştı.</p>

  <p>"Hâlâ onlara bir mesaj gönderme şansı yakalayamadın, değil mi?"</p>

  <p>"İnsanlara sordum ama bu kocaman sefil yerde sadece tek bir bilgisayar var ve onu da sadece tek bir kişi kullanabiliyor."</p>

  <p>Doğru. Clancy’nin masasındaki gümüş rengi dizüstü bilgisayar.</p>

  <p>"Birkaç dakikalığına kullanıp kullanamayacağını sordun mu peki?"</p>

  <p>"Evet, sordum," dedi Chubs ateş çukuruna yaklaştığımız sırada. Yemekte sandviç ve elma var gibi görünüyordu. "Aldığım cevap <i>hayır</i> oldu tabii," dedi. "Görünüşe göre bilgisayara ondan başkasının dokunması, bir 'güvenlik tehdidi' oluşturabilirmiş."</p>

  <p>Başımı iki yana salladım. "Yarın bir de ben sorayım istersen. Belki onu ikna edebilirim."</p>

  <p>"Edebilir misin?" Chubs kolumu kaptığında yüzü birden sevinçle aydınlandı. "Ona göndermemiz gereken çok önemli bir mektup olduğunu ama bunun için Jack’in babasının yeni adresine bakmamız gerektiğini söyler misin? Ona her şeyi yapacağımızı söyle... hayır, hayır, ona gerekirse sahip olduğu her ayakkabıyı tek tek yalayıp temizleyeceğimi söyle."</p>

  <p>"Ona buraya gelmemizin asıl sebebinin bu olduğunu söylemeye ne dersin?" dedim. "Ve dilini şimdilik bu işin dışında bırakmaya?"</p>

  <p>Chubs beni bir köşeye çekmeden önce sandviçimi almamı bekledi. Kulübede ya da hatta iskelede yemek isteyebileceğini düşünmüştüm ama Liam’ı bulmak için dolaşmaya başladık.</p>

  <p>O ve güvenlik ekibindeki birkaç çocuk mola vermiş ve kendilerine ağaçların arasında güzel, boş bir arazi bulmuşlardı. İki küçük takımın bir hoverball maçı yapabileceği kadar geniş bir alandı burası. Hoverball, eller kullanılmadan oynanan bir çeşit Amerikan futboluydu aslında. Chubs ile birlikte, oyunculara tezahürat yapmak için toplanmış bir grup kızı görmezden gelerek bir ağacın altına çöktük.</p>

  <p>Yüzünde bir sürü çil olan, uzun boylu, kızıl saçlı bir çocuk topu başlangıç noktasından havaya fırlattı. Kendisi de topun yanında koşuyor, diğerlerinin hem topu hem de kendisini yakalamasını önlemeye çalışıyordu. Bir ara Liam topu birkaç santim önüne almayı başarsa da elleri fazlasıyla yavaş, ayaklarıysa onu yakalayamayacak kadar beceriksizdi.</p>

  <p>"Gözünü toptan ayırma, sakar çocuk!" diye seslendim. Liam hemen olduğumuz yöne döndü. Bakışları benimkilerle buluşup dikkati dağıldığında bu anı fırsat bilip topu ele geçiren Mike bitiş çizgisine ulaşmak için onu deviriverdi.</p>

  <p>Liam yere düşüp başını ağaçlardan birinin köküne çarptığı anda biz de Chubs ile korkuyla irkildik.</p>

  <p>"Vay canına," dedim. "Sporda çok beceriksiz olduğunu söylerken dalga geçmiyormuş."</p>

  <p>"Bu kadar üzücü olmasaydı çok komik olurdu."</p>

  <p>Diğer çocuklar gülmekten topu havada tutamıyorlardı. Liam da pancar gibi olmuş suratıyla yere yatmış kahkahalarla gülüyordu. Alnındaki teri silmek için tişörtünü kaldırdığında bana ve çevredeki diğer tüm kızlara vücudundan bir parçayı da sergilemiş oldu istemeden.</p>

  <p>Bu defa kızarma sırası bendeydi.</p>

  <p>Tanımadığım çocuklardan biri Liam’ın yanına koştu ve omzuna dokunarak kalkmasına yardımcı oldu. Sanki çocukluktan beri arkadaşlarmış gibi birlikte güldüler.</p>

  <p>Ama Liam böyleydi işte. Zu'nun hemen arkadaş edinmesiyle dalga geçiyordu ama kendisi de ondan farksızdı aslında. Ama Chubs'la ben kendi başımıza oturup izlemekten ve ayaklarımızı okyanus suyuna sokmadan öylece beklemekten memnunduk. Belki de onlar gibi olamayacak kadar uzun süredir kendi başımızaydık ve belki bunun değişmesi gerekiyordu artık.</p>

  <p class="img5"><img alt="3" src="../Images/3.jpg"/></p>

  <p>Ertesi sabah saat tam 09.21’de kendimi, Clancy Gray’in ofisinin önünde kapıya vurmaya hazırlanırken buldum. Heyecanım dışında beni durduran tek şey, kapının diğer tarafında gerçekleşmekte olan konuşmaydı.</p>

  <p>"...elbette bunu yapabilecek sayıya sahibiz. İhtiyacımız olan sayıda çocuğu gönderirsem burada devriye atacak kadar bile adamımız kalmaz." Bir kız sesiydi. Yumuşak ve tatlı. Güvenlik hakkında konuşuyorlarsa bu muhtemelen Olivia'ydı.</p>

  <p>"Ne demek istediğini anlıyorum, Liv ama bu fırsatı kaçırırsak da yazık olur," diyordu Clancy. "Tıbbi malzemelerimiz azalıyor ve Leda Şirketi de artık bu tarafa eskisi kadar çok tır yollamıyor."</p>

  <p>"Şu yolculuklarından birine daha mı çıkacaksın?" diye sordu kız. "Gönderiler hakkında bilgileri o zaman almıyor musun zaten?"</p>

  <p>"Neden soruyorsun?"</p>

  <p>"Sadece... neredeyse bir yıldır gitmedin," dedi Olivia. "Ve eskiden sürekli giderdin. Malzemeye o kadar acil ihtiyacımız olmadığını biliyorum ama belki de kaynağınla tanışırsan..."</p>

  <p>"Hayır," dedi Clancy konuyu kapatmak istermiş gibi. "Artık kamptan ayrılamam. Güvenli değil."</p>

  <p>Yer döşemeleri gıcırdadı. "PÖK taramasında bir şey mi çıkmış?"</p>

  <p>"Meyve tırını duymuşlar tabii," dedi Clancy. "Kaçırsalar şaşardım gerçi. Şoförü sakatladığınız için."</p>

  <p>"Bunu bu şekilde dile getirmek zorunda mısın?"</p>

  <p>"Evet. Çünkü size söylediğim gibi onu orada öylece bırakmalıydınız. İşareti yaymak istemeni takdir ediyorum ama tırın üzerine sprey boyayla yazmak zorunda mıydın?"</p>

  <p>"Bunun imajımız açısından kötü olacağını mı düşünüyorsun?" Olivia’nın sesinde bir gerilim seziliyordu.</p>

  <p>"İnsanların çoğu şu masum insanları yaraladığımıza dair raporları okumadan bile, bize güvenip canavar olmadığımıza inanmakta yeterince güçlük çekiyor zaten," dedi Clancy. "Bu yüzden lütfen sadece siyahı yaymaya bak. Sembolü de kullan. Ama... biraz ince eleyip sık dokumaya çalış. Anlaşıldı mı?"</p>

  <p>"Çay isteyen?" dedi Hayes.</p>

  <p>"Toplantımızı kısa kesmek zorunda kaldığım için üzgünüm ama sanırım ikiniz işleri idare edebilirsiniz. Beni bekleyen biri var," dedi Clancy. Kapıdan geri çekildim. "Liv, vurgunu sen kendin planla. Ben de sayılarla ilgileneyim."</p>

  <p>Merdivenden tam birkaç adım inmiştim ki dinlemiyormuş gibi davranmanın manasız olduğunu fark ettim. Kapı açıldığında ilk görünen Olivia oldu. Uzun boylu ve zarifti. Sütun gibi bacakları ve parlak, bronz bir teni vardı.</p>

  <p>Başımı sallayarak Olivia ve Hayes’in geçmesi için yolu açtım. Olivia muhtemelen benim yaşlarımdaydı ama olduğundan çok daha büyük gösteriyordu. Tıpkı yirmili yaşlarımda olmayı hayal ettiğim gibi görünüyordu. Başımı yeniden kaldırdığımda Clancy’nin sırıtarak kapıya yaslanmış durduğunu gördüm.</p>

  <p>"Demek geldin." Beni içeri buyur ederek masasına yönlendirdi. Sandalyelerden birine oturup bakışlarımı odanın diğer tarafına, perdenin çekili olduğu yere çevirdim bir an.</p>

  <p>Clancy masanın arkasındaki her zamanki yerine geçip gülümseyerek sandalyesinde sallanmaya başladı. "Fikrini ne değiştirdi?"</p>

  <p>"Tıpkı... söylediğin gibi," diye mırıldandım. "Çok az kişi kaldık." Ve ben de sevdiğim insanların hafızasından kendimi silme korkusu olmadan nasıl onların yanında olabileceğimi öğrenmek istiyorum.</p>

  <p>"Birlik’in ağında, sen ve Martin dışında başka bir Turuncu bulamadıklarını okumuştum," dedi Clancy. "Belli ki Kırmızıların çoğu öldürüldü. Bu da bizi sürü lideri yapıyor."</p>

  <p>"Sanırım öyle," dedim. Aklıma bir başka fikir geldi. "Birlik’in ağına nasıl girebiliyorsun sen?" Odaya baktım. "Ya da şöyle söyleyeyim; bunların hepsine nasıl sahip oluyorsun?"</p>

  <p>"Her yerde dostlarım var," dedi Clancy sadece. Parmaklarını masaya vuruyordu. "Babamsa bana hiç bulaşmamayı tercih ediyor. Çünkü eğer senin ve benim gibiler için aslında bir rehabilitasyon programı olmadığını ve bunun tamamen bir aldatmaca olduğunu açıklarsam gelecek tepkilere karşı duramaz."</p>

  <p>"Senin ve benim gibiler," diye tekrarladı.</p>

  <p>Clancy ellerini saçlarına götürdü. "Anlaman gereken ilk şey, Ruby, bizim diğerlerine benzemediğimiz. Ben ve sen... Turuncu olarak sınıflandırılan herkes. Biz farklıyız. Özeliz. Hayır, hayır, bekle, gözlerini devirdiğini görebiliyorum ama dinlemelisin. Çünkü anlaman gereken ikinci şey de herkesin -babamın, kamp yöneticilerinin, bilim insanlarının, PÖK askerlerinin ve Çocuk Birliği'nin- sana en başından beri yalan söylediği. Biz, böyle olduğumuz için özel değiliz; bizi olmamızı istedikleri şeye dönüştüremedikleri için özeliz."</p>

  <p>"Hiçbir şey anlamıyorum," dedim.</p>

  <p>Ayağa kalktı ve gelip yanıma oturdu. "Sana önce kendi hikâyemi anlatsam bir faydası olur mu?" Gözlerine baktım. "Ama bunun aramızda kalacağına dair söz vermelisin."</p>

  <p>Sır saklamak. Sanırım, bunu yapabilirdim.</p>

  <p>"Pekâlâ," dedi. "Bana elini ver. Sana göstermek zorundayım."</p>

  <p class="img5"><img alt="3" src="../Images/3.jpg"/></p>

  <p>Diğer insanların zihinlerine girdiğimde buna hep mide bulandırıcı bir his eşlik ederdi. Çoğu zaman kendimi loş hatıraların ve frenlenemeyen duyguların bataklığında bulurdum bir anda. Ve elimde ne bir harita, ne bir fener, ne de çıkış yolunu bulmama yardımcı olacak bir şey olurdu.</p>

  <p>Ama Clancy’nin zihninde korkutucu hiçbir şey yoktu. Parlak ve net anıları, canlı görüntüler ve renklerle doluydu. Sanki orada da elimden tutmuş, beni geçmişinin o uzun ve pencerelerle dolu koridorunda dolaştırıyor gibiydi. Her birinin içine şöyle bir bakacak kadar kısa süre duruyorduk önlerinde.</p>

  <p>Kendimi birden içinde bulduğum oda oldukça sadeydi. İçeride bakır-çinko-kalay karışımından yapılmış gri dosya dolapları dışında pek bir şey yoktu. Herhangi bir yer olabilirdi burası. Duvarların beyaz boyası hâlâ tazeydi. Fakat duvarın arka köşesindeki hilal biçimli makinenin başlangıcını ve masa olarak kullandığı oyun masasından beni süzmekte olan adamı görebiliyordum. Etine dolgun ve saçlarının önleri seyrelmeye başlamış biriydi bu ve revirin demirbaşlarından sayılırdı. Dudaklarından dökülen sessiz açıklamaları izlerken bakışlarım masasının üzerindeki kâğıtlara ilişti. Sonra, masanın üzerinde duran ve önceden kıvrılmış bir kâğıdı düz tutmaya çalışan ellerine. İşte oradaydı, en üstte, Beyaz Saray antetli kâğıt. Kâğıdın üzerindeki kelimeler bir anda netleşmişti; şaşkınlık içinde bir anda okumaya başlamıştım. <i>Sayın Baylar, oğlum Clancy James Beaumont Cray üzerinde, görünür yara izleri bırakmamak koşuluyla testler yapmanız ve deneysel tedaviler uygulamanız için size izin veriyorum.</i></p>

  <p>Ofisin ışıkları giderek daha da parlaklaşıyor, anıyı bembeyaz bir sis bulutuna dönüştürüyordu. Yeniden berraklaştığındaysa yine revirin çok daha farklı bir odasının içinde buldum kendimi. Bu defa her yerde mavi fayanslar ve delicesine öten monitörler vardı. Beni metal masaya sabitleyen kelepçelerden kurtulmaya çalışırken <i>Olamaz!</i> diye düşünüyordum içimden. Burasının neresi olduğunu biliyordum.</p>

  <p>Eldivenli bir el, tepe lambasını yüzüme iyice yaklaştırdı. Görüş açıma giren beyaz önlüklü bilim insanları ve doktorların çevremdeki makine ve bilgisayarları ayarlamaya çalıştıklarını görüyordum. Çenem, başımın arkasından bağladıkları deri bir ağızlık ile sımsıkı kapatılmıştı. Kablolar takılıp monitörler çalışırken bir çift el başımı sabitlemeye uğraşıyordu. Kurtulmak için tekrar çırpındığım sırada, üzerinde neşter ve minik delici cihazlar bulunan masayı görebilecek kadar eğebilmiştim boynumu. Yakındaki gözlem pencerelerinden birinde kendi yansımamı görebiliyordum.Gencecik, korkudan bembeyaz kesilmiş bir yüz. İleride kampın duvarlarını süsleyecek fotoğrafların bir yansıması.</p>

  <p>Yukarıdan gelen sert ışık giderek arttı ve tüm sahneyi yuttu. Gözlerimi tekrar açtığımda görüntüler değişmişti. Bakışlarım önce sıktığım ele, sonra daha önce de gördüğüm bilim insanının donuk gözlerine kaydı. Etrafımızı saran adamların hepsi, yüzlerine kondurdukları donuk ifadeleri ve boş sırıtışlarıyla ölü balık gibi bakıyorlardı. İçimde yükselen zafer duygusuyla dikleşerek ana kapıda bekleyen siyah arabaya doğru ilerledim. Omzuma formalite icabı dokunarak beni karşılayan siyah takım elbiseli adam Başkan değildi. Yine de sonraki tüm anılarda sık sık karşıma çıkıyor; beni okulların konferans salonlarında sahneye çıkartıyor, kubbeli hükümet binalarının önünde ve küçük kasaba meydanlarında kameraların karşısına geçiriyordu. Her defasında okumam için aynı notlar tutuşturuluyordu elime. Gittiğim her yerde, beni dinlemeye gelen kalabalığın yüzünde aynı umut ve derin kederin izlerini görmek zorunda kalıyordum. Dudaklarım konuşmaya hep aynı sözcüklerle başlıyordu: <i>Benim adım Clancy Gray ve buraya, kamp rehabilitasyon programının hayatımı nasıl kurtardığını size anlatmaya geldim.</i></p>

  <p>Bir başka ışık. Bu defa bir fotoğraf makinesi flaşı. Yarattığı şok dağıldığında bu kez kendimi daha da büyümüş ve harap olmuş bir hâlde görüyorum. Fotoğrafçı çektiği portreyi görebilmemiz için ekranı bize doğru çevirdiğinde küçük bir çocuk değil; on beş, belki de on altı yaşında bir gençtim artık. Fotoğrafçı, ekipmanlarını odanın diğer ucunda yeniden ayarlarken, bir elimi Başkan’ın sırtına koyup onu kanepenin çevresinden büyük ahşap masaya doğru yönelttim. Gül ağaçları pencereye çarpıp duruyordu ama ben onun dikkatini dosya kâğıdına çektim ve kalemi eline almasını sağladım. İmzayı attığında uyuşuk ve anlamsız bir sırıtışla bakıyordu bana.</p>

  <p>Haftalar geçmiş olmalıydı, aylar, belki de yıllar... İçimde giderek artan tükenmişlik duygusunun beni ağır bir zincir gibi sardığını hissedebiliyordum. Şimdi her yer karanlıktı; saatin gecenin kaçı olduğunu bilmesem de -pek de kaliteli olmayan- bir otel odasında olduğumu anlamıştım. Yorganımın içinde gözlerimi tavana dikmiş bakıyordum ki dolabın gölgelerinin arasından bir figür belirdi. Hızlıydı, neredeyse takip edemeyeceğim kadar hızlı. Siyah maskeli bir adam, bir silahın metalik kabzası... Yataktan fırlayıp attığım tekmeyle adamı savurdum. Elindeki silah ışıklar saçıp pek fazla gürültü çıkarmadan patladı. Barutun kokusu burun deliklerime dolmuştu.</p>

  <p>Sırtüstü yere kapaklanmıştım. Adamın kollarından biri boğazıma bastırıyor, narin kıkırdağımı eziyordu. Ellerimi kurtarmayı başardığımda önce halıya, sonra komodine, sonra da nihayet yüzüne geçirdim. Hücrelerimin bütün kıvrımlarında dolaşan dehşet bile zihnine girmeme engel olamamıştı.</p>

  <p><i>DUR!</i> Dudaklarımın kıpırdadığını hissediyor, sesimi duyamıyordum. <i>DUR!</i></p>

  <p>Ve adam durdu. Yüzünde, az önce çatlamış kafatasına hava dolmakta olan bir adamın donuk bakışları vardı. Arkasına yaslandı. Silahıysa yanı başında, yerdeydi.</p>

  <p>Kuru kuru öksürüp nefes almaya çalışıyordum o sırada. Buna rağmen silahı kapıp hemen pijamamın beline taktım. Odadaki sandalyenin üzerine bıraktığım montumu alacak kadar durduktan sonra da dışarı, koridora çıktım. Beni koruması için kapının önüne diktikleri adamın geride bıraktığı o boşluğa baktım önce. Ve neler olup bittiğini o anda <i>anladım.</i> Sabah biri beni canlı bulursa başıma neler geleceğini biliyordum.</p>

  <p>Otelin merdivenlerinden koşarak önce mutfağa, oradan da çöp konteynerlerinin yanından geçip otoparka çıktım. Göğsüm alev alev yanıyor, arkamdan bağıran ve kaldırımda yürüyen postalların o tedirgin edici seslerini duymama rağmen hiç durmadan deli gibi koşuyordum. Ağaçlara doğru koşuyordum... Karanlığa doğru...</p>

  <p>"Ruby... <i>Ruby!"</i></p>

  <p>Parça parça kendimi yeniden Clancy’nin ofisinde, kendi bedenimde buldum. Başım o kadar şiddetli ağrıyordu ki üzerime kusmamak için başımı bacaklarımın arasına koymak zorunda kaldım.</p>

  <p>"Seni öldürmeye çalıştılar," dedim konuşabilecek kadar güç topladığımda. "Ama kim?"</p>

  <p>"Sence kim olabilir?" Clancy’nin sesi hissizdi. "O adam, beni koruması gereken Gizli Servis Ajanlarından biriydi."</p>

  <p>"Ama bu çok anlamsız," dedim elimin tersini alnıma götürüp, gözlerimi sıkıca kapayarak başımın dönmesini geçirmeye çalışırken. "Seni oraya buraya götürüp rehabilitasyon programının işe yaradığını kanıtlamak için kullanıyorduysalar neden...?"</p>

  <p>"Çünkü iyileşmediğimi öğrendi," dedi. "Yani... babam. Thurmond'dan çıkmama izin vermelerinin tek sebebi, iyileşmiş olduğumu düşünmelerini <i>sağlamamdı.</i> Ama bu hırsımı kontrol edemedim. Fazla ileri gittim. Babamın zihnine girerek fikirlerini değiştirmeye çalıştım ve yakalandım." Clancy bir süre sessiz kaldı. "Kamplar hakkındaki gerçeklerin ortaya çıkacağından korkuyordu, eminim. Ama beni kamuoyunun önüne kendi elleriyle çıkardıktan sonra birden geri çekemezdi ya. Elbette hayır! Bence, başlarına bela açmadan önce benden toptan kurtulmak daha çok işine gelirdi. Beni ortadan kaldırdıktan sonra da sevgili Amerikalı yurttaşlarının sempatisini kazanmak için kim bilir nasıl bir numara çevirecekti."</p>

  <p>Uzun bir süre konuşmadan yüzüne baktım.</p>

  <p><i>Bugüne kadar nasıl hayatta kaldın?</i> diye sormak istiyordum. <i>Nasıl oldu da seni dönüştürmek istedikleri canavar yerine kendin olarak kalabildin ?</i></p>

  <p>"O gece kaçtıktan sonra, önce Hayes'le, sonra da Olivia ve diğerleriyle tanıştım. Bu araziyi keşfedip çalışmalara başladık hemen. Tüm bu süre boyunca da babam, beni yakalamaları için herhangi bir ekip gönderemedi. Çünkü o zaman rehabilitasyon programı hakkındaki tüm gerçekler su yüzüne çıkacak ve bunların hepsini tek tek açıklamak zorunda kalacaktı. Basını başından savuşturmak için de benim üniversiteye başladığım yalanını uydurdu. Ne yalan ama!" Clancy yine gülümsüyordu. "Yani görüyorsun ya, sonunda yine ben kazandım."</p>

  <p>Sandalyesinden kalkıp bana elini uzattı. Hiç düşünmeden parmaklarını tuttuğum sırada tüm bedenime bir dinginlik yayıldı. Zihnim sessizleşmişti. Hafifçe öne doğru eğilirken buldum kendimi.</p>

  <p>"Hikâyeni duyduğumda seninle tanışmam gerektiğini biliyordum. Olanlarla ilgili gerçekleri öğrenmeni sağlamalıydım ki sen de benim gibi karanlıkta kalma."</p>

  <p>"Gerçekler mi?" Şaşkınlıkla başımı kaldırıp yüzüne baktım. "Ne demek istiyorsun?"</p>

  <p>Clancy elimi bırakmadan masanın ucuna oturdu. "Seni Thurmond'dan kaçıran kadın, hani şu Birlik ajanı... O gün kullandıkları Beyaz Gürültü hakkında sana neler söyledi?"</p>

  <p>"Kamp yöneticilerinin, içine yalnızca Turuncu, Kırmızı ve Sarıların duyabileceği bir frekans eklediklerini," dedim. Bu konu hakkındaki her şeyi biliyor olmalıydı çünkü kampın yerini bildiren yayını da aynı yöntemle yapıyorlardı. "Saklanmaya devam eden tehlikeli çocukları da bu şekilde ortaya çıkarmaya çalıştıklarını."</p>

  <p>Clancy elimi bırakıp bilgisayarı bize doğru çevirmek için arkasını döndü. Ekranda bizi kampa getirdikleri sabah çekilmiş bir fotoğrafım vardı ama yanındaki yazı benim hikâyemi anlatmıyordu.</p>

  <p>"İkinci paragrafı yüksek sesle oku."</p>

  <p>Kafam allak bullak olmuş bir hâlde bakakalsam da dediğini yaptım. "Kamp yöneticilerinden Harris, ertesi sabah saat 05.23’te, kendi izni olmadan bir frekans eklendiğini fark ettikten sonra Olay Yatıştırma Mekanizması'nda bir çelişki olduğunu keşfetti." Kuruyan dudaklarımı yalamak için durdum. "Mess Hall'deki kayıt cihazlarının detaylı bir şekilde incelenmesinin ardından saat tam 11.42’de, Olay Yatıştırma Mekanizmasının kullanılmasına neden olan Mess Hall'deki isyanın, direkt olarak terörist Çocuk Birliği’nin gizli ajanları tarafından provoke edildiği sonucuna varıldı. Aynı zamanda bu kişilerin bir kimlik tespit frekansı yerleştirmiş olabileceği de düşünülmektedir. Bir Birlik ajanı tarafından saat 03.34’te kamp sınırlarının dışına çıkarılmış olan 3285 ve 5312 Psi numaralı şahısların yanlışlıkla Yeşil olarak sınıflandırıldıklarına inanılmaktadır..."</p>

  <p>"Okumaya devam et," dedi Clancy sesim giderek kısalmaya başladığında.</p>

  <p>"3285 ve 5312 numaralı şahısların çok tehlikeli oldukları düşünülmektedir. Emirlere göre hemen yakalanıp tekrar işlenmelidirler... <i>Tekrar işlenmek mi?"</i> Bakışlarım yine ona döndü. "Ama bu yazılanlara göre... onlar bilmiyordu... bilmiyordu. .. Ben dışarı çıkana <i>kadar</i> benim bir Turuncu olduğumu bilmediklerini mi söylüyorsun yani?"</p>

  <p>Clancy başıyla onayladı. "Öyle görünüyor."</p>

  <p>"O zaman başım dertte falan değildi? Beni öldürmeyeceklerdi?"</p>

  <p>"Ah, kesinlikle tehlikedeydin," dedi. "Zaten tüm bilgilere sahiplerdi ve bunları birleştirmeleri an meselesiydi. Ama tabii sen, Birlik o frekansı yerleştirmeseydi yakalanır mıydın, onu soruyorsun. Bu sorunun cevabı hayır olurdu muhtemelen."</p>

  <p>"O zaman bunu neden yaptılar?" diye sordum. "Sadece birkaç çocuğa ulaşabilmek için göze alınamayacak kadar büyük bir risk değil mi bu?"</p>

  <p>"İnanılmaz derecede değerli ve <i>nadir</i> birkaç çocuk," diye düzeltti. "Aksi takdirde öldürülecek çocuklar."</p>

  <p>İfademi gördüğünde hemen ekledi: "Bizim gibilerin yaşamasına izin verdiklerini zannetmiyordun, değil mi? Turuncuları yaşatmazlar. Sarıları evet, çünkü onların yetenekleri kontrol edilebilir ancak bizimkiler asla."</p>

  <p>Elimi yüzüme götürdüm. "O zaman ya Kırmızılar? Onlar da mı öldürüldü?"</p>

  <p>"Hayır," dedi Clancy. Bir anda sessizleşmiş, bir tereddütle durmuştu. "Onların kaderi çok daha kötüydü."</p>

  <p>Devam etmesi için kucağımda düğümlediğim ellerimle bekliyordum.</p>

  <p>"Başkan’ın gizli planı." Clancy arkasına yaslanarak kollarını önünde kavuşturdu. "Jamboree Projesi. Sevgili babam, kamplardan topladıkları tüm Kırmızılarla kendine özel bir ordu kuruyor. O yüzden Birlik’in neden..." Boğazını temizledi. "O yüzden Birlik’in neden kendi tehlikeli çocuklarını bulmak istediğini anlayabilirsin sanırım."</p>

  <p>Başımı avuçlarımın arasına almış iki yana sallıyordum. Kafamda yazdığım onlarca senaryo arasından -o çocukların başına gelmiş olabileceğini düşündüğüm bir sürü olay arasından- en korkuncu buydu. <i>Tanrım!</i> Benim bile hayal edemeyeceğim kadar çılgıncaydı bu.</p>

  <p>"Onları buna nasıl zorlayabildiler?" diye sordum. Sesim kendi kulaklarıma bile yabancıydı sanki. "Neden kabul ettiler?"</p>

  <p>"Başka ne seçenekleri vardı ki?" dedi Clancy. "İş birliği yapmazlarsa ailelerinin başına bir şey geleceğine inandırıldılar. Öyle bir şartlandırma programından geçirildiler ki sonunda kendilerine ihtiyaç duyulduğuna ve sevildiklerine inandılar. Babam ve danışmanları onları etkilediğimi öğrenmeden önce, en azından kamplardakinden daha iyi <i>bakılmalarını</i> garanti altına alacak müdahalelerde bulunabildim." Başını salladı. "Onlar için korkma. Bir gün onlar da babamın kontrolünden çıkacaklar elbet."</p>

  <p>Ve ölmemişler diye düşündüm. İşin bir de bu tarafı vardı tabii.</p>

  <p>"Ruby."</p>

  <p>Başımı kaldırıp baktığımda içim buz kesmişti.</p>

  <p>"Sana bildiklerimi göstermeme izin ver," diye fısıldadı. Diğer eliyle yanağıma düşen saçı geriye attı. Mideme giren kramplar, dokunuşuyla birden çözülürken onunla ilgili, cevabını almadığım ne kadar az soru işareti kaldığını fark ettim içimde. Birçok önemli açıdan birbirimizin aynıydık. Karşılığında verebileceğim hiçbir şey olmamasına rağmen bana yardım etmek istiyordu.</p>

  <p>"Onlarla savaşabilecek güçte olursan kimse canını yakamaz ya da seni değiştirmeye cesaret edemez," dedi usulca.</p>

  <p>Ona bir adım daha yaklaşmama sebep olan şey, depresyon -hatta kendine acıma duygusu bile- değildi. Yüreğimin içinde filizlenen, saf, el değmemiş bir nefretti beni ona çeken. Kaçak Çocuk'un bana eski hayatımı geri verebileceğini düşünüyordum ama bunun yeterli olmayacağını anlıyordum şimdi. Geleceğimi korumama yardımcı olmasına ihtiyacım vardı. Ağzımdan çıkan kelimeler aramızdaki havayı kavurup yaktı bir anda.</p>

  <p>"Öğret bana."</p>
</body>
</html>
