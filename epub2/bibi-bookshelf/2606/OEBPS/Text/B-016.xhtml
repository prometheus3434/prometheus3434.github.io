<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img4"><img src="../Images/5.jpg" width="600" height="120"/></p>

  <h2>ON ALTI</h2>

  <p>LİAM’IN NEFES ALIP VERİŞİNİN GİDEREK YAVAŞLAYIP horlamaya başlamasının üzerinden yaklaşık bir saat geçmişti. Sırtüstü yatmış, ellerini tişörtünün yumuşak kumaşı üzerine koymuştu. Daha önce eski yaralarla gölgelenen yüzü şimdi yeniden genç görünüyordu. Dışarıda yirmi yaşında olduğunu söyleyerek insanları ikna edebilse de uyurken kimseyi kandıramazdı.</p>

  <p>Yüzü, şimdi aramızda bir yığın battaniyenin altında yatan Zu’ya dönüktü. Ona daha çok yakınlaşmamın ve elini benimkinden büyük olan elinin altına sokup, rüyasında neler gördüğünü öğrenmemin önündeki tek engel de Zu'ydu.</p>

  <p>Ama aramızdaki mesafenin bir sebebi daha vardı. Benim var olmadığım, istemeden de olsa kendimi onun anılarından sildiğim bir geleceğin hayali elimi kolumu bağlıyor; zihnimi ise kontrolüm altında tutmama neden oluyordu.</p>

  <p>Greg ve arkadaşlarının yanımızdaki çadırda kıpırdandıklarını duyduğumda, sonunda tüm uyuma numaralarımı bir kenara bırakmaya karar verdim. Birbirinden ayırt edilemeyen sesleri, kısık bir mırıldanma şeklinde başlamış; dakikalar geçtikçe giderek yükselmişti. Sonunda fenerlerinin ışığını, çadırlarının içi görünecek şekilde en kısık ayarda açtılar.</p>

  <p>Fazla ses çıkarmamaya dikkat ederek çadırın diğer tarafından dışarı çıktım. Ben yaklaştıkça fısıltıları daha da artıyor ve heyecanlı bir hâl alıyordu.</p>

  <p>"...onlara," dedi Greg. "Onlara hiçbir şey borçlu değiliz."</p>

  <p>Son birkaç saattir içimde büyüyen endişe ve güvensizlik, şimdi bir anda doruğa ulaştığından yumruklarımı sıktım. Sadece bir saniye için sırt çantamı da mağazaya getirmiş olmayı diledim. İşler bir anda çirkinleşirse panik düğmesi kullanılmak üzere orada olacaktı çünkü. <i>Aptal Ruby,</i> dedim kendi kendime. <i>Aptal.</i></p>

  <p>Greg ve diğerlerini halletmekten endişelenmiyordum. Silahları olsa bile hâlâ bir şansımız vardı. Ama biz uyurken bir numara yapmaya kalkarlarsa ya da takviye çağırırlarsa...</p>

  <p>Bir adım daha atacaktım ki durdum.</p>

  <p>Chubs nöbet tutuyordu.</p>

  <p>Uzun, örümcek bacaklarına benzer bacaklarıyla bağdaş kurmuş; kucağında Zu'nun çalışma kitabıyla yüzünü çadırlara dönmüş oturuyordu. Diğerlerinin konuşmalarını duymak için öyle büyük bir çaba sarf ediyordu ki geldiğimi fark etmemiş ve beni görünce ödü patlamıştı.</p>

  <p>"Zu?" dedi geldiğim yöne bakarak.</p>

  <p>"Zu mu?" diye fısıldadım. <i>"Gerçekten</i> mi? Yani, <i>hadi ama</i>!<i>”</i></p>

  <p>Elinden Zu'nun çalışma kitabını ve kalemi alarak ne yazdığına bakmadan sayfayı çevirdim.</p>

  <p>NE YAPIYORSUN? Yazıp ona gösterdim. Gözlerini devirip yazması için defteri kucağına bıraktığımda cevap vermeyi reddetti.</p>

  <p>SENCE BİR ŞEY YAPMAYA MI KALKIŞACAKLAR?</p>

  <p>Bir an sonra derin bir iç çekerek başıyla onayladı.</p>

  <p>BENCE DE, yazdım. BENİMLE GELİR MİSİN?</p>

  <p>Omuzlarının düşük duruşundan pek de bir şansı olmadığını anlamış gibiydi. Hızla ve sessizce oturduğu yerden kalkıp avuçlarını kanvas pantolonuna sildi.</p>

  <p>"İçimde kötü bir his var," dedi Chubs bizi duyamayacakları bir mesafeye çekildiğimizde. "Onlarla ilgili."</p>

  <p>"Bence Betty'yi almaya çalışacaklar."</p>

  <p>Uzun bir sessizlik oldu. Chubs’ın bakışlarının bana kaydığını görsem de gözlerimi çadırların üzerinden ayırmıyordum.</p>

  <p>"Uykuya dönmelisin." Kollarını göğsünün üzerinde bağladığı sırada sevimsiz bir tını seziliyordu sesinde. Ama aynı zamanda ses tonundan, söylediği şeye vereceğim cevabı da merak ettiğini hissedebiliyordum. "Bu saatte ne yapıyorsun zaten?"</p>

  <p>"Sanırım sen ne yapıyorsan aynısını," dedim. "Kimsenin soyulmamasını, dövülmemesini ya da uykularında öldürülmemesini sağlamaya çalışıyorum. Bu çocuklar gerçekten düşündüğüm kadar pislik mi öğrenmek istiyorum."</p>

  <p>Chubs, bu söylediğime homurdanarak alnını ovuşturdu. Sessizlik bir süre daha sürdü ama aramızdaki ilişki yine de zamanla yumuşayarak korumacı bir düşmanlıktan daha çok, bir kabullenme havasına bürünmüş gibi geldi bana. Omuzları artık gergin değildi ve başını bana çevirdiğinde belirsiz bir şekilde beni davet ediyordu gözleri. Bir adım yaklaştım.</p>

  <p>Benden çok kendine söyler gibi, "Buraya geri dönmek zorunda kalması çok kötü," diye mırıldandı Chubs. "Tanrım..."</p>

  <p>"Liam mı?" diye sordum. "O ve arkadaşı burada yakalanmıştı, değil mi?"</p>

  <p>Chubs başıyla onayladı. "Bana hikâyenin tümünü hiç anlatmadı ama bence o ve Felipe seyahat ederken Mavilerden oluşan bir kabileye rastladılar. Lee’nin düşündüğünün aksine kabile onları yanlarına almak yerine bir güzel döverek her şeylerini aldı. Yiyeceklerini, çantalarını, aile fotoğraflarını... Yeniden toparlanmak için birkaç günlüğüne buraya döndüklerinde de takipçiler gelip onları kıskıvrak yakaladı."</p>

  <p>Boğazıma bir şey düğümlendi.</p>

  <p>"Lee, muhtemelen o kabilenin haber verdiğini düşünüyor," diye devam etti Chubs. "Ödülden bir parça aldıklarını."</p>

  <p>Ne söyleyeceğimi bilemedim. Bir çocuğun, aramızdan herhangi birinin, kendi türüne ihanet etmesi, yaslandığımız rafları parçalama arzusuyla yanıp tutuşmama sebep olmuştu.</p>

  <p>"Liam’a güveniyorum," dedim usulca. "Çok iyi bir insan ama insanlar aklından geçenleri hemen okuyabiliyor... Ve niyetleri de her zaman iyi olmayabilir."</p>

  <p>"Aynen öyle," dedi Chubs. "İnsanların içindeki iyiliği görmeye çalışmakla o kadar meşgul ki o sırada ellerinde tuttukları bıçağı görmüyor bile."</p>

  <p>"O zaman bile elinde bıçak tutan adamı değil de kendisini suçlar yine. Hatta bu kadar cezbedici bir hedef olduğu için ondan özür bile dileyebilir."</p>

  <p>Liam konusunda aklımı en çok kurcalayan şey de buydu zaten. Yani güvenilirlik ve iyi kalpliliğiyle bir izciden farksızdı sanki.</p>

  <p>Bu kadar çok ölüme ve ızdıraba şahit olmuş birinin hâlâ herkesi kendisi kadar iyi zannetmesi, ya muhteşem bir inadın ya da naifliğin örneğiydi. İçimde hem büyük bir öfke hem de bir korumu arzusu uyandırıyordu bu; tıpkı Chubs’da olduğu gibi.</p>

  <p>Yere oturup arkasındaki boş rafa yaslanarak, "Bence ikimiz de onun ne kadar çabalarsa çabalasın mükemmellikten çok uzak olduğunu biliyoruz," dedi Chubs. "O hiçbir zaman büyük bir düşünür olmadı. Hep içgüdülerinin peşinden koşuyor, hem de bir an bile durup düşünmeden. Sonra işleri yüzüne gözüne bulaştırınca kendisini acıma ve suçluluk duygularıyla baş başa bırakıyor."</p>

  <p>Dalgın bir şekilde yeni gömleğimin bileğinde daha önce fark etmediğim bir yırtıkla oynarken başımı salladım. Onun Zu ile konuşmasını duyduktan sonra kaçış gecesinde olan olaylar yüzünden büyük bir suçluluk duyduğunu biliyordum ama görünüşe göre bu çok daha derinlere inen bir acıydı.</p>

  <p>"Daha sonra onu senin için onarabilirim." Chubs gömleğimin yırtık koluna doğru bakıyordu. Uzun parmaklarını dizlerinin üzerine hafif hafif vururken, "Bana hatırlat ama," dedi.</p>

  <p>"Sana dikiş nakış işlerini kim öğretti?" diye sordum. Görünen o ki yanlış bir soru sormuştum. Chubs bir anda sanki sırtının içine bir buz parçası atmışım gibi dikleşip gerildi.</p>

  <p>"Ben <i>dikiş nakış</i> bilmem," dedi sertçe. "Sadece dikiş dikebilirim. Dikiş nakış dediğin şey dekorasyon içindir; benim yaptığımsa hayat kurtarmak için. Bunu zevkli olduğu için de yapmıyorum. Pratik yapmak için yapıyorum."</p>

  <p>Bana gözlüklerinin altından bakıyordu. Söylediklerini anlayıp anlamadığımı görmek istiyordu anlaşılan.</p>

  <p>"Baban doktor muydu?" diye sordum birden.</p>

  <p>"Bir travma cerrahı." Sesindeki gururu gizlemeye gerek duymuyordu. "Washington bölgesinin en iyilerinden hem de."</p>

  <p>"Annen ne iş yapıyor?"</p>

  <p>"Bir zamanlar Savunma Bakanlığı'nda çalışıyordu ama beni İAAN veri tabanına kaydettirmeyi reddettiği için işinden kovuldu. Şimdi ne yaptığını bilmiyorum."</p>

  <p>"Harika bir aile gibi görünüyor," dedim.</p>

  <p>Chubs homurdansa da bu iltifatımdan hoşlandığını görebiliyordum.</p>

  <p>Bir süre sonra konuşmamız bitti. Zu'nun defterine uzanıp ilk sayfayı açarken buldum kendimi. İlk birkaç sayfa genellikle karalamalarla doluydu ama sayfalar ilerledikçe matematik problemleri belirmeye başladı. Liam’ın el yazısı düzgün ve okunaklıydı. Şaşırtıcı bir şekilde Zu'nunkinin de öyle olduğunu fark ettim.</p>

  <div>
    <br/>
  </div>

  <p><i>-Betty üç saatte 180 km yol katediyorsa Lee saatte kaç km hızla gidiyordur?</i></p>

  <p><i>-Üç arkadaşınla paylaşacağın beş çikolatan var. Her bir çikolatayı ikiye bölersen arkadaşlarının her birine kaç parça düşer? Geride kalan kırıntıların eşit paylaşılmasını, Chubs’ın şikâyet etmesini engelleyecek şekilde nasıl sağlarsın?</i></p>

  <div>
    <br/>
  </div>

  <p>Sonra tamamen farklı bir el yazısıyla yazılmış bir sayfaya geldim. Kargacık burgacık, dağınık bir yazıydı. Harfler, sanki yazan kişi kalemi olanca gücüyle bastırmış gibi koyu bir renkteydi.</p>

  <div>
    <br/>
  </div>

  <p><i>Ben bu kitap hakkında daha önce söylenmemiş ne söyleyebilirim bilmiyorum. Korkarım, aklıma söyleyecek kelime gelmiyor. Jonathan Swift’i hep sevmişimdir. Bu romanını okurken de tüm sıkıntılarımdan uzaklaştım ve onun kelime oyunlarında ne kadar usta olduğunu görüp bir kez daha hayret ettim. Ayrıca bu kitabı okuyacak sizlere</i> Robinson Crusoe <i>’ya ne kadar benzediğini söylemeden edemeyeceğim. Özellikle de Liliput denen yere ulaşmak için gemiyle yol aldığı bölümlerdeki hâli. Liliputlularla teması, kitabın en güçlü bölümlerinden biri olmaya aday değilse de bu kısımda da parodi ve orijinallik arasındaki aynı zekice etkileşimi görmek mümkün. Yıllarca ne çok bilim insanının kitabı neden mercek altına alıp detaylı bir şekilde incelemiş olduğuna şaşırmıyorum. Gulliver’i, maceracı ve sürekli ne yapabilirim diye sorgulayan hayalperest yanıyla tanıyoruz. Peki, bu muhteşem kitabın en heyecanlı bölümü nerede geçiyor? Ben bu soruya Laputa diye cevap verirdim muhtemelen. Çünkü burası benim de tanışmak, görüşmek isteyeceğim kişilerle dolu. Eğer siz de benim gibiyseniz, tüm gün matematik ve felsefe çalışmak istiyorsanız burası sizin için biçilmiş bir kaftan. Roman boyunca birkaç kez Swift’in aşırıya kaçtığı ve hatta bazı yerlerde bana ideal toplum görüşünü anlatma şansını kaçırdığını hissettim. Genel olarak kitabın özü, gerçeklikten hayale dönüş diyebiliriz. Eğer objektif ve rasyonel bir bakış açısıyla yazılmış, düşünmeye zorlayan edebiyatı seviyorsanız bu kitap sizin için mükemmel bir tercih. Ve bir gün kendi başınıza dünyayı dolaşmanın hayallerini kuruyorsanız eğer.</i></p>

  <div>
    <br/>
  </div>

  <p>"Hmm.." Görmesi için sayfayı ona doğru tuttum. "Bu senin yazın mı?"</p>

  <p>"Onu bana ver," dedi. Yüzü büyük bir panik dalgasıyla kaplanmıştı. Sadece panik de değil, burun deliklerinin inip kalkmasına ve elinin titremesine bakılırsa korkudan ödünün patladığı kolayca anlaşılıyordu. İçimi bir suçluluk duygusu kapladı. Defteri ona uzatıp o sayfayı kopartışını izledim.</p>

  <p>"Hey, üzgünüm," dedim yüzü soluklaşmaya başladığında korkarak. "Kötü bir şey ima etmek istemedim. Sadece bir daha okula dönemeyeceğimizi söylerken neden yazma alıştırmaları yaptığını anlayamadım. "</p>

  <p>Chubs, birkaç saniye boyunca o ifadesiz yüzüyle bana baktıktan sonra sonunda pes etti. Deminden beri içinde tuttuğu nefesini serbest bıraktı.</p>

  <p>''Okul için çalışmıyorum," dedi. Yırttığı sayfayı çantaya sokmak yerine aramıza bıraktı. "Şeyden... kamptan önce ailem PÖK'ün onları araştırıyor olduğundan şüphelenmişti -ki bildiğin gibi bu doğruydu. Beni saklanmam için büyükannemlerin kulübesine yollamışlardı. Sana bahsettiğim şu internet üzerindeki kontrolü hatırlıyorsun, değil mi? Biz de özellikle iş yerinde annem üzerine kurdukları baskı artınca başka bir yol bulmak zorunda kalmıştık."</p>

  <p>Yeniden önümdeki sayfaya baktım. "Sen de onlara kitap yorumları mı göndermeye başladın?"</p>

  <p>"Bir dizüstü bilgisayarım ve birkaç kablosuz internet kartım vardı," dedi. "Online olarak kitap yorumları yayınlıyorduk. Onlar bizi yakalamadan konuşmak için tek şansımız buydu."</p>

  <p>Kâğıdı, her satırın yalnızca ilk kelimeleri görünecek şekilde dikine katladı. <i>Ben bir şekilde kaçtım. Sizlere ulaşmak için ne yapabilirim? Nerede görüşmek istiyorsanız bana dönüş yapmalısınız.</i></p>

  <p>"Hıı."</p>

  <p>"Şimdi yazmak istedim," dedi Chubs. "Ne olur ne olmaz belki yalnızca birkaç dakika internete girebilirim diye."</p>

  <p>"Çok zekisin," dedim usulca. "Ailece öyleymişsiniz."</p>

  <p>Karşılığındaysa bir homurtu duydum ancak. Tabii ki. Başka ne olabilirdi ki zaten?</p>

  <p>Ona asıl sormak istediğim şey, yavaş yavaş dilimin ucuna geliyordu ki çantasının içinden bir deste oyun kartı çıkardı.</p>

  <p>"Birkaç el oynamak ister misin?" diye sordu. "Bir süre daha buradayız nasıl olsa."</p>

  <p>"Tabii... ama ben yalnızca Papaz Kaçtı ile Pişti biliyorum."</p>

  <p>"Pekâlâ." Boğazını temizledi. "Papaz Kaçtı oynamak istemiyorum ama Pişti oynarım bak. Şansına, beşinci sınıftayken okuldaki turnuvada birinci olmuştum."</p>

  <p>Kartlarımı dağıtmasını beklerken bir yandan da sırıtıyordum. "Tam bir yıldızsın, Chubs..." Hemen yüzünü buruşturdu. "Gerçek ismini bilmezsem sana nasıl seslenebilirim ki?"</p>

  <p>"Charles," dedi. "Tam olarak IV. Charles Carrington Meriwether."</p>

  <p>Yüzümü olabildiğince ifadesiz tutmaya gayret ediyordum. Elbette böyle bir ismi olacaktı. "Pekâlâ, Charles. Charlie? Chuck? Chip?"</p>

  <p>"Chip mi?"</p>

  <p>"Bilmem, bana çok sevimli geldi."</p>

  <p>"Iyy. Bana sadece Chubs de sen. Herkes öyle diyor."</p>

  <p class="img5"><img alt="3" src="../Images/3.jpg"/></p>

  <p>Anlamıştım.</p>

  <p>Saatlerce oynanan iskambil oyunları, fazlaca şeker yüklemesi ve çok az uyku sonucunda yapılan maskaralıkların ardından saat sabahın beş buçuğu olmuştu nihayet. İkimiz de diğer çocuklar hakkında haklı çıkmayı, kötü bir şeylerin olmasını bekliyorduk. Beyzbol sopasını yanımızdan ayırmamış, çadırlara arkamızı bir an olsun dönmemiştik. Nihayet bitap düştüğümüzdeyse yerde sırayla kıvrılıp beş on dakikalık uykularla yetinmeye çalıştık.</p>

  <p>Chubs’ın ritmik horlamalarının etkisiyle kendimi uykuya teslim etmemek için Zu'nun defterini yeniden elime alıp ilk sayfalardaki karalamalara bulut ve yıldızlar çizmeye başladım. Yeniden sayfaları çevirmeye koyuldum sonra. Aradığım şeyi bulana dek çevirdim sayfaları.</p>

  <p><i>540</i></p>

  <p>Bu <i>gerçekten</i> de eyaletin bu tarafına ait bir alan koduydu. Emindim bundan. Büyükannem bir süre Charlottesville’de yaşamıştı ve ben hayal meyal evimizdeki mutfakta, telefonun yanındaki defterde yazan numarasına baktığımı hatırlıyordum. Fakat bu kodun kullanıldığı bölge hiç de öyle ufak bir alan değildi. Zaten şifrenin bir alan kodu olduğu kesin bile değildi.</p>

  <p>Üzerimde üç çift hevesli bakış olmadan düşünmek çok daha kolaydı şimdi. Yine de diğer bir açıdan bakıldığında, gözümden uyku akarken bunu yapmak işi daha da zorlaştırıyordu. Öldürecek fazlaca zamanım olduğundan düşünmeye başladım. Harfleri yeniden yerleştirip anagramlar çıkartmaya çalışıyor, bazı harfleri başkalarıyla değiştiriyordum.</p>

  <p>Bir his, usulca zihnimin kalabalık ve yorgun bölümlerine yerleşti. Bu numarayı -540'ı- başka nerede görmüştüm acaba? Neden çok tanıdık geliyordu bana?</p>

  <p>Anladığım anda neredeyse bir kahkaha atacaktım. Neredeyse.</p>

  <p>Bu sayıya daha sadece birkaç saat önce Greg’in anılarının içinde rastlamamış mıydım ben? Düşüncelerinin en kasvetli bulutları arasında bile parıl parıl parlamıyor muydu sanki? <i>Tanrım, ne aptalım!</i></p>

  <p>540 AM -bir radyo istasyonu.</p>

  <p class="img5"><img alt="3" src="../Images/3.jpg"/></p>

  <p>Chubs’ı sarsarak uyandırmak benim için yeterli değildi. En azından heyecandan patlamak üzereymişim gibi hissederken. Chubs’ın sırtını neredeyse yumruklayarak uyandırmaya çalışınca onu hem korkutmuş hem de kazayla böbreklerine bir diz darbesi indirmiştim. Ben darbeyi indirdiğim sırada, çıkardığı sesi tam olarak hatırlayamasam da pek insana özgü bir ses olmadığını rahatlıkla söyleyebilirim.</p>

  <p>"Uyan, uyan, uyan!" dedim onu söylendiği sırada çekiştirmeye devam ederek. "Size EDO şifresini verdiklerinde başka herhangi bir şey söylediler mi?"</p>

  <p>"Yeşil, yarına yürüyemezsem, ah Tanrım, sana yemin ederim..."</p>

  <p>"Beni dinle!" dedim tıslamasına. "Dalga ayarlamak ya da frekans bulmak falan gibi bir şey söylediler mi?"</p>

  <p>Uğursuz bir baykuş gibi yüzüme dikmişti bakışlarını."Tek söyledikleri, 'Edo'yu takip edin'di."</p>

  <p>"Takip edin mi?" dedim. "Tam olarak böyle mi dediler?"</p>

  <p>"Evet!" dedi şaşkın bir hâlde. "Neden?"</p>

  <p>"Daha önce yanılmışım," dedim. "Bence bu numaraların telefon koduyla alakası yok. Tek bir konuda haklıydık. Son harf, aslında harf değil; 0 olarak kullanılıyor. Yani beş kırk. Bir çeşit radyo frekansı."</p>

  <p>"Bu sonuca nasıl vardın, Tanrı aşkına?"</p>

  <p>Ah. İşte işin sıkıntılı kısmı buydu. Tüm bunları çözecek beyin gücüne sahip olmadığımı, hile yapıp aslında cevabı bir yerde gördüğümü nasıl anlatacaktım şimdi? "Üç haneli rakamların başka ne anlama gelebileceğini düşünürken, birden Greg ve diğerlerinin burada bir radyo bulmaları gerektiğini konuştuklarını hatırladım. Bunu size daha önce söylemeliydim ama şu ana kadar önemli bir şey olduğunu düşünmemiştim."</p>

  <p>"Aman Tanrım." Chubs şaşkın bir hâlde başını sallıyordu. "Buna inanamıyorum. Bu gezi boyunca öylesine şanssızdık ki bir şeyler bulamadan gruptan en az iki kişinin nalları dikeceğine kesin gözüyle bakıyordum artık."</p>

  <p>"Bir radyo bulmalıyız," dedim. "Haklı olduğumu düşünüyorum ama değilsem de... diğerlerine söylemeden önce bunu test etmeliyiz."</p>

  <p>"Betty?"</p>

  <p>"Olmaz!" Çadırdan savunmasız bir hâlde çıkacak değildim. On beş dakikacık için bile olsa. "Sanırım arka tarafta bir radyo görmüştüm... dur gidip alayım."</p>

  <p>Mağaza, içinde koşarken karanlık koridorları ve solgun renkleriyle dört bir yanımı sarıyordu ama ben karanlıkta saklanabilecek şeylerden korkmuyordum, en azından şimdilik. Radyoyu gerçekten görmüştüm. Bu bir hayal olamazdı. Liam ve arkadaşının önceki konaklamalarında kurdukları kamp alanındaydı hemen.</p>

  <p>Geri döndüğümde rafların önünde bir o yana bir bu yana volta atarken buldum Chubs’ı. Aleti göz hizamızdaki bir rafa koyup açma düğmesini bulmak üzere kurcalamaya başladım.</p>

  <p>Radyoyu açtığım anda yükselen cızırtı kulaklarımızı patlattığında telaşla kıstım sesi. Radyo çok eski bir şeydi. Külüstür, gümüş renkli, minik bir aletti ama yine de çalışıyordu. Hoparlörlerden farklı sesler, reklamlar ve hatta tanıdığım birkaç eski şarkı yükseldi.</p>

  <p>"AM frekansı olmalı," dedi Chubs radyoyu eline alarak. "FM frekansları en fazla 108’e falan kadar gider. İşte bulduk..."</p>

  <p>İlk aklımdan geçen şey, Chubs’ın yanlış bir kanal açmış olduğuydu. Hoparlörlerden yükselen sese benzer hiçbir şey duymamıştım hayatımda daha önce; kısık, uğultulu bir cızırtının üstüne, etrafa saçılan bir yığın kırık cam sesine benzer bir ses. Beyaz Gürültü kadar acı verici olmasa da hoş bir ses sayılmazdı neticede.</p>

  <p>Ama Chubs hâlâ sırıtıyordu.</p>

  <p>"Bunun ne olduğunu biliyor musun?" diye sordu. Başımı hayır anlamında salladığımdaysa büyük bir mutlulukla anlatmaya girişti. "Yalnızca PSİ beynine sahip çocukların algılayabildiği belirli frekanslar olduğunu duydun mu?"</p>

  <p>Devrilmemek için raflardan birine tutundum. Duymuştum elbette. Cate, kamp yöneticilerinin tehlikeli olanları ayırmak için Beyaz Gürültüye belirli bir frekans eklediğini anlatırken söylemişti bunu.</p>

  <p>"Sesi, diğerleri de duyuyor aslında. Yalnızca onların beyinleri, bizimkinden farklı şekilde algılıyor. Gerçekten büyüleyici bir şey. Caledonia’da belirli <i>renklerin</i> algılayamadığı sesler olup olmadığını ölçmek için bazı deneyler yapmışlardı. Ve ses, biz algılamaya başlamadan önce hep böyle..."</p>

  <p>Kelimeler ağzından çıkar çıkmaz keskin bir cam sesi daha çıkmış, hemen ardından gürültü tamamen kesilerek yerini yumuşak, fısıldayan bir erkek sesine bırakmıştı. <i>Bunu duyabiliyorsanız siz de bizdensiniz. Ve bizdenseniz bizi bulabilirsiniz. Lake Prince. Virginia.</i></p>

  <p>Aynı mesaj üç kez daha tekrarladıktan sonra ilk gürültülü ses yeniden belirdi. Uzun bir süre boyunca Chubs ile tek kelime edemeden yalnızca birbirimize bakakalmıştık.</p>

  <p>"Aman Tanrım," dedi Chubs sonunda. "<i>Aman Tanrım</i>!"<i> </i>Sonra birlikte aynı şeyi söyleyip zıplamaya, iki sersem gibi birbirimize sarılıp, sanki daha önce hiç birbirimizi tokatlamak istememişiz gibi mutlulukla kendi etrafımızda dönmeye başladık. İçimde hiçbir korku ve utanç olmaksızın sımsıkı sarıldım ona. Hem de gözlerimin dolmasına yol açacak bir duygu yoğunluğuyla.</p>

  <p>"Seni öpebilirim!" dedi Chubs.</p>

  <p>"Lütfen yapma!" dedim nefes nefese. Bana sarılan kolları öyle sıkıydı ki kemiklerimin çatırdadığını hissediyordum neredeyse.</p>

  <p>Biyolojik saatinden midir yoksa Chubs’ın haykırışlarından mıdır bilinmez ilk uyanan Liam oldu. Göz ucumla dağınık sarı saçlarının çadırdan çıkışını gördüm. Bize bir bakış atıp çadıra geri çekildikten birkaç saniye sonra şaşkınlık ve endişeyle karışık bir ifadeyle yeniden dışarı fırlamıştı.</p>

  <p>"Sorun ne?" dedi. "Neler oluyor?"</p>

  <p>Chubs'la birbirimize baktık. İkimizin de yüzünde aynı gevrek sırıtış vardı.</p>

  <p>"Zu'yu kaldır," dedim. "Bunu duymak isteyeceksiniz."</p>
</body>
</html>
