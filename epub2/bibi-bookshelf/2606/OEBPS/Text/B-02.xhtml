<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img3"><img src="../Images/6.jpg" width="600" height="120"/></p>

  <h2>İKİ</h2>

  <p>BİZİ THURMOND'A GETİRDİKLERİ GÜN YAĞMUR YAĞIYORDU VE yağmur ne o hafta ne de bir sonrakinde bir türlü dinmek bilmedi. Dondurucu yağmur, hava beş derece daha soğuk olsa kar olarak düşecekti yeryüzüne. Yağmur damlalarının okul servisinin camında bıraktıkları o aceleci ve telaşlı rotaları izlediğimi hatırlıyorum. Evde ya da ebeveynlerimden birinin arabasında olsam parmak uçlarımla soğuk camda bıraktıkları o belirsiz izleri takip ederdim. Fakat şimdi ellerim arkamda bağlanmış; siyah üniformalı adamlar dördümüzü bir koltuğa sıkıştırmıştı. Nefes alacak yer bile yoktu neredeyse.</p>

  <p>Yüz küsur bedenden çıkan sıcaklıkla otobüsün camları buğulanmış, dış dünyayla aramıza âdeta bir perde gerilmişti. Çocukları taşıdıkları bu sapsarı otobüslerin camları daha sonra siyah boyayla kaplanacaktı. Ancak bu henüz akıllarına gelmemişti.</p>

  <p>Beş saatlik yolculuk boyunca cama en yakın oturan ben olduğumdan yağmurun izin verdiği zamanlarda seçebiliyordum geçtiğimiz yolları. Yine de her yer birbirinin aynıydı sanki. Yemyeşil çiftlikler, yoğun ağaçlık alanlar... Hâlâ Virginia’da bile olabilirdik. Yanımda oturan ve sonradan Mavi olarak sınıflandırılacak olan kız, bir ara bir tabelayı tanır gibi oldu. Tabelayı daha iyi görebilmek için cama doğru eğildi. Yüzü hiç yabancı değildi. Sanki onu bizim kasabada görmüştüm ya da bir sonrakinde. Yanımdaki çocukların hepsinin Virginialı olduğunu düşünsem de bundan emin olmanın bir yolu yoktu. Çünkü otobüste tek bir kuralımız vardı: <i>Sessizlik.</i></p>

  <p>Önceki gün gelip beni evimden aldılar. O geceyi diğer çocuklarla birlikte bir depoda geçirdik. Oda yapay bir şekilde aydınlatılmıştı. Hepimizi yerdeki pis çimento yığınına oturttuktan sonra projektörleri üzerimize çevirdiler. Uyumamız yasaktı. Gözlerim toz yüzünden o kadar sulanmıştı ki bırak ışıkların ardında bizi izleyen askerlerin yüzlerini, etrafımdaki nemli ve solgun yüzleri bile seçemiyordum. Tuhaf bir şekilde cinsiyetlerini ayırt edemiyordum zihnimde. Uyku ile uyanıklık arasındaki o gri belirsizlikte süzülürken onları ufak ve korkutucu parçalara bölüp inceledim: ayakkabı cilasının petrolümsü kokusu, deri bir ceketin gıcırtısı, dudakların tiksintiyle kıvrılışı ve beni uyandırmak için belimi tekmeleyen botun ucu.</p>

  <p>Ertesi sabahki yolculuğumuz, asker telsizlerinin vızıltıları ve otobüsün arka tarafında ağlayan çocukların hıçkırıkları dışında sessizdi. Bizim koltuğun diğer ucunda oturan çocuk altını ıslatmıştı ama bunu yanı başında dikilen kızıl saçlı PÖK askerine söylemeye hiç niyeti yoktu. Çünkü kadın, bütün gün bir şey yemediğini söyleyerek sızlanan çocuğu daha önce bir kez tokatlamıştı.</p>

  <p>Bacaklarımı hareket ettirmemeye çalışarak ayaklarımı kıpırdatıp esnettim. Açlık benim de başımı döndürüyor, arada bir içimdeki dehşeti bile bastıracak şekilde kendini gösteriyordu. Odaklanmak zordu. Hareket etmeden oturmaksa daha da zor. Oturduğum yere gömülüp yok olana dek küçülmeye başladığımı hissediyordum. Ellerim, uzun süre aynı pozisyonda bağlı kaldığından artık tamamen uyuşmuştu. Etrafına dolanan plastik ipi gevşetmeye çalışmaksa ipin yumuşak deriye daha çok saplanmasından başka bir işe yaramıyordu.</p>

  <p><i>Psi Özel Kuvvetler.</i> Bizi depodan almaya geldiklerinde böyle demişti otobüsün şoförü, kendisi ve arkadaşları için. <i>Psi Özel Kuvvetler komutanı Joseph Traylor’ın emri üzerine bizimle geleceksiniz.</i> Bunu kanıtlayacak bir belge de göstermişti bize. Sanırım doğruyu söylüyordu. Hem zaten yetişkinlerle tartışmamam gerektiği öğretilmişti bana.</p>

  <p>Otobüs, dar yoldan çıkıp toprak yola girerken eğim de arttı. Bu ani eğimle birlikte oluşan sallantı, uyuyabilecek kadar şanslı ya da yorgun olanları anında uykularından uyandırmıştı. O sırada siyah üniformalılar da görevlerinin başına döndüler. Kadınlar ve erkekler şimdi daha da dik dururken tüm dikkatler ön cama çevrilmişti.</p>

  <p>Önce tel örgüleri gördüm. Kararan gri gökyüzü her şeyi boğucu bir laciverte boyasa da o, hâlâ seçilebiliyordu. Rüzgâr, aralıklarından geçip uğuldarken o, gümüş rengiyle kendini belli ediyordu. Camımın altında, üniformaları içindeki düzinelerce kadın ve erkeğin tempolu bir şekilde otobüse eşlik ettiğini görebiliyordum. Kapıdaki kontrol noktasında duran PÖK askerleri biz geçerken şoförü selamladılar.</p>

  <p>Otobüs ani bir sarsıntıyla durdu. Kampın kapıları arkamızdan kapandığında hepimiz ölümcül bir sessizliğe gömüldük. Kapının kanatlarındaki kilitler bir araya gelirken sessizliğin içinde bir gök gürültüsü gibi çatırdadı. Bu kapıdan geçen ilk otobüs bizimkisi değildi. Ve sonuncusu da biz olmayacaktık. Her şey bir yıl önce başlamıştı. Kampın kapasitesi en üst limitine ulaşana dek, yani üç yıl boyunca bu seferler böyle sürüp gitti.</p>

  <p>Siyah yağmurluklu bir asker, otobüse adımını atmadan önce içeride kimseden çıt çıkmıyordu. Şoförün uzanıp el frenini çekmesiyle birlikte buranın bir mola yeri olacağına dair tüm umutlarımız da suya düşmüş oldu.</p>

  <p>Adam oldukça iriydi. Hem de bir filmde kötü bir devi ya da bir çizgi filmde kötü bir karakteri canlandıracak kadar iri. PÖK askeri kapüşonunu çıkarmamış; böylece yüzünü, saçlarını ve onu daha sonra hatırlamama izin verecek her şeyi gizlemişti. Sanırım bunun bir önemi yoktu. Kendi adına değil, kamp adına konuşuyordu.</p>

  <p>"Ayağa kalkıp otobüsten düzenli bir şekilde aşağı ineceksiniz," diye bağırdı. Şoför ona mikrofonu uzatmaya çalışıyordu ama o, elinin tersiyle aleti iterek yere düşürdü. "Onarlı gruplara ayrılacak ve testlere alınacaksınız. Kaçmaya çalışmayın. Konuşmayın. Sizden istenenden başka <i>bir şey</i> yapmayın. Bu kurallara uymayanlar cezalandırılacaktır."</p>

  <p>Benden küçük birkaç çocuk olsa da on yaşındaki hâlimle muhtemelen bu grubun en gençlerindendim. Çoğu on iki, belki on üç gösteriyordu. Askerin gözlerinden saçılan nefret ve güvensizlik, beni ürkütse de benden büyük diğer çocuklarda bu yalnızca bir isyan duygusunu ateşlemişti.</p>

  <p>"Git, kendini becer!" diye bağırdı arka sıralardan biri.</p>

  <p>Hep beraber o yöne döndüğümüzde, yanında dikilen, alev kızılı saçları olan askerin tüfeğinin kabzasını gencin ağzına indirdiğini gördük. Çocuk acı bir çığlık attı ve kadın ikinci darbeyi indirdiğinde büyük bir şaşkınlık içinde kalakaldı. Çocuk öfkeyle solumaya çalışırken ağzından dökülen kanlar etrafa saçılıyordu. Elleri arkasında bağlı olduğundan bu saldırıyı savuşturması mümkün değildi. Öylece durup bu işkenceye katlanmaktan başka bir çaresi yoktu.</p>

  <p>Dörderli olarak koltuklarda oturan çocukları sırayla aşağı indirmeye başladılar. Benim gözlerimse hâlâ sessiz ve zehirli öfkesiyle çevresindeki havayı dağıtmaya çalışan <i>o</i> çocuğun üzerindeydi. Ona baktığımı hissetti mi bilmiyorum ama dönüp gözlerimin içine baktı. Başını beni cesaretlendirmek istercesine aşağı yukarı salladı. Çocuk gülümsediği anda görebildiğim tek şey, kanla kaplanmış dişleriydi. Yerimden kaldırılarak sürüklendiğimi hissettim ve daha ne olduğunu bile anlayamadan, yağan yağmurun altında, ıslak otobüs basamaklarından tepetaklak aşağı düşerken buldum kendimi. Beni yerden kaldıran bu defa farklı bir askerdi. Benim yaşlarımdaki iki kızın yanına yönlendirildim. Kızların kıyafetleri, sanki yaşlanmış bir cilt gibi şeffaf ve sarkık bir biçimde bedenlerini sarmıştı.</p>

  <p>Yaklaşık yirmi PÖK askeri, dışarıda küçük sıralar hâlinde dikilen çocukları hizaya sokuyordu. Ayaklarım tamamen çamura saplanmıştı. Pijamalarımın içinde tir tir titriyordum fakat bu kimsenin umurunda değildi. Bileklerimizdeki plastik ipleri kesmeye bile kimse gelmemişti. Dilimizi tutup sessizce bekledik. Yüzümü gökyüzünden dökülen damlalara çevirerek bulutlara baktım. Sanki gökyüzü binlerce parçaya ayrılmış, üzerimize yağıyordu.</p>

  <p>Yüzü dağılmış olan çocuğun da içinde bulunduğu son dörtlü grup otobüsten aşağı sürüklenmişti. Uzun, sarışın ve ölü balık gibi bakan bir kızın ardından otobüsten en son inen o olacaktı. Yağan yağmur ve buğulu otobüs camlarından çok net seçemesem de kız daha ilk basamaktayken, çocuğun öne doğru eğilip onun kulağına bir şey fısıldadığından emindim. Kız çenesini hızlıca kaldırarak onaylamış ve ayakları çamura değdiği anda da sağa doğru koşarak en yakındaki askeri alt etmeyi başarmıştı. Askerlerden biri ürkütücü bir şekilde, <i>"Dur!"</i> diye haykırsa da kız kapılara doğru koşmaya devam etti. Herkes dikkatini ona verdiğinden kimsenin aklına otobüsteki çocuğa bakmak gelmemişti. <i>Benim dışımda kimsenin.</i> Çocuk kana bulanmış beyaz kapüşonlusuyla sinsice merdivenlerden iniyordu. Kabzasını suratına indirip yüzünü dağıtan PÖK askeri de ona eşlik ediyordu. Parmaklarını çocuğun dirseğine kenetleyişini gördüğüm anda, az önce bu kenetleyiş yüzünden berelenen kolumun acısını hissettim bir kez daha. Çocuk, oldukça sakin bir ifadeyle dönüp kadına bir şeyler söyledi.</p>

  <p>Askerin çocuğun kolunu bırakışını, silahını kılıfından çıkarışını ve tek bir kelime bile etmeden -gözünü bile kırpmadan- silahı kendi ağzına sokarak tetiği çekişini izledim.Binlerce kez yavaşlatılmış bir film gibi geçiyordu görüntüler gözlerimin önünden.</p>

  <p>Ben mi çığlık attım yoksa bu boğuk ses ne yaptığının son anda farkına varan kadından mı çıktı bilmiyorum. Pembe ve bulanık kan patlamasından ya da otobüse yapışan bir saç tutamından çok; yüzünün, dağılmış çenesinin, yuvalarından fırlayan gözlerinin ve birden gevşeyen cildinin dalgalanan görüntüsü daha fazla kazındı zihinlere.</p>

  <p>Yanımda duran çocuk bayılarak yere serildiği anda çığlık atmayan tek bir çocuk bile kalmamıştı ortalıkta.</p>

  <p>Kendini vuran asker yere yığıldığı an, kız da kıskıvrak yakalanmıştı. Yağan yağmur, kadının kanını otobüsün camlarından ve sarı panelinden aşağı doğru akıtırken, şişen kalın çizgiler uzamış ve bir süre sonra tamamen ortadan kaybolmuştu. İşte her şey bu kadar hızlı gelişmişti.</p>

  <p>Gözlerini bize dikmiş olan çocuk, <i>"Koşun!"</i> diye haykırdı kırık dişlerle dolu ağzından kanlar saçarak. "Ne bekliyorsunuz? <i>Koşsanıza!"</i></p>

  <p>Benim aklımdan geçense <i>Kimsin sen?</i> ya da <i>Bunu neden yaptın?</i> değildi.</p>

  <p>Düşündüğüm tek şey, <i>gidecek başka bir yerimin olmadığıydı.</i></p>

  <p>Çocuğun bu eylemi öyle bir panik dalgası yaratmıştı ki... Otobüsü havaya uçurmuştu sanki. Çocuklardan bazıları onun sözünü dinleyip tel örgülerden atlamaya yeltenirken, karşılarına gökten yağıyormuşçasına siyah üniformalı askerler çıkıyordu. Çoğu ise yağan yağmurun altında, ayakları çamura saplanmış bir hâlde oldukları yerde duruyor ve durmadan çığlıklar atıyorlardı. Bir kız omzuma çarpıp beni yeri sererken, askerlerden birinin hâlâ merdivenlerde dikilmekte olan çocuğa yöneldiğini gördüm. Askerler, yere oturup kıpırdamadan durmamızı emrediyorlardı. Bana söylenen neyse onu yaptım.</p>

  <p>Birinin telsizine, "Turuncu!" diye bağırdığını duydum. "Ana kapıda acil bir durum yaşanıyor. Bir Turuncu için yardımcı kuvvetlere ihtiyacım var..."</p>

  <p>Bizi yeniden ayağa kaldırıp yüzü dağılmış olan çocuğu yakaladıklarında başımı kaldırmaya cesaret edebildim ancak. Ve o anda, korkudan ölmek üzereyken bunu yapabilen tek kişinin o olup olmadığını düşünmeye başladım. Yoksa çevremdeki herkes, etraflarındaki insanların kendilerine böyle zarar vermelerine yol açtıkları için mi buradaydı?</p>

  <p><i>Ben değilim,</i> diye geçti aklımdan hızla, <i>ben değilim, bir yanlışlık yaptılar, bir yanlışlık olmalı...</i></p>

  <p>Göğsümün orta yerinde böylesi bir boşlukla düşüncelere dalmışken askerlerden birinin eline bir sprey boya alıp çocuğun sırtına kocaman, turuncu bir X işareti yaptığını gördüm. Çocuk, ancak iki PÖK askeri ağzının üzerine tuhaf, siyah bir maske takınca susmuştu. Sanki vahşi bir köpeğe ağızlık takıyorlardı.</p>

  <p>Gerilim, ter gibi tüm vücudumu kapladı. Oluşturduğumuz sıraları, bizleri kategorize edebilmek için revire yönlendirmişlerdi. Revire doğru yürürken, çıktıkları derme çatma kulübelerden diğer yöne doğru yürüyen başka çocuklar da gördük. Hepsi beyaz üniforma giymiş; sırtlarında farklı renklerde X’ler ve üzerlerinde birer rakam taşıyorlardı. Beş farklı renk gözüme çarptı: yeşil, mavi, sarı, turuncu ve kırmızı.</p>

  <p>Yeşil ve mavi X'li olanların, ellerini kollarını sallayarak serbestçe yürümesine izin verilmişti. Oysa sarı, turuncu ve kırmızı işaretli olanlar, el ve ayaklarındaki metal kelepçelerle çamurda bata çıka yol almaya çalışıyorlardı. Turunculu çocukların yüzlerinde de aynı ağızlıktan vardı.</p>

  <p>Aceleyle kapısındaki kâğıtta REVİR yazan, o parlak ışıklı ve havası kuru odaya alındık. Uzun koridor boyunca sıralanan doktorlar ve hemşireler, çatık kaşları ve iki yana salladıkları başlarıyla bizi izliyorlardı. Siyah beyaz karolarla bezenmiş zemini yağmur ve çamur nedeniyle kayganlaştığından, kayıp düşmemek için büyük bir çaba harcamam gerekmişti. Burnumdaysa yoğun bir ispirto ve limon kokusu vardı.</p>

  <p>İçinde sıra sıra boş yatakların ve pörsümüş, beyaz perdelerin olduğu ilk katın arka tarafındaki koyu renkli beton merdivenlerden teker teker yukarı çıkartıldık. <i>Ne bir Turuncu. Ne de bir Kırmızı.</i></p>

  <p>Cesaretimin kırıldığını hissedebiliyordum. Ne o kadının tetiği çektiği andaki yüzü ne de ayaklarımın dibine düşen kanlı saç yumağı gözümün önünden bir an olsun gitmiyordu. Annemin beni garaja kilitlediği zamanki yüzü de gitmiyordu gözümün önünden. Büyükanneminki de.</p>

  <p><i>Gelecek,</i> diye düşündüm. <i>Gelecek. Annemle babamı ikna edip beni almaya gelecek. Gelecek, gelecek, gelecek...</i></p>

  <p>Üst kata çıktığımızda bileklerimizi saran o korkunç plastik ipleri nihayet kestiler ve bizi yeniden ikiye ayırarak yarımızı dondurucu koridorun sağına, yarımızı ise soluna gönderdiler. İki taraf da birbirinin tıpatıp aynısıydı. Yalnızca birkaç kapalı kapı ve en dipte birer küçük pencere vardı. Bir an için bakışlarım o minik, buğulu pencereyi döven yağmur damlalarına takıldı. Sonra, soldaki kapılardan biri hafif bir gıcırtıyla aralandı ve önümüze dolgun yüzlü, orta yaşlı bir adam dikildi. Grubun başındaki PÖK askerinin kulağına bir şeyler fısıldamadan hemen önce bize bir bakış atmayı da ihmal etmedi. Kapılar teker teker aralanırken başka yetişkinler de belirdi. Beyaz önlükleri dışında tek ortak noktaları, yüzlerindeki şüpheci ifadeydi.</p>

  <p>Görevli asker, tek kelime açıklama yapmadan çocukları çekiştirerek beyaz üniformalıların ofislerinin önüne atmaya başladı. Sıralardan yükselen şaşkın ve endişeli sesler, aniden kulakları delen bir sesle susturuldu. Giden çocukları bir daha görüp göremeyeceğimin merakı içinde, kapıların teker teker kapanışını izleyerek kalakaldım.</p>

  <p><i>Neyimiz vardı bizim?</i> Sağa sola bakarken başımın ağırlaştığını hissediyordum. Yüzü dağılan çocuk ortalıkta yoktu ama yaşanan olaylar kamp boyunca bir an olsun aklımdan çıkmamıştı. Everhart hastalığına yakalandığımızı düşündükleri için mi getirmişlerdi bizi buraya? Yoksa öleceğimizi mi düşünüyorlardı?</p>

  <p>O çocuk o askere böyle bir şeyi nasıl yaptırabilmişti? Kadına ne söylemiş olabilirdi ki?</p>

  <p>Orada tüm bunları düşünüp iliklerime kadar şiddetle titrerken birinin elimi tuttuğunu hissettim. Dışarıda beni yere düşüren o kız şimdi karşımda durmuş, ateş saçan gözleriyle bana bakıyordu. Kumral saçları, dudaklarıyla burnu arasında uzanan pembe bir yarayı çevrelercesine sımsıkı toplanmıştı. Kafatasına yapıştırılmış gibiydi saçları. Koyu renk gözleri parlıyordu. Ağzını açtığı sırada dişlerindeki braketleri kestiklerini, ancak ön dişlerine tutturulmuş tellerin hâlâ durduğunu fark ettim.</p>

  <p>"Korkma sakın," diye fısıldadı. "Görmelerine izin verme."</p>

  <p>Ceketinin etiketine tutturulmuş isimlikte SAMANTHA DAHL yazıyordu. Sanki birinin son anda aklına gelmiş de ensesine iliştirilmiş gibiydi.</p>

  <p>Birbirine değen parmaklarımız benim pijamalarımla onun mor, kabarık montu arasına saklanmışçasına birbirimize yakın ve omuz omuza duruyorduk. Onu da beni almaya geldikleri sabah, okula giderken yakalamışlardı. Olayın üzerinden daha bir gün geçmişti. Ama bizi kilitledikleri otobüsün arka koltuğunda otururken gördüğüm o koyu kahverengi gözlerinin, nasıl bir nefret ve öfkeyle yandığını net bir şekilde hatırlıyorum. Bir kez olsun diğerleri gibi çığlık atmamıştı.</p>

  <p>Az önce kapıların arkasında kaybolan çocuklar, şimdi ellerinde gri kazaklar ve şortlarla sırayla dışarı çıkıyorlardı. Fakat bizim sıramıza geri dönmüyorlardı. Henüz kimse nereye gidecekleriyle ilgili herhangi bir şey sormayı akıl edemeden merdivenlerden aşağı inmeye başladılar.</p>

  <p><i>Canları yanmış gibi görünmüyorlardı.</i> Havada keçeli kalem ya da ispirto kokusuna benzer bir şey vardı sanki. Ancak kimsenin bir yeri kanamıyor, kimse ağlamıyordu.</p>

  <p>Sıra nihayet o kıza geldiğinde, sıranın başındaki PÖK askeri bizi aniden sarsarak birbirimizden ayırdı. Ben de onun yanında gitmek, kapının ardında bekleyen her neyse birlikte yüzleşmek istiyordum. Şu an her şey, hiç kimsem ya da tutunacak hiçbir şeyim olmadan yapayalnız kalmaktan daha iyiydi.</p>

  <p>Ellerim o kadar şiddetle titriyordu ki durdurmak için kollarımı sıkıca bağlayıp dirseklerimi yanlarıma iyice bastırmam gerekmişti. Bakışlarım askerin botlarıyla çamurlu ayaklarım arasındaki siyah beyaz yer karolarına kenetlenmiş bir hâlde, sıranın en önünde dikiliyordum. Uykusuz geçen bir önceki gece yüzünden zaten harap olmuştum. Askerin botlarının cila kokusu da kafamı iyiden iyiye bulandırmaya başlamıştı.</p>

  <p>Ve sonra beni çağırdılar.</p>

  <p>Kendimi, evdeki odamın yarısı büyüklüğünde, loş bir odada buldum. İçeri nasıl girdim, hiç hatırlamıyorum.</p>

  <p>"İsim?"</p>

  <p>Köşedeki portatif karyolaya ve üzerine bağlı tuhaf makineye takılmıştı gözlerim o sırada.</p>

  <p>Beyaz önlüklü adam dizüstü bilgisayarının arkasından bana doğru baktı. Sanki ani bir hareketle burnunun üzerinden düşüverecekmiş gibi görünen, ince, gri çerçeveli bir gözlük takmış, çelimsiz bir adamdı. Sesi normalden oldukça yüksek ve tizdi. Yabancı adam ve makineyle arama mesafe koymak amacıyla arkamdaki kapalı kapıya iyice yapışmıştım.</p>

  <p>Beyaz önlüklü adam karyolaya baktığımı fark etti. "O bir tarayıcı. Korkacak hiçbir şey yok, küçük."</p>

  <p>İkna olmamış görünüyor olmalıydım çünkü konuşmaya devam ediyordu: "Daha önce hiçbir yerini kırdığın ya da kafanı bir yere çarptığın olmadı mı? Bilgisayarlı tomografi diye bir şey duymadın mı hiç?"</p>

  <p>Sanırım bir adım öne çıkabilmemi sağlayan şey, adamın sesinde hissettiğim tahammüldü. Başımı salladım.</p>

  <p>"Bir dakika sonra senden uzanmanı isteyeceğim. Sonra da makine ile beynini kontrol edip sağlıklı işlediğinden emin olmam gerek. Fakat öncesinde bana adını söylemelisin."</p>

  <p><i>'Beyninin sağlıklı işlediğinden emin olmak</i>.' <i>Bunu nasıl-</i></p>

  <p>"İsmin," dedi birden yükselen bir tonla.</p>

  <p>"Ruby," dedim. Soyadımı ise kodlamam gerekmişti.</p>

  <p>Dizüstü bilgisayarına not almaya başladığı sırada bir an için dikkatinin dağıldığını fark ettim. Bakışlarım yeniden makineye döndü. Beynimin içi incelenirken canımın ne kadar yanacağını merak ediyordum. Acaba bu makineyle ne yaptığımı görecek miydi?</p>

  <p>"Ah Tanrım, iyice tembelleştiler," dedi beyaz önlüklü adam kendi kendine söylenerek. "Seni ön sınıflandırmadan geçirmediler mi?"</p>

  <p>Neden bahsettiği hakkında en ufak bir fikrim bile yoktu.</p>

  <p>"Seni aldıklarında soru sordular mı?" diye sordu ayağa kalkarak. Oda hiç de öyle büyük sayılmazdı. İki adımda yanıma gelmiş, bu iki adım da paniklememe yetmişti. "Ebeveynlerin semptomlarını askerlere bildirdiler mi?"</p>

  <p>"Semptomlar mı?" diye sordum. "Bende herhangi bir semptom yok ki. Bende..."</p>

  <p>Oldukça rahatsız olmuş bir hâlde başını iki yana salladı. "Sakin ol, küçük. Burada güvendesin. Sana zarar vermeyeceğim." Beyaz önlüklü, yavan bir sesle konuşmaya devam ederken gözlerini kırpıştırıyordu. Sanki ezberlenmiş bir konuşmaydı bu.</p>

  <p>"Çok farklı türde semptomlar var," diye açıkladı benimle göz göze gelebilmek için eğilerek. Benimse tek görebildiğim, çarpık ön dişleriyle gözlerini çevreleyen karanlık halkalardı. Nefesi kahve ve nane kokuyordu. "Çok farklı türde... çocuklar. Şimdi beyninin bir resmini çekip seni, senin gibilerin yanına yerleştireceğiz."</p>

  <p>Başımı salladım. "Ben de semptom falan yok! Büyükannem yoldadır. Gelip beni alacak. Yemin ederim, hiçbir semptomum yok. O zaten size anlatacaktır. Lütfen!"</p>

  <p>"Söyle bana tatlım, matematik ve bulmacayla aran nasıl? Mesela Yeşiller inanılmaz derecede zeki olurlar ve muhteşem hafızaları vardır."</p>

  <p>Aklıma, dışarıda tişörtlerinin arkası büyük X’lerle işaretlenmiş o çocuklar geldi hemen. <i>Yeşil,</i> diye düşündüm. Diğer renkler neydi? <i>Kırmızı, Mavi, Sarı ve...</i></p>

  <p>Ve Turuncu. Ağzı gözü kan içinde kalan o çocuk gibi.</p>

  <p>"Pekâlâ," dedi derin bir nefes alarak. "Karyolaya uzan da başlayalım artık. Çabuk lütfen."</p>

  <p>Kıpırdamadım. Düşünceler ipini koparmış gibi zihnime akın ediyordu. Ona bakmak bile öyle zordu ki.</p>

  <p>"<i>Çabuk</i>," diye tekrarladı makineye yanaşarak. "Bana askerlerden birini çağırtma. İnan bana, benim kadar nazik olmayacaklardır." Tek bir dokunuşuyla kenardaki panelin ekranı açıldı ve makine çalışmaya başladı. Gri çemberin tam ortasında, bir sonraki teste hazırlanan beyaz bir ışık yanıp sönmeye başlamıştı. Gürültüyle çalışan makine, bedenimdeki tüm gözenekleri yakan bir sıcak hava üflüyordu.</p>

  <p>Düşünebildiğim tek şey, <i>anlayacağıydı. Onlara ne yaptığımı anlayacaktı.</i></p>

  <p>Sırtım yeniden kapıya yapışmıştı. Elimle kapı kolunu bulmak için uğraşıyordum. Babamın yabancılar hakkında yaptığı tüm o konuşmalar doğru çıkmıştı işte. Burası güvenli bir yer değildi. Bu adam iyi falan değildi.</p>

  <p>O kadar şiddetli titriyordum ki bayılacağımı düşünmüş olmalıydı. Ya da beni karyolaya zorla yatırıp makine bağlanana kadar orada tutmayı.</p>

  <p>Daha önce koşarak kaçmayı düşünmemiştim. Parmaklarım kapının koluna dolandığı sırada, elini dağınık saçlarımın arasına daldırıp beni ensemden yakalayışını hissettim. Kızarmış tenimin üzerindeki dondurucu dokunuşun şaşkınlığıyla irkilsem de çığlık atmama sebep olan asıl şey, kafatasımın altında hissettiğim o ani acıydı.</p>

  <p>Bir anda donuklaşan bakışlarıyla gözlerini kırpmadan bana bakmaya başladı. Fakat ben her şeyi görebiliyordum. Görmemin imkânsız olduğu şeyleri. Bir arabanın direksiyonuna hafifçe vuran parmakları, beni öpmek için öne doğru eğilen siyah elbiseli kadını, bir beyzbol sahasında yüzüme doğru gelen topu, bir kadının küçük bir kızın saçlarında dolaşan parmaklarını... Bu görüntüler, kapalı göz kapaklarımın ardından bir film şeridi gibi akıp gidiyordu. İnsanlar ve eşyaların şekilleri retinama kazınmış, göz kapaklarımın arkasında aç hayaletler gibi bir o yana bir bu yana süzülüyorlardı.</p>

  <p><i>Benim değil,</i> diye haykırıyordu zihnim. <i>Bu hatıralar bana ait değil.</i></p>

  <p>Fakat o adamın olmaları mümkün müydü ki? Bu gördüğüm sahnelerin her biri, onun hatıraları ya da onun düşünceleri miydi?</p>

  <p>Sonra daha çok şey görmeye başladım. Aynı makinenin altında yatan bir çocuk... Işıklar saçıp buhar çıkararak çalışan makine. <i>San.</i> Sanki oradaymışım gibi söylenenleri dudaklarımla tekrarlıyordum. Tıpkı bunun gibi bir odada, kızıl saçlı küçük bir kız ve parmağının ufacık bir hareketiyle masadan yükselen bilgisayar. <i>Mavi,</i> dedi zihnimdeki adamın sesi. Ellerinin arasında tuttuğu kaleme odaklanıp onu bir anda alevler içinde bırakan çocuk. <i>Kırmızı.</i> Yüzüne tutulmuş resimli ve rakamlı kartlara bakan çocuk. <i>Yeşil.</i></p>

  <p>Gözlerimi sımsıkı kapasam da zihnime hücum eden bu düşünceleri durduramıyordum. Ağızları bağlı vaziyette, tek sıra hâlinde yürüyen canavarlar... Yukarıda, yağmurla bulanan camdan aşağıya bakıyor olsam da kelepçeleri ve zincirleri gördüm, Her şeyi gördüm.</p>

  <p><i>Ben onlardan biri değilim. Lütfen, lütfen, lütfen...</i></p>

  <p>Dizlerimin üzerine çöktüm. Ellerimle yerdeki karolardan destek alırken bir yandan da kendi üzerime kusmamaya çalışıyordum. Beyaz önlüklünün eli hâlâ ensemdeydi. "Ben Yeşilim." İçimi çeke çeke konuşurken, kelimelerimin yarısı makinenin gürültüsünde yitip gitti. İçerideki ışık başından beri parlaktı ama şu anda gözlerimin zonklamasıyla daha da rahatsız edici bir hâl almıştı. Bana inanmasını dileyerek boş gözlerinin içine baktım. "Ben Yeşilim... lütfen, <i>lütfen."</i></p>

  <p>Ama annemin yüzünü görmüştüm. Ve bana sanki kendine benzeyen birini bulmuş gibi bakıp gülümseyen o yüzü dağılmış çocuğu da. Ben ne olduğumu iyi biliyordum.</p>

  <p>"Yeşil..."</p>

  <p>Tepemden gelen sese döndüm. Ben ona baktım, o da bana. Şimdi sanki kelimeleri ağzında geveler gibi bir şeyler mırıldanıyordu.</p>

  <p>"Ben..."</p>

  <p>"Yeşilsin," dedi başını sallayarak. Sesi daha kuvvetliydi. O makineyi kapatmaya gittiğinde ben hâlâ yerdeydim. Adam masasına dönüp oturduğu sırada, ağlamayı bile unutacak kadar şaşkın bir hâldeydim. Yeniden nefes almayı hatırlamam için eline yeşil sprey boya kutusunu alması ve arkasına kocaman bir X çizdiği tişörtü bana uzatması gerekmişti.</p>

  <p>O soğuk koridorda ilerleyip merdivenlerden aşağı, beni bekleyen kadın ve erkek askerlerin yanına inerken, <i>Her şey yoluna girecek,</i> dedim kendi kendime. Kaçmak için tek bir şansım olduğunu ve bunu kullanmadığımı ise ancak o gece ranzamda, gözümü kırpmadan uzandığım sırada fark edecektim.</p>
</body>
</html>
