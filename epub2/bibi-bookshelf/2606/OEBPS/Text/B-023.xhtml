<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img4"><img src="../Images/5.jpg" width="600" height="120"/></p>

  <h2>YİRMİ ÜÇ</h2>

  <p>CLANCY'NİN BÖYLE BİR GÜCE SAHİP OLMASI ONU KULLANDIĞI anlamına gelmiyordu. Başkalarının düşüncelerini etkileyebilecek birinin, insanları doğal olarak kendine çeken bir karakterle dünyaya gelmiş olması bana çok tuhaf gelmişti. Bana bir kamp turu attırmayı önerdiğinde kendi gözlerimle şahit olmuştum buna.</p>

  <p>Clancy ateş çukurunun çevresine dizilmiş siyahlar içindeki birkaç çocuğa el salladı. Onun varlığı birden ortamı hareketlendirmişti. Yanlarından geçtiğimiz her yüzde bir gülümseme beliriyordu. Bizi selamlamayan ya da basitçe <i>Hey!</i> diyerek bile olsa bir şekilde seslenmeyen tek bir kişi bile yoktu.</p>

  <p>"Yaşadıklarınla ilgili aralarından herhangi biriyle konuştun mu?" diye sordum.</p>

  <p>Soru onu gafil avlamış gibi bana göz ucuyla bakmıştı. Ellerini pantolonunun arka ceplerine sokuşunu ve derin düşüncelerle çöken omuzlarını izledim.</p>

  <p>"Onlar bana güveniyorlar," dedi minik, acıklı bir gülümsemeyle. "Onları endişelendirmek istemiyorum. Onları koruyabileceğime inanmalılar yoksa sistemimiz kendi kendine çöker."</p>

  <p>Bu "sistem" tuhaf bir şeydi doğrusu. Binaların yanlarına Psi figürü kazıyıp, verandalara afişler asmayı anlayabiliyordum ama mesajı gerçekten içselleştirme çabasını? İşte bunu anlamakta güçlük çekiyordum.</p>

  <p>Bu konuda karşıma çıkan ilk örnek, kampın bahçelerinden sorumlu olan kızın ana yolda karşımıza çıkıp meyve çaldığına inandığı üç çocuğun Clancy tarafından cezalandırılmasını istemesiydi.</p>

  <p>Clancy’nin durumu çözmek için yaptığı konuşmayı iki saniye dinledikten sonra, East River'daki hayatın, katı ve hızlı bir şekilde uygulanan disiplin kurallarına değil, neredeyse tamamen onun doğru karar alma mekanizmasına ve bunun altında yatan, herkesin kabul ettiği o adaletli yapısına bağlı olduğunu anladım.</p>

  <p>Suçlananlar, derslerini bitireli sadece birkaç ay olmuş üç Yeşil çocuktu. Bahçeden sorumlu kız, onları pis toprağın üzerine ördek yavruları gibi oturtmuştu. Hepsi de siyah tişört giyiyordu ama kot pantolonları birbirinden farklıydı. Clay, kendi ütülü pantolonuna bulaşan çamura aldırış etmeden çocukların önünde eğilirken ben de yanında dikiliyordum.</p>

  <p>"O meyveyi çaldınız mı?" diye sordu narince. "Lütfen bana gerçeği söyleyin."</p>

  <p>Üç çocuk birbirlerine baktılar. Cevap vermek ortalarında oturan büyük çocuğa düşmüştü. "Evet, çaldık. Çok üzgünüz."</p>

  <p>Kaşlarımı kaldırdım.</p>

  <p>"Dürüstlüğünüz için teşekkürler," dedi Clancy. "Peki, nedenini sorabilir miyim?"</p>

  <p>Çocuklar birkaç dakika ses çıkarmadılar. Sonunda Clancy onları tatlılıkla doğruyu söylemeye ikna etmişti. "Pete son birkaç gündür çok hastaydı ve yemeklere gelemiyordu. Kimsenin bilmesini de istemedi çünkü bu hafta Temizlik Görevi'ne gelemediği için başının derde gireceğini düşünüyordu ve o... o seni yüzüstü bırakmak istemiyor. Üzgünüz, <i>çok üzgünüz."</i></p>

  <p>"Anlıyorum," dedi Clancy. "Ama Pete’in çok hasta olduğunu bana en başından söylemeliydiniz."</p>

  <p>"Geçen kamp toplantısında tıbbi malzememizin azaldığını söylemiştin. Başkasının ihtiyacı olabilir diye ilaç almak istemedi."</p>

  <p>"Yemeğe gelemeyecek kadar kötüyse bence onun ilaca ihtiyacı var gibi görünüyor," dedi Clancy. "Bahçeden yiyecek aşırdığınız zaman herkes için planladığımız yemekleri yapmamızı engelleyebileceğinizin farkındasınız, değil mi?"</p>

  <p>Çocuklar perişan hâlde başlarını salladılar. Clancy çevrede toplanan çocuklara bakarak sordu: "Meyve almaları karşılığında ne yapmalarını istersiniz?"</p>

  <p>Onlardan sorumlu kız ağzını açacaktı ki daha büyük bir çocuk bir adım öne çıkıp elindeki tırmığı bahçeyi çeviren çitlere yasladı. "Birkaç gün yabani otları ayırmamıza yardım ederlerse biz de sırayla Pete’in yanında kalıp yemeklerini ve ilaçlarını veririz."</p>

  <p>Clancy başıyla onayladı. "Adil bir anlaşma. Herkes ne düşünüyor?"</p>

  <p>Herkes bu "ceza"yı onaylarken sorumlu kızın ayak direyip itiraz edeceğini sanıyordum. Sonuçtan oldukça mutsuz olduğu yanaklarındaki kızarıklıktan belli oluyordu. "Bu yalnızca bir kere olan bir şey değil, Clancy," demişti bizi bahçeden uğurlarken. "İnsanlar buraya girip istediklerini alabileceklerini sanıyorlar. Depo gibi burayı da kilitleyemiyoruz ki!"</p>

  <p>"Bunu bir dahaki ay yapacağımız kamp toplantısının gündemine alacağıma söz veriyorum," dedi Clancy o her zamanki gülümsemelerinden biriyle. "Gündemimizin en önemli maddesini oluşturacak."</p>

  <p>Clancy’nin bu sözleri, onu rahatlatmış gibi görünüyordu. En azından şimdilik. Bana doğru attığı meraklı bir bakıştan sonra Sebzeler Kraliçesi arkasını dönüp krallığına doğru yürümeye başladı.</p>

  <p>"Vay canına," dedim. "Tam bir cevher."</p>

  <p>Clancy dalgın dalgın sağ kulağıyla oynarken omuzlarını silkti. "Haklı olduğu bir nokta var. Depodaki yiyeceklerimiz azalırsa bahçedeki ürünlere yüklenmemiz gerekecek ve onlar da bu şekilde giderse başımız dertte demektir. Sanırım buradaki herkes, East River'daki yaşamın ne kadar birbirine bağlı olduğunu anlamıştır. Hey, Pete’i ziyaret etmeye ne dersin?"</p>

  <p>Gülümsedim. "Elbette."</p>

  <p>Küçük çocuk, battaniyelerin altına gömülmüş yatıyordu. Üzerlerinde sadece çarşafları kalmış diğer yataklardan, çocukların örtülerini ona verdikleri anlaşılıyordu. Kırmızı yüzü nihayet örtülerin altından çıktığında selam verip kendimi tanıttım. Clancy yaklaşık on beş dakika içeride kalıp onunla konuşmuştu. Bense açık havada onu bekliyor ve kamp hayatını gözlemliyordum. Çocuklar sanki kampta birkaç gündür değil de birkaç yıldır kalıyormuşum gibi gülümseyip selam veriyorlardı bana. Ben de içimde bir huzursuzlukla onları selamlıyordum. Bunun ne zaman başladığını bilmiyordum. Belki de içimde yavaş yavaş yükselmeye başlayan bir anlayıştı bu. Ama şimdi <i>siyahın</i> -korkmak ve nefret etmek üzere kendimi kodladığım bu rengin- bu çocuklarda küçük de olsa bir gurur ve dayanışma duygusu yarattığını anlayabiliyordum.</p>

  <p>"Burada kendini hiç yalnız hissetmezsin," dedi Clancy kulübenin kapısını arkasından kapayarak. Bir sonraki durağımız çamaşırhaneydi. Sonra da banyolardaki muslukları kontrol edip ışıkların çalışıp çalışmadığını denetledik. Arada bir birileri Clancy'yi durdurup bir şeyler soruyor ya da şikâyetlerini dile getiriyordu. Sabrını ve anlayışını bir an olsun kaybetmemişti. Geriye kalan diğer saatlerde, aynı kulübede kalan bir grubun arasındaki sorunu çözmesini, akşam yemeği önerilerini dinlemesini, güvenlik ekibinin başka çocuğa ihtiyacı olup olmadığı konusunda görüşlerini bildirmesini izledim.</p>

  <p>Sınıflara geldiğimizdeyse artık ayaklarıma kara sular inmişti. Oysa Clancy haftalık Amerikan Tarihi dersini vermeye hazırlanıyordu.</p>

  <p>Sınıf, ufak ve kalabalık olmasına rağmen oldukça iyi aydınlatılmış, renkli posterlerle süslenmişti. Sınıfın önünde, parmağını eski bir Amerika haritası üzerindeki Mississippi Nehri'nde dolaştıran genç kızdan önce Zu'yu ve pembe eldivenlerini seçebilmiştim hemen. Hina yanına oturmuş, hızlı hızlı not alıyordu. Sanırım buna artık alışmış olmam gerekirdi ama yine de çocuklar Clancy'yi kapıda görür görmez tezahüratlara başlayınca şaşkınlığımı gizleyemedim. Haritada ellerini dolaştıran kız hemen yerini ona bıraktı.</p>

  <p>"Pekâlâ, pekâlâ," diye başladı Clancy. "Kim bana nerede kaldığımızı söyleyecek?"</p>

  <p>"Hacılarda!" diye bağırdı bir düzine çocuk.</p>

  <p><i>"Hacılar mı?"</i> dedi. "Onlar da kim? Evet Jamie? Kimlere hacı dendiğini hatırlıyor musun?"</p>

  <p>Zu yaşlarında bir kız ayağa kalktı. "İngiltere'deki insanlar, onlara dinleri yüzünden kötü davranıyorlardı. Onlar da o yüzden gemiyle Amerika’ya gelip Plymouth Rock’a yerleştiler."</p>

  <p>"Oraya geldikten sonra ne yaptıklarını söyleyebilecek biri var mı?"</p>

  <p>Bir anda on tane el kalktı havaya. Clancy, kendisine yakın oturan küçük bir çocuğu kaldırdı. Çocuk bir Yeşil olabilirdi ama bir Sarı ya da Mavi de olması mümkündü tabii. Artık birbirimize iyice karıştığımızdan çocukların renklerini bulma metotlarım da giderek beni yanıltır olmuştu. Ki sanırım zaten tüm amaç da buydu.</p>

  <p>"Bir koloni kurdular," dedi çocuk.</p>

  <p>"Aferin. 1607’de, Jamestown’da kurulandan sonra bu, ikinci İngiliz Kolonisi olarak adlandırılmıştır. Aslına bakarsanız ilk koloni bugün bulunduğumuz noktadan pek de uzakta sayılmaz!" Clancy, az önceki öğretmenin kullandığı haritayı eline alıp iki koloninin de kurulduğu yeri işaret etti. "Mayflower'dayken Mayflower Antlaşması'nı düzenlediler. Bu aslında herkesin iş birliği içinde olmasını ve koloninin yararına birlikte çalışmasını garanti eden bir antlaşmaydı. İlk geldiklerinde pek çok güçlükle karşılaşmışlardı. Ama hep birlikte çalışarak, İngiliz kraliyet kurallarından bağımsız bir topluluk yaratıp inançlarını özgürce yaşamaya başladılar." Bir an volta atmaya son verip siyah gözlerini dinleyicilerine çevirdi. "Size tanıdık geliyor mu?"</p>

  <p>Yalnızca ben değil, Zu da büyük bir ilgiyle dinliyordu. Yüzündeki çilleri görebilecek kadar yakındım ama daha da önemlisi çevresine yaydığı mutluluğu hissedebiliyordum. Kendi kalbimin de sevinçle dolduğunu hissettim. Hina eğilip kulağına bir şey fısıldadığında mutluluğu daha da artmıştı.</p>

  <p>"Bize benziyor!" dedi arka sıralardan biri.</p>

  <p>"Aynen öyle," dedi Clancy. Sonraki bir buçuk saat boyunca, hacıların yerli kabilelerle nasıl ilişki kurduğundan, Jamestown'dan, annemin kendi okulunda öğrettiği her şeyden bahsetti. Ve zamanını tamamen doldurduğunda öğrencilerden gelen tüm homurdanma ve şikâyetlere rağmen eline aldığı minik kâseyle dışarı çıkarken onu izlememi söyledi. Yemek hazırlıklarına başladıkları ateş çukuruna vardığımızda hâlâ kıkırdıyorduk. Birden tüm gözlerin bize döndüğünü hissettim ama umurumda değildi. Hatta biraz gururlandığımı bile söyleyebilirim.</p>

  <p>"Ee?" dedi Clancy ofisin verandasına vardığımızda.Çanlar akşam yemeği için çalmaya başlamıştı. "Ne düşünüyorsun?"</p>

  <p>"İlk dersime hazır olduğumu."</p>

  <p>"Ah Bayan Daly." Dudaklarının kenarında bir gülümseme belirmişti. "İlk dersinizi çoktan aldınız. Sadece bunun henüz farkında değilsiniz."</p>

  <p class="img5"><img alt="3" src="../Images/3.jpg"/></p>

  <p>İki hafta göz açıp kapayıncaya dek geçti.</p>

  <p>Günlerimi Clancy’nin odasına kapanıp egzersiz yaparak geçiriyordum. Onun zihnine bazı görüntüler yerleştirmeye ve onun benim zihnime girmesini engellemeye çalışıyordum. Birlik'ten, Thurmond'dan ve Beyaz Gürültüden bahsederken ikimiz de kampın ritmini bir şekilde kaçırıyorduk. Onun günlük toplantıları oluyordu ama benden odadan çıkmamı istemek yerine, beni beyaz perdenin diğer tarafında, seanslarımızın çoğunu gerçekleştirdiğimiz yerde bekletmeyi tercih ediyordu.</p>

  <p>Dışarı çıkıp kulübeleri denetlediği zamanlar da oluyordu. Ya da bir tartışmayı çözdüğü. Ama ben çoğunlukla bu eski, köhne odadan çıkmıyordum. Müzik, kitaplar ve kullanabileceğim bir televizyon vardı; bu da bir kez bile sıkılmaya fırsat bulamadığım anlamına geliyordu.</p>

  <p>Yemek sırasında hâlâ Chubs’ı görüyordum ama çoğu zaman Clancy yemeklerimizi odaya getirtiyordu. Zu'yu takip etmek bile zorlaşmıştı çünkü sınıfta olmadığı zamanlarda ya Hina'yla ya da kendinden daha büyük Sarılardan biriyle vakit geçiriyordu. İkisiyle zaman geçirebildiğim tek vakit, ışıklar kapanmadan önceki gece vakitleriydi. Chubs genellikle bir hayaletten farksızdı. Sürekli çalışıyor; dudağını patlatan bir çocuğun dikişlerini yaparak ya da bahçeden daha iyi verim alınmasını sağlayacak metotlar önererek Clancy’nin dikkatini çekmeye çalışıyordu. Onunla geçirebildiğim en uzun zaman, dikişlerimi aldığı zamandı.</p>

  <p>Zu ise bana okulda öğrendikleriyle diğer Sarılardan kaptığı numaraları göstermekten büyük bir keyif alıyordu.</p>

  <p>Birkaç gün sonra eldivenlerini giymeyi bırakmıştı. Bir akşam saçlarımı tararken fark etmiştim bunu. O akşam ışıkları kapatmak için ayağa kalktığımda benden hızlı davranmış; parmaklarını şaklatmasıyla birlikte başımızın üzerindeki lambayı söndürmüştü hemen.</p>

  <p>"Bu harika," dedim ama yine de ne kadar yol aldığını görüp az da olsa kıskanmadığımı söylemek büyük bir yalan olurdu. Ben yalnızca bir kez Clancy’nin zihnime girmesini engelleyebilmiştim. Ki ben onu engellemeye çalışırken o, Sam’e olanları öğrenmişti çoktan.</p>

  <p>"İlginç," demekle yetinmişti sadece.</p>

  <p>Zu ve Chubs’ı her gün görüyordum ama konu Liam olunca, işte o durum bambaşkaydı. Güvenlik ekibi onu ikinci vardiyaya yazmıştı. Akşam beşten sabah beşe kadar nöbetteydi. Hem de gölün en batı ucunda. Vardiyasından sonra kulübeye geldiğinde genelde yürüyemeyecek kadar yorgun oluyor; günlerinin çoğunu girişe yakın bir yere kurdukları çadırlarda uyuyarak geçiriyordu. Onu arada bir kahvaltıda kalabalığın içinde ya da Zu ile birlikte sınıfa giderken görüyordum ama bu da hep Clancy’nin penceresinden dışarı bakarken oluyordu.</p>

  <p>Onu öyle çok özlemiştim ki... Gerçekten fiziksel olarak acı çekiyordum. Yine de sorumlulukları olduğunu da anlayabiliyordum. Düşünecek zamanım olduğunda genelde onu düşünüyordum ama derslerimiz öyle yoğundu ki buna bile zaman bulmak çok sık mümkün olmuyordu.</p>

  <p>Clancy güldüğünde dikkatimi pencereden yeniden ona kaydırdım ve bir anda düşüncelerimin bu kadar serbestçe orada burada gezinmesine nasıl izin verdiğimi düşündüm. Üzerinde doğal bronzluğunu vurgulayan beyaz, polo yaka bir tişört ve bileklerini katladığı, ütülü, kanvas pantolonu vardı. Ne zaman diğerleriyle dışarıda olsa tüm düğmelerini ilikler, tertemiz ve ütülü kıyafetleriyle olurdu. Benim yanımdaysa öyle değildi.</p>

  <p>Burada birbirimize şov yapmamıza gerek yoktu.</p>

  <p>Derslere ilk başladığımızda şu saçma masanın iki ucuna oturmuştuk. Sanki çılgın gurumdan bir Psi dersi alıyor gibi değil de bir okul müdürüne meydan okumaya hazırlanıyormuş gibi hissediyordum kendimi. Sonra yerde oturmayı denedik ama birkaç saatlik oturma sonrasında belim kopacakmış gibi ağrıyınca vazgeçtik. Yatağının üzerine oturmayı öneren oydu. O bir uca, ben bir uca geçmiştik. Sonra yaklaşmaya başladık. Kırmızı yorganının üzerindeki mesafeyi azaltarak her derste birbirimize biraz daha yaklaşıyorduk. Ta ki bir gün Clancy’nin o siyah gözlerinin etkisinden uyandığım anda dizlerimizin birbirine dayanmış olduğunu hissedene dek.</p>

  <p>"Üzgünüm," diye mırıldandım ona döndüğümde. "Baştan alabilir miyiz?"</p>

  <p>Görünüşe göre hakkımdaki her şeyi komik buluyordu. "Baştan almak mı? Oyun provası mı yapıyoruz? Sahne düzenlemesi için Mike’ı çağırayım istersen?"</p>

  <p>Buna neden bu kadar güldüğümü bilmiyorum, hâlbuki komik değildi bile. Belki de son yirmi dakikadır zihnine girmeye çalışmaktan başım dönmüştü. Emin olduğum tek şeyse ellerimi ellerine alırken ne kadar büyük ve güvende hissettirdiğiydi.</p>

  <p>"Bir kez daha dene," dedi. "Bu defa, bana bahsettiğin o hayali ellerin birer bıçak olduğunu düşün. Sisleri arala."</p>

  <p>Söylemesi kolaydı tabii. Başımı aşağı yukarı salladıktan sonra gözlerimi kapatıp yanaklarımdaki kızarıklığı engellemeye uğraştım. Beynimin nasıl çalıştığına dair yaptığım o saçma açıklamamı her kullandığında utanıyor, hatta biraz da mahcup oluyordum. Bu hayali ellerden ilk bahsettiğimde gülmüş, büyü yapıyormuş gibi parmaklarını gözümün önünde sallamıştı.</p>

  <p>Bunu nasıl yaptığını göstermek için birkaç farklı yöntem denemişti daha önce de. Lizzie’nin zihnine girişini görmem için birlikte kilere gitmiştik ve yalnızca beni güldürmek için onu bir tavuk gibi gıdaklatmıştı. Clancy bana daha önce de böyle bir gösteri yapmıştı. Bir defada birden fazla insanı etkilemenin ne kadar kolay olduğunu göstermeye çalışırken tek kelime bile etmeden iki çocuğu bir tartışmaya sokmuştu. Hatta bir ara ofisin önünde durup oradan geçen herkesin zihinlerini okumaya başlamıştı. Buna, Clancy'den çaresizce hoşlanan zavallı Hina da dâhildi.</p>

  <p>Gerçek şu ki Clancy istediği her şeyi yapabilirdi. Beni zihninden uzak tutabilir, zihnime istediği görüntüyü, duyguyu ya da korkuyu yerleştirebilirdi. Bir defasında bana bir rüya gördürdüğünden bile eminim. Bana değerli zamanından bu kadar ayırırken onu hayal kırıklığına uğrattığımı hissetmek istemiyordum. Bu düşünce içimi korkuyla doldurmuştu. Bana işleri ağırdan almamı, kendisinin ustalaşmasının yıllar aldığını söylese de derslerde acele etmek istememem, yeteneklerimi olabildiğince çabuk kontrol etmeyi arzulamamam imkânsızdı. Bana göre yaptıklarının karşılığını ödememin tek yolu; yaptığım işte, onun yanında yapabildiklerimden utanmak yerine gururla durabilecek kadar uzmanlaşmamdı.</p>

  <p>Ben onun sırlarını çözene dek eşit olmayacaktık. Derslerimizde ya da diğer çocukların önünde benden pek çok kez "arkadaşı" olarak bahsetmişti. Bu terimden ne kadar irkildiğimi fark edince çok şaşırmıştım. Clancy’nin yüzlerce arkadaşı vardı. Ben bundan fazlası olmak istiyordum, bana güvenmesini ve kendini açmasını istiyordum.</p>

  <p>Bazen sadece bana yaklaşmasını ve saçlarımı kulağımın arkasına atmasını istiyordum. Bunun oldukça budalaca bir genç kız düşüncesi olduğunun farkındaydım. Ve bunun beynimin hangi karanlık köşesinden hortladığını çok merak ediyordum. Sanırım zihnim bana oyunlar oynuyordu çünkü asıl istediğim bunu <i>Liam</i>’ın yapmasıydı, hatta bundan fazlasını da.</p>

  <p>Ama ne zaman Clancy’nin zihnine girmeyi denesem kapı dışarı ediliyordum. Clancy’nin kendi yetenekleri üzerinde öyle sağlam bir kontrolü vardı ki o her zamanki baş döndürücü düşünce ve anılar denizine girme şansım bile olmuyordu. Zihnine girmeye çalıştığım her seferde, beyninin çevresini bir sur duvarı gibi saran o beyaz perdeyi ne kadar yırtmaya uğraşsam da bir türlü aşamıyordum.</p>

  <p>Yine de bu, hiç denememiş olduğum anlamına gelmiyordu.</p>

  <p>Clancy omzuma düşen saçlarımı okşamak için uzandı. Elleri bir süre orada kaldıktan sonra enseme yerleşti. Bana baktığını biliyordum ama bana yaklaştığında dahi bakışlarımı ona çevirmeye cesaret edemedim.</p>

  <p>"Bunu yapabilirsin. Yapabileceğini biliyorum."</p>

  <p>Çenem çıkana kadar dişlerimi sıktım. Sağ yanağımda bir kas titriyordu. Yüzlerce, hatta binlerce yerinde duramayan parmağı bir araya getirmeye ve sonra bu duvarı delecek kadar keskin ve ölümcül bir şeye çevirmeye odaklandım. Elini avuçlarımın içinde o kadar çok sıktım ki sonunda onun da acıyı hissettiğinden emindim. Ve sonra görünmez hançeri ona doğru savurarak olabildiğince sert ve hızlı bir şekilde saldırdım. Yine de o beyaz duvara sürtündüğüm anda sanki uzanıp beni tokatlamış gibi hissettim kendimi. Derin bir iç çekip elini çekti.</p>

  <p>"Üzgünüm," dedim sonraki sessizlikten nefret ederek.</p>

  <p>"Hayır, asıl ben üzgünüm." Clancy başını sallıyordu. "Ben berbat bir öğretmenim."</p>

  <p>"İnan bana, bu denklemdeki sorun sen değilsin."</p>

  <p>"Ruby, Ruby, Ruby," dedi. "Bu bir denklem değil. Bunu üç küçük adım atarak hemen çözemezsin, öyle olsaydı benim yardımıma ihtiyacın olmazdı, değil mi?"</p>

  <p>Avcumun içinde gezdirmeye başladığı başparmağına baktım. Yavaş ve tembel bir çember çiziyordu. Tuhaf bir şekilde sakinleştirici ve izlemesi neredeyse hipnotize ediciydi.</p>

  <p>"Bu doğru," dedim. "Ama sen de tam olarak dürüst olmadığımı bilmelisin."</p>

  <p>İşte bu dikkatini çekmişti.</p>

  <p>"Diğerleri, onları evlerine ulaştıracak bir çeşit sihirli bir adam olduğunu düşündüklerinden seni arıyorlardı. Bense seni arıyordum çünkü senin de bir Turuncu olduğun dedikoduları kulağıma gelmişti ve beni eğitebileceğini umuyordum."</p>

  <p>Clancy’nin koyu renk kaşları birbirine yaklaşsa da elimi bırakmadı. Bunun yerine diğer avcunu da bağdaş kurup oturduğumuz yatakta aramıza bıraktı. "Ama bu, Birlik’in senin için planlarından bahsetmeden önceydi," dedi. "Sana neden yardım etmemi istiyordun ki? Hayır, dur tahmin edeyim. Ailene olanlarla ilgili bir şey, değil mi?"</p>

  <p>"Kendi anılarımı silmemle ilgili," dedim. "Ve bunu bir daha yapmak istemememle."</p>

  <p>Clancy gözlerini sadece bir anlığına kapatıp sonunda yeniden açtığında öncekinden de koyu görünüyordu gözleri. Tuhaf bir üzüntü, suçluluk ve gözeneklerinden sızan bir başka şeyin karışımından oluşan bir duygu denizi hissettiğimde ona yaklaştım.</p>

  <p>"Bu konuda sana yardım edebilmeyi isterdim," dedi. "Ama işin aslı ben senin yaptığını yapamam. Sana nasıl yardım edeceğim hakkında hiçbir fikrim yok."</p>

  <p><i>Sana nasıl yardım edeceğim hakkında hiçbir fikrim yok.</i> Elbette. Elbette yoktu. Martin de bir Turuncu'ydu ama onda da bendeki yeteneklerin aynısı yoktu. Neden Kaçak Çocuk'ta olacağını düşünmüştüm ki?</p>

  <p>"Eğer... bana anlatırsan ve nasıl çalıştığını düşündüğünü açıklarsan o zaman belki... bir çözüm bulmaya çalışabilirim."</p>

  <p>Bu konuda konuşamıyor değildim, sadece konuşmak istemiyordum. En azından o anda. Kendimi o kadar iyi tanıyordum ki konuşsam ağzımdan dökülecek ağlamaklı kelimeleri ve yaşlarla dolu açıklamaları tahmin edebiliyordum. Ne olduğunu her düşündüğümde, kendimi harap olmuş ve titrerken buluyor; en az o anlarda olduğu kadar korkmuş, ümitsizliğe kapılmış ve berbat hissediyordum.</p>

  <p>O koyu renk kirpiklerinin altından beni izliyordu. Anlayışlı bakışının gelmesi gecikmemişti. Başparmağı bileğimin içinde duruyordu. "Ah. Bir Benjamin vakası. Bunu tahmin etmeliydim, özür dilerim." Şaşkın ifademi görünce ekledi: "Benjamin benim eski eğitmenimdi. Yani her şey cehenneme dönmeden önce. Ben çok küçükken vefat etti ama hâlâ bu konuyu konuşamam. Hâlâ canımı yakar." Ağzının bir tarafında kederli bir gülümseme gösterdi kendini. "Belki hiçbir şey söylemene gerek yoktur. Başka bir şey deneyebiliriz."</p>

  <p>"Ne gibi?"</p>

  <p>"Bu defa senin beni engellemen gibi. Eminim bu diğerinden daha kolay gelecektir."</p>

  <p>"Neden öyle dedin?"</p>

  <p>"Çünkü iyi bir atak yapacak kadar acımasız değilsin... ve inan bana, bu bir iltifattı." Devam etmeden önce gülümsememi bekledi. "Ama kendini savunuyorsun. Kartlarını herkese göstermiyorsun. Bazen seni okumanın imkânsız olduğu anlar oluyor."</p>

  <p>"Bilerek yapmıyorum," dedim. Clancy beni eliyle geçiştirdi.</p>

  <p>"Bu kötü bir şey değil ki," dedi. "Hatta sana yardımı bile olacak."</p>

  <p>Şey, Martin’i uzaklaştırmakta pek de işime yaramamıştı.</p>

  <p>"Birinin zihnine girmeye çalıştığını hissediyor musun?" diye sordu. "Böyle karıncalanma gibi bir his oluyor..."</p>

  <p>"Evet, neden bahsettiğini biliyorum. Bunu hissettiğimde ne yapmalıyım?"</p>

  <p>"Aynı şekilde geri itmeli ve geldikleri yoldan geri göndermelisin. Benimkinde olduğu gibi korumak istediğin anıları ya da rüyalarını düşün. Onların kendi doğal savunmaları vardır. Yalnızca önlerine bir duvar daha eklemelisin."</p>

  <p>"Senin zihnine her girmeye çalıştığımda beni beyaz bir perde engelliyor sanki."</p>

  <p>Clancy başını saldı. "Ben öyle yapıyorum. O duyguyu hissettiğim anda o perdeyi çekiyor ve ne olursa olsun bir daha açmıyorum. O yüzden şimdi senden, sakladığın sırlardan birini ya da bir anını düşünmeni istiyorum. Benim ya da bir başkasının bilmesini istemediğin bir şeyi. Onu korumak için sen de kendi perdeni kullan."</p>

  <p>Tereddüdümü saklayamamış olmalıydım çünkü bir kez daha iki elimi eline alıp parmaklarımızı birbirine geçirdi. "Hadi ama," dedi. "En kötü ne olabilir ki? Utanç verici bir anını görmem mi? Sanırım artık düştüğünü ya da toplum içinde kustuğunu kimseye anlatmayacağıma güvenecek kadar iyi arkadaşız."</p>

  <p>"Ya oyun parkının kumlarını yemek?"</p>

  <p>Bunu bir an için düşünüyor gibi yaptıktan sonra sırıttı. "Sanırım bunu akşam yemeğinde bütün kampla paylaşmamak için kendimi zor tutacağım."</p>

  <p>"Ne adaletli bir lidersin," dedim. Bir an sonra ekledim: "Beni gerçekten bir arkadaş olarak mı görüyorsun yoksa futbol oynarken dört dişimin de döküldüğünü görmek için mi yapıyorsun bunu?"</p>

  <p>Clancy başını sallayarak güldü. En sevdiği hikâyeler, benim bir erkek gibi davranmaya çalışmalarım ya da annem bir konferans için şehir dışındayken babamın beni götürdüğü fast food âlemleriydi. Ona öyle yabancıydı ki bunlar. Beni bir uzaylı gibi görüyor olmalıydı.</p>

  <p>"Elbette seni bir <i>arkadaş</i> olarak görüyorum... aslında," dedi ve sesi kısıldı. Bakışlarını yeniden yüzüme çevirdiğinde koyu renk gözlerinde öyle bir yoğunluk vardı ki beynimin içine dolan saçmalıkların patlayacağını hissettim bir an. "Seni bundan çok daha fazlası olarak görüyorum."</p>

  <p>"Ne demek istiyorsun?"</p>

  <p>"Sen beni arıyor olabilirsin ama sana şu kadarını söyleyeyim ki ben de seni bekliyordum. Uzun zamandır ilk kez biri ne yaşadığımı anlıyor gibi hissediyorum. Bir Turuncu olmanın nasıl bir şey olduğunu... Bunu diğerleriyle kıyaslayamazsın. Onlar bizi ya da yapabileceklerimizi anlayamazlar."</p>

  <p><i>Yalnızca ikimiziz,</i> dedi bir ses zihnimde, <i>sadece ikimiziz.</i></p>

  <p>Ellerini sıktım. "Biliyorum."</p>

  <p>Dikkati dağılmış gibi bakışlarını odanın diğer tarafındaki bilgisayara ve televizyona çevirdi. Gözlerinde bir mutsuzluk gördüğümü düşündüm birden. Gerçek bir acı... Ama geldiği kadar hızlı bir şekilde gitmiş, yerini o her zamanki özgüvenli ifadesine bırakmıştı.</p>

  <p>"Denemeye hazır mısın?"</p>

  <p>Başımla onayladım. "Gerçekten denediğime yemin ederim. Lütfen... lütfen benden vazgeçme."</p>

  <p>Ellerini ellerimden çektiğini hissetmek beni şaşırtmıştı. Çıplak kollarımdan yukarı çıkıp omuzlarıma uzandıklarındaysa hayretler içinde kalakalmıştım. Onu durdurmadım. İşte Clancy böyle biriydi. Bu özelliğini kabullenmiştim. Onunlayken, bilerek ya da bilmeyerek yapacaklarımdan korkmama gerek yoktu. Beynimin dolaşan ellerini sabit tutabilmek için tüm gücümle uğraşmama da. Çünkü Clancy beni zihninin dışında tutmakta usta sayılırdı.</p>

  <p>Ama Liam... o, tek bir hatamla kırabileceğim değerli bir şeydi. Birlikte olamayacağım biriydi. En azından şimdi ve bu hâlimle.</p>

  <p>Clancy işe koyulmak için eğildi. Ben de kendimi o sıcak ve çam ağaçları, eski kitaplar ve daha bilmediğim binlerce şey kokan göğsüne bıraktım.</p>

  <p>İlk denemesinde onu engellemedim. Beşincisinde bile yapamadım. Bir çeşit savunma yaratabilmem yaklaşık üç günümü aldı ve bu arada da neredeyse her bir utanç verici anına şahit olmuştu.</p>

  <p>"Daha derin düşün," demişti bana. "Başka kimsenin bilmesini istemeyeceğin bir şey düşün. O anılar senin en güçlü savunmanı ortaya çıkaracaktır."</p>

  <p>Görmediği başka bir şey kalmamıştı. Bu çocuğun o keskin ve doğru dürtmeleriyle bir beyin cerrahı olabileceğine yemin edebilirdim. Ne zaman bir anı ya da düşüncenin çevresine bir duvar örmeye kalksam o bir şekilde savunmamı delmeyi başarıyordu. Yine de sabırlıydı, hiç öfkelenmemişti.</p>

  <p>"Bunu yapabilirsin," diyordu Clancy sürekli. "Yapabileceğini biliyorum. Kendine bile itiraf etmediğin kadar yeteneklisin."</p>

  <p>İlk gerçek sonucu almamı sağlayan anı, onun bu tuhaf eziyetinin bir sonucuydu.</p>

  <p>"Bir anı olması şart mı?"</p>

  <p>Bunu değerlendiriyor gibiydi. "Belki de bu defa başka bir şey deneyebilirsin. Belki hayal ettiğin bir şey." Zihnim bana oyun oynuyor olabilirdi ama yüzü sanki şimdi bana çok daha yakındı. "İstediğin bir şey. Ya da... biri?"</p>

  <p>Bunu söyleme şekli, içinde bir soruyu saklar gibi gelmişti bana. Umursamaz bir sesle sorulmuş önemli bir soru. Hiç renk vermedim.</p>

  <p>"Tamam," dedim. "Sanırım hazırım."</p>

  <p>Clancy kendinden çok emin görünmüyordu. Bu özel fantezi haftalardır rüyalarımı süslüyor, yeteneklerimi geliştirmek için uğraşmadığım kısacık anlarda zihnimi meşgul ediyordu.</p>

  <p>East River'daki üçüncü gecemizde, hava aydınlanmadan bir saat önce görmüştüm ilk kez. Yataktan bir anda kalktığımda kafam karışmıştı. Bir yandan Chubs’ın horultusunu dinliyor, bir yandan da Zu'nun bir o yana bir bu yana dönüşünü izliyordum. Bedenimin her bir zerresi, az önce gördüğüm şeyi anlamaya çalışırken ürpermişti. Bunların herhangi biri gerçekten olmuş muydu? Gerçekten olmasına <i>imkân</i> var mıydı?</p>

  <p>Bu, kimseyle paylaşamayacağım, yüreğimin derinliklerinde sakladığım ve sonunda tam olarak şekillenmiş bir hâlde içimden çıkana kadar derinlere gömdüğümden haberdar bile olmadığım bir rüyaydı.</p>

  <p>Rüyamda bahardı. Ailemin Salem'deki evinin kiraz ağaçları çiçek açmıştı. Siyah Betty ile evin önünden geçmiştik. Liam ile birlikte önde oturuyor, gerçekten var olduğu bile şüpheli bir Led Zeppel’in şarkısı dinliyorduk. Evimizin önünde, beyaz çite bağlanmış beyaz balonlar duruyor ve havadaki oklar bize açık ön kapıyı işaret ediyordu. Liam, üzerinde tanıştığımız günkü kıyafetleriyle elimden tutmuştu ve birlikte evin koridorundan, uçuk sarı mutfağından geçerek herkesin bizi beklediği arka bahçeye çıkmıştık.</p>

  <p>Herkesin. Ebeveynlerimin. Büyükannemin. Zu'nun. Chubs’ın. Sam’in. Hepsi de annemin çimlerin üzerine serdiği bir battaniyenin üzerinde oturmuş, babamın mangalda pişirdiklerini yiyorlardı. Annem etrafta koşturuyor, daha çok balon asmaya çalışıyordu. Ellerinde hâlâ, bir zamanlar sıradan bir bahçe olan yere diktiği tüm o yeni çiçeklerin toprağı duruyordu. Herkese selam verdik. Sam’e sarıldım. Zu’ya ağaçlardaki kuşları gösterdim ve Chubs’ı annemle tanıştırdım.</p>

  <p>Ve sonra Liam eğilip beni öptü. Bunu tarif edecek kelime bulamıyordum.</p>

  <p>Clancy diğer tüm seferlerde olduğu gibi zihnimi işgal etmeye çalışıyordu. Önce hafif bir karıncalanma, sonra da bir kükreyişle. Rüyayı düşünmekle o kadar meşguldüm ki denemeye başlamak için elimi tuttuğunun farkına bile varmamıştım.</p>

  <p>Clancy'den çok hoşlanmıştım. Hem de tahmin ettiğimden çok. Ama onun bu rüyada yeri yoktu. Burada onunla paylaşmak istediğim hiçbir şey yoktu.</p>

  <p>Elimin üzerindeki elini kuvvetle sıktıktan sonra içimdeki diğer elleri birden havaya kaldırarak her şeyi yerle bir ettim.</p>

  <p>Perde stratejisi işe yaramamıştı ama ya bu? Savunma olarak saldırıyı kullanmak? Bu da belki biraz fazla etkiliydi. Daha gözlerimi açmadan Clancy’nin acı çeker gibi acele bir nefes alıp geriye doğru sıçradığını hissettim.</p>

  <p>"Aman Tanrım," dedim zihnimdeki sersemliği sonunda attığımda. "Çok özür dilerim!"</p>

  <p>Ama Clancy bana baktığında gülümsüyordu. "Sana demiştim," dedi. "Bir yolunu bulacağını söylemiştim."</p>

  <p>"Tekrar yapabilir miyiz?" diye sordum. "Bir defalık bir şey olmadığından emin olmak istiyorum."</p>

  <p>Clancy alnını ovuşturdu. "Bir süre dinlenemez miyiz? Beynimi avuçlamışsın gibi hissediyorum da."</p>

  <p>Ama Clancy dinlenemedi. Kelimeler ağzından çıkar çıkmaz ikimiz de çok farklı bir uyarı duyduk. Odanın diğer tarafından, daha önce hiç duymadığım ve neredeyse bir araba alarmını andıran tiz bir feryat yükselmişti. Yataktan zıpladığında bile gürültüden kaçmak için başını aşağı eğiyordu.</p>

  <p>"Neler oluyor?" diye sordum. "Clance?"</p>

  <p>Bana bakmıyordu. "Kampın sınır alarmlarından biri tetiklenmiş. Endişelenme... basit bir şey de olabilir. Daha önce de tellere fazla yaklaşan hayvanlar olmuştu."</p>

  <p>Neye baktığımı anlamam bir dakika sürdü. Ekranın her köşesinde, dört farklı renk videoda kampın farklı noktalarını gösteren görüntüler vardı. Clancy ellerini dizüstü bilgisayarının kenarına koyarak öne doğru eğilmişti.</p>

  <p>Masasının üzerinde, benim arkamda duran siyah telsize uzandı. Gözlerini ise ekrandan bir an olsun ayırmıyordu.</p>

  <p>"Hayes, orada mısın?"</p>

  <p>Anlık bir sessizlikten sonra Hayes’in huysuz sesi duyuldu. "Evet, n'aber?"</p>

  <p>"Güneydoğudaki sınır alarmı devrede. Alanı şimdi gözlemliyorum ama..." Sanırım <i>Herhangi biri ya da bir şey görmüyorum,</i> diyecekti ama bir sonraki kelimeleri, yanına yanaşıp hemen ekrana kilitlenmeme sebep oldu. "Evet, bir adam ve bir kadın görüyorum. İkisi de kamuflajlı. Görünüşe göre pek arkadaş canlısı değiller."</p>

  <p>Ve işte oradaydılar. Orta yaşlı gözükseler de anlaması güçtü. İkisi de av giysileri gibi görünen bir kamuflajla kaplıydı. Yüzleri bile kahverengiye boyanmıştı.</p>

  <p>"Anladım. Hemen ilgileniyorum."</p>

  <p>"Teşekkürler... geri çekilmelerini sağla, olur mu?" dedi Clancy temkinli bir şekilde ve sonra telsizin sesini tamamen kıstı.</p>

  <p>Güneydoğu sınırı... Güzel, Liam’ın bölgesi değil. Rahat bir oh çektim.</p>

  <p>Clancy bilgisayar ekranını kapadığında gözlerim hâlâ oradaydı. "Hadi işe dönelim. Böylesi bir şey yüzünden bölündüğümüz için özür dilerim."</p>

  <p>Şaşkınlık içindeydim. "Oraya gitmen gerekmez mi?" diye sordum. "Hayes onlara ne yapacak?"</p>

  <p>Clancy beni bir kez daha eliyle savuşturdu.</p>

  <p>"Endişelenme, Ruby. Her şey kontrol altında."</p>

  <p class="img5"><img alt="3" src="../Images/3.jpg"/></p>

  <p>Tek bir çatlak, koca bir kalenin savunmasını düşüremezdi belki ama çatlakların sayısı gün geçtikçe artabilirdi. İlk başarımdan sonra Clancy’nin zihnine girmek için değişik yollar bulmak kişisel misyonum hâline gelmişti. Beni kabaca dışarı atmadan önce oturmaya pek vaktim olmuyordu gerçi ama yine de her küçük zafer beni bir sonraki için yüreklendiriyordu. Düşünceleri başka bir şeyin üzerindeyken yakalayabiliyordum onu. Bir anıyı korumasını söyleyip başka birinin peşine düşerek kandırıyordum. Clancy bu duruma şaşırsa da bundan gizlice heyecan duyduğunu da biliyordum. En azından diğerleri üzerinde çalışmaya başlayabileceğim kadar.</p>

  <p>Bir bakıma yokuş aşağı koşmak gibi bir şeydi bu; yakaladığım ivme, beni büyüklü küçüklü bambaşka deneyimlerin arasında dolaştırıyordu. Bir akşam mutfakta çalışan altı çocuğu kenara çekip, zihinlerine akşam yemeğinde yapacakları altı farklı yemeğin fikrini yerleştirdiğimde sonuç tam bir karmaşa olmuştu. Bir kızı isminin Theodore olduğuna öyle ikna etmiştim ki ona başka türlü seslenildiğinde ağlamaya başlıyordu. İnsanlara istediğimi yaptırabilmek ya da yapmadıkları bir şeyi kabullenmelerini sağlamak giderek kolaylaşıyordu. İşler bu noktaya geldiğinde, Clancy artık bir sonraki adıma geçmeye hazır olduğumu söylemişti. İnsanlara dokunmadan bunları deneyecektim.</p>

  <p>Yavaş yavaş ve kendimden çok da emin olmadan bunu da öğreniyordum. Ancak bir zamanlar beni dehşete düşüren bu yeteneklerin artık kontrolüm altında olması içimde tatlı bir sarhoşluk yaratıyordu.</p>

  <p>Fakat sonraki salı, çalışmamız bir kez daha bölündü.</p>

  <p>Büyük Sarılardan biri, Kylie isimli bir kız, Clancy’nin kapısına geldi. İçeri çağırılmayı bile beklemeden girdiğinde o kadar şaşırdım ki yere düştüm.</p>

  <p>"Gitme talebimizi reddetmek de neyin nesi?" Koyu renk kıvırcık saçları yüzünü çevreliyordu. "Adam’ın gitmesine izin vermiştin. Sarah’nın grubuna da. Hatta Gregle adamları bile gittiler ve ikimiz de onların bir sinek kadar beyinleri olmadığını..."</p>

  <p>Yatağa dönmek için bir adım attığımda tahtalar gıcırdadı. Clancy kapıyı açmaya gittiğinde perdeyi kapamadığından Kylie beni görebiliyordu. Hızla, iki elini onu sakinleştirmek için omuzlarına koymuş olan Clancy'ye döndü. "Aman Tanrım! Burada gönlünü mü eğlendiriyorsun sen? Talebimi dile getirdiğim dosyaya bir kez olsun <i>baktın</i> mı acaba? Ona günlerimi harcamıştım."</p>

  <p>"Üç defa okudum," dedi Clancy beni yanına çağırarak. Derslerimiz başladığından beri bana gösterdiği güler yüz ve sabırla bakıyordu ona da. "Ama neden reddettiğimi sana açıklamaktan memnuniyet duyarım. Ruby, yarın devam edelim mi?"</p>

  <p>Ve aynen böyle kendimi sabah güneşinin altında, kapının önünde buldum.</p>

  <p>Bahar gelmiş olmasına rağmen havalar hâlâ dengesizdi. Bir gün buz gibiyken ertesi gün sıcacık olabiliyordu. Clancy ile kapalı kapılar ardında geçirdiğim iki hafta, havanın bu dengesizliğine alışmamı daha da zorlaştırıyordu. Üzerimdeki svetşörtü çıkartıp saçlarımı tepemde topladım. Aklıma ilk gelen şey Zu’ya bakmak oldu ama derslerini bölmek istemedim. Bahçede Chubs’ı bulmaya çalıştığımdaysa oradan sorumlu olan kız o her zamanki ukala sesiyle onu bir haftadır görmediğini ve hak ettiği cezayı alması için onu Clancy'ye şikâyet edeceğini söyledi.</p>

  <p>"Ceza mı?" diye tekrarladım ama kız hiçbir ayrıntı vermedi.</p>

  <p>Onu, olabileceğini düşündüğüm ikinci yerde buldum.</p>

  <p>"Biliyor musun," dedim iskeleye çıkarken. "Ekmek aslında ördeklere zararlıdır."</p>

  <p>Chubs başını bile kaldırmadı. Yanına oturdum fakat bunun da pek bir işe yaradığını söyleyemem. Çünkü ben oturur oturmaz ayağa kalkmış, çantasını ve kitabını dahi almadan uzaklaşmıştı.</p>

  <p>"Hey!" diye seslendim. "Sorun ne?"</p>

  <p>Cevap gelmedi.</p>

  <p>"Chubs... <i>Charles</i>!"</p>

  <p>Hemen döndü. <i>"Sorunumun</i> ne olduğunu mu öğrenmek istiyorsun? Nereden başlayayım ki? Neredeyse bir ay olmasına rağmen hâlâ burada olduğumuzun farkında mısın? Peki ya eve gitmek için bir yol bulmamız gerekirken siz üçünüzün yeni arkadaşlar edinip burada oyalanmanıza ne demeli?"</p>

  <p>"Bu da nereden çıktı?" diye sordum. Belki Liam ve Zu kadar kolay uyum sağlayamamış olabilirdi ama çalışırken başka çocuklarla sohbet ettiğini görüyordum. Hâlinden memnun gibiydi. Belki tam anlamıyla mutlu değildi, evet, ama Chubs ne zaman mutlu olmuştu ki? "Burası o kadar da kötü sayılmaz..."</p>

  <p>"Ruby, burası korkunç!" diye bağırdı birden. "<i>Korkunç! </i>Ne zaman yiyeceğimize, ne zaman uyuyacağımıza, ne giyeceğimize onlar karar veriyor. Üstüne bir de çalışmak zorunda kalıyoruz. Bunun bir kamptan ne farkı var, söyler misin?"</p>

  <p>Şaşkınlık içinde kaskatı kesilip hızlıca bir nefes çektim. "Buraya gelmek isteyen sendin! Burası, senin o yüce beklentilerini karşılamadığı için üzgünüm ama bizim için uygun. Belki birazcık da olsa deneseydin sen de burada mutlu olabilirdin. Güvendeyiz! Neden gitmek için bu kadar acele ediyorsun?"</p>

  <p>"Senin ailenin seni istememesi, bizimkilerin de istemediği anlamına gelmez. Senin dönmek için acelen olmayabilir ama benim <i>var!"</i></p>

  <p>Bunu söyleyeceğine, silahını çıkarıp beni göğsümden vursaydı daha iyi hissederdim kendimi. Ellerinden biri saçlarını tutarken kalbime pompalanan tüm kanın buharlaşıp uçtuğunu hissetmiştim. "O kadar çok çalışıyorum ki... Ve deniyorum inan... Tanrım sen daha ona sormadın bile değil mi?"</p>

  <p>"Neyi...?" Ama cevabı biliyordum. Kelimeler ağzımdan çıktığı anda tutmayı unuttuğum o sözü hatırlamıştım. İçimdeki öfke hızla boşaldı. "Çok üzgünüm, derslere o kadar dalmışım ki unutmuşum."</p>

  <p>"Evet, ben unutmadım ama," dedi ve beni güneşin altında öylece bir başıma bırakıp gitti.</p>

  <p>Bir saat sonra ellerim yüzümde, sıcak suyun altında duruyordum.</p>

  <p>Kampın erkekler ve kızlar için ayrı olan banyoları, ancak bir dış tuvalet kadar etkileyiciydi. Yerler eğimli bir betonla kaplı, duş teknelerinin ahşapları ve plastik perdeler siyah küf içindeydi. Burayı her gece dişlerimizi fırçalayıp yüzümüzü yıkamak ve haftada bir ya da iki kere de duş almak için kullanıyorduk. Ama bugün havayı dolduran çiçekli şampuanın ya da saç kreminin kokusu olmadan bu mağaraya benzeyen yerin sadece talaş gibi koktuğunu fark ettim.</p>

  <p>Çanlar öğle yemeğinin bittiğini duyurana dek orada kaldım. Dışarı çıkıp çaresizce görmek istediğimi fark etmediğim o tek insanı görene kadar günün geri kalanında ne yapacağımı hâlâ planlamamıştım.</p>

  <p>Liam karşılaşmamızın etkisiyle birkaç adım geriledi. Islak saçları yanaklarına değiyordu; saçları hatırladığımdan daha uzundu.</p>

  <p>"Aman Tanrım," dedim elimi göğsüme koyup bir kahkaha atarken. "Ödümü patlattın."</p>

  <p>"Üzgünüm." Gülümseyerek bana elini uzattı. "Hey, tanışma fırsatımız olduğunu sanmıyorum. Ben Liam."</p>
</body>
</html>
