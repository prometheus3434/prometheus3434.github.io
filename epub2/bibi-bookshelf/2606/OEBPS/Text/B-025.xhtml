<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img4"><img src="../Images/5.jpg" width="600" height="120"/></p>

  <h2>YİRMİ BEŞ</h2>

  <p>LİAM'IN KENDİSİNİ NÖBETE ATMASINA ŞAŞIRMAMAM gerekirdi aslında. Yine de aklını yeniden kamplara odaklayabilmesi için çevresindeki insanların bayağı bir uğraşması gerekmişti. Olivia ile kampların savunma sistemlerini nasıl geçebilecekleri hakkındaki konuşmalarına ve konuyu Clancy'ye nasıl açacaklarına dair tartışmalarına birçok kez şahit olmuştum.</p>

  <p>Heves denilen şeyin en önemli yanı, özellikle de Liam söz konusu olduğunda, bulaşıcı olmasıdır. Konuşurken büyük bir heyecanla -sanki diğerlerine fikirlerini havada çizdiği şekillerle anlatmak istiyormuşçasına- ellerini kullanışını izlerdim bazı geceler. Kelimeleri öyle inatçı bir iyimserlikle kaplıydı ki çevresindeki herkesi motive ediyordu. İlk haftanın sonunda projeye olan ilgi iyice artmış, dolayısıyla biz de toplantıları kulübemizden ateş çukuruna taşımak zorunda kalmıştık. Şimdi Liam nereye gitse ona sesini duyurmak isteyen çocuklardan oluşan sadık bir ordu oluyordu çevresinde.</p>

  <p>Chubs ve bense sosyalleşme konusunda onun kadar hevesli değildik. Beni atfetmişti. Belki de dertli bir insan kendi sorunlarıyla yalnız kalmaya ancak bu kadar uzun süre dayanabiliyordu. Bir daha bahçede çalışmaya dönmedi ama o kız, hani şu patronculuk oynayan, onu hiç şikâyet etmedi.</p>

  <p>Clancy ile derslerime geri dönmüştüm. Ya da en azından derslere odaklanmaya çalışıyordum diyelim.</p>

  <p>"Hey, bugün aklın nerede senin?"</p>

  <p>Onunkinin içinde olmadığı kesindi. Hatta kapısını bile zorlamıyordu zihninin.</p>

  <p>"Bana ne düşündüğünü <i>göster,"</i> dedi ağzımı açacak olduğumda. "Duymak istemiyorum. <i>Görmek</i> istiyorum."</p>

  <p>Bakışlarımı, penceresinden yere düşen gün ışığından kaldırdım. Yüzünde daha önce sadece bir kez, o da kalan Sarılardan biri kampın çamaşır makinesini çalıştıramadığı zaman gördüğüm o sıkıntılı bakış vardı.</p>

  <p>Ama bana hiç böyle bakmamıştı daha önce.</p>

  <p>Gözlerimi kapatıp yeniden eline uzandım. Zu'nun gür ağaçların arasında kaybolan pembe çantasını getirdim gözümün önüne. Son birkaç haftadır konuşmalarımız giderek daha az kelime içerir olmuştu. Bir şey paylaşmak istediğimizde bunu kendi yöntemimizle paylaşıyor, kendi dilimizle konuşuyorduk.</p>

  <p>Ama bugün değil. Sanki onun beyni bir betonun içinde, benimkiyse pelte kıvamındaydı.</p>

  <p>"Üzgünüm," dedim. Hayal kırıklığına uğramış gibi davranamayacak kadar yorgundum. Dışarıdaki en ufak bir gürültü ya da görüntünün bile dikkatimi dağıttığı tuhaf bir bunalımda bulmuştum kendimi. Sadece yorgun hissediyordum. Ve şaşkın.</p>

  <p>"Şu an yapabileceğim başka işler de vardı," diye devam etti kelimelerinin altına gizlediği şeyi ima etmek istercesine. "Atmam gereken turlar, konuşmam gereken insanlar var ama ben <i>sana</i> yardım etmeye çalışıyorum. Burada <i>seninleyim."</i></p>

  <p>Bunu duymak, birden mideme kramp girmesine yol açmıştı. Yatağının baş ucuna yaslanarak dikleştim. Bir kez daha özür dilemeye hazırlanıyordum ki yataktan kalkıp masasına geçti.</p>

  <p>"Clancy, gerçekten çok üzgünüm." Masanın önüne geldiğim sırada o çoktan bilgisayarında bir şeyler yazmaya başlamıştı. Yaptığı işten başını kaldırıp bana bakmaya zahmet etmeden önce bir süre sessizce ve endişeyle dikildim. Sanki bir saat kadar uzun gelmişti bu süre bana. O da artık rol yapmaktan usanmış gibiydi. Sıkıntılı ifadesi birden öfkeye dönüştü.</p>

  <p>"Biliyor musun, senin Sarı’nın gitmesine izin vermemin, senin daha çok konsantre olmana yardımı olacağını sanmıştım ama yanılmışım." Başını sallayarak devam etti. "Görünüşe göre, pek çok konuda yanılmışım."</p>

  <p>Tüylerim diken diken oldu. Ama bunun, Zu'dan bahsederken <i>senin Sarı</i> demesinden mi yoksa bana öğretmeye çalıştığı şeyleri öğrenemediğimi ima etmesinden mi kaynaklandığına emin değildim.</p>

  <p>Gitmem gerekiyordu. Orada bir saniye daha kalsaydım dostluğumuzu bozacak bir şey söyleyeceğimden emindim. Ona Zu'nun bir ismi olduğunu ve tabii ki yanında ben olmadan dış dünyada başıboş dolaşmasından endişelendiğimi söyleyecektim. Aynı zamanda son birkaç haftamı  <i>Zu</i> ile geçirebilecekken <i>onun</i> çalışma teklifini kabul ettiğimi anlamalıydı. <i>Onunla</i> zaman geçirmiştim. <i>Onu</i> rahatlatmış, <i>onu </i>desteklemiştim.</p>

  <p>Belki çok şey öğrenmiş, belki de yeteneklerimi daha iyi analiz etmeye başlamıştım. Ama şimdi ona bakınca öfkeyle yumruklarımı sıkmış, yaptıklarına bir anlam verememiştim. Dışarıda bana inanan insanlar varken bana inanmayan biriyle burada kapalı kalmanın ne anlamı vardı?</p>

  <p>Hızla arkamı dönüp kapıya doğru yürüdüm. Açtığım sırada Clancy arkamdan seslendi. "Tabii ya Ruby, yine kaç. Bak bakalım bu defa nereye kadar kaçabileceksin!"</p>

  <p>Ne arkama baktım ne de bir an için durdum. Ama içimden bir ses, belki de yeteneklerimi kontrol edebilmeyi öğrenmek için son şansımı da kaçırdığımı söylüyordu. Son on dakika içinde beynim, göğüs kafesimde atan inatçı kastan bağımsız hareket etmeye başlamış ve doğrusu o anda hangi duygunun beni Clancy'den uzaklaştırdığını anlayamamıştım. Ama kesinlikle emin olduğum tek şey, yüzümün nasıl çöktüğünü ya da beynimin içinde dolaşan suçluluk ve üzüntüyü görmesini istemediğimdi.</p>

  <p>Ondan daha önce hiçbir şey saklamamıştım. Fakat şimdi bunu yapmayı her şeyden çok istiyordum.</p>

  <p></p>

  <p>Dünyamı sarsan şeyin sadece Zu'nun gidişi olmadığını anlamam birkaç günümü aldı. Chubs, East River'daki yaşamın, kaçabilmek için ölümü göze aldığımız kamplara ne kadar benzediğini anlattıktan sonra geriye dönemezdim artık. Kot pantolon ve siyah tişörtlü çocukların yerinde üniformalı çocuklar vardı şimdi. Yemek sırasında Mess Hall'ü görüyordum. Saat tam dokuzda kulübelerin ışıkları söndüğünde ya da güvenlik ekibinden birkaç kişinin pencerelerimizin önünde turladığını gördüğümde, yeniden 27 numaralı kulübede Sam’in yatağına bakarken buluyordum kendimi.</p>

  <p>Hatta ofiste ya da tesisin içinde -güya çalışmayan- güvenlik kameralarının bile aslında çalıştığından şüphelenir olmuştum.</p>

  <p>Özür dilemek için birkaç kez Clancy'yi görmeye gitmiştim ama beni hep ciddi bir <i>Bugün sana ayıracak vaktim yok </i>ifadesiyle geri yollamıştı. Beni cezalandırdığını hissetsem de bunu hak etmek için ne söylediğimi ya da ne yaptığımı bilmiyordum. Ancak kısa bir süre içinde benim ona, onun bana olduğundan daha fazla ihtiyacım olduğu ortaya çıkmıştı. Bu durum, incinen gururumla da birleşince kendimi giderek batmakta olduğum bir bataklığın içinde hissetmeme sebep olmuştu.</p>

  <p>Sonunda bir çarşamba günü Clancy beni görmeye razı oldu. Liam ve diğerlerinin yeni bir kamp kurtarma stratejisi üzerinde konuşmak üzere toplanmalarına ise sadece bir saat vardı.</p>

  <p>"Hemen döneceğim," dedim kahvaltıda elini avuçlarımın içine alarak. "Sadece birkaç dakika gecikebilirim belki."</p>

  <p>Ama Clancy’nin ofisine girip de içerideki durumu görünce gelmekle doğru yapıp yapmadığımı düşündüm.</p>

  <p>"Hey, gelsene... Aman, adımına dikkat et. Şey, dağınıklık için kusura bakma."</p>

  <p>Dağınıklık mı? <i>Dağınıklık mı?</i> Sanki biri içeride bir bomba patlatmış, sonra da içeriye bir kurt sürüsü salmış gibi görünüyordu. Her yerde kâğıt tepeleri vardı; yazıcıdan çıkan kâğıtlar, yırtık haritalar, kutular. Ve Clancy... yüzüne düşen saçları ve üzerinde dün de gördüğüm tişörtüyle karşımda duran Clancy.</p>

  <p>Onu tanıdığım süre boyunca Clancy'yi bir gün bile mükemmel olmayan bir hâlde görmemiştim. Ne kadar derli toplu olduğunu görmek biraz korkutucuydu aslında. Bunun yetiştirilme tarzıyla ilgili olduğundan emindim. Bunu babasından öğrenmemiş olsa bile kesin huysuz ve yaşlı bir dadı, tişörtünü pantolonunun içine sokmasının, ayakkabılarını parlatmasının ve saçını taramasının ne kadar önemli olduğunu şairane bir üslupla anlatmış olmalıydı ona. Şimdiyse oldukça yıpranmış görünüyordu.</p>

  <p>"Sen iyi misin?" diye sordum kapıyı ardımdan kapatırken. "Neler oluyor?"</p>

  <p>"Tıbbi malzemeler için bir vurgun planlıyoruz." Clancy sandalyesine oturduktan bir dakika sonra bilgisayarından gelen sesle yeniden ayağa kalktı. "Bir saniye bekle."</p>

  <p>Yerdeki kâğıt yığınlarına basmamaya çalışarak üzerinde yazanlara göz attım.</p>

  <p>"Yakınlardaki bir tır durağının olağan gece faaliyetlerini içeren raporlar," dedi düşüncelerimi okuyarak. Parmakları hızla klavyenin üzerinde dolaşıyordu. "Ve Birlik’in o bölgedeki PÖK hareketine ilişkin raporları. Görünüşe göre Leda Şirketi artık gönderilerini korumak için hükümetle iş birliği yapıyor."</p>

  <p>"Neden PÖK askerleri?"</p>

  <p>Clancy omzunu silkti. "Şu an devletin sahip olduğu en geniş çaplı askeri güç onlar ve babam sağ olsun, en düzenlileri de."</p>

  <p>"Evet, mantıklı." Bilgisayar ekranının ışığı bana birden Chubs’ı hatırlattı. "Senden bir şey rica edebilir miyim?"</p>

  <p>"Eğer önce özür dilememe izin verirsen."</p>

  <p>Sandalyeme oturup bakışlarımı ellerime indirdim. "Olanları unutsak olmaz mı?"</p>

  <p>"Hayır, bu defa olmaz," dedi. "Hey, yüzüme bakar mısın?"</p>

  <p>Yüzündeki ifade, kalbimin iki kat daha hızlı atmasına yetmiş de artmıştı bile. Bu yakışıklılığı çok tehlikeliydi, bunu biliyordum zaten ama şu anki acılı yüz ifadesi kesinlikle öldürücüydü.</p>

  <p><i>Onun da umurunda,</i> dedi içimden bir ses. <i>O da seni umursuyor.</i></p>

  <p>"Sinirlerime hâkim olamadığım için özür dilerim," dedi. "Arkadaşın Suzume hakkında öyle demek istememiştim ve elbette senin denemediğini ima etmek de değildi amacım."</p>

  <p>"O zaman neden öyle söyledin?"</p>

  <p>Clancy yüzünü ovuşturdu. "Çünkü ben bir serseriyim."</p>

  <p>"Bu bir cevap değil," dedim başımı sallayarak. <i>Beni çok kırdın.</i></p>

  <p>"Ruby, belli değil mi?" dedi. "Senden hoşlanıyorum. Seni ne kadar zamandır tanıyorum, bir ay mı? Ve şimdiden, on yaşıma girip ne olduğumu keşfettiğim günden beri sahip olduğum tek arkadaşım sen oldun. Bana odaklanmanı isterken dikkatini başka birine verdiğin için o kadar çok üzüldüm ki. Tanrım, kendime inanamıyorum. Aptallık ettim."</p>

  <p>Kıpırdayamayacak kadar şaşkındım.</p>

  <p>"Suzume ve diğerlerinin gitmesine, odaklanmana yardımcı olması için izin vermedim. Bunun seni mutlu edeceğini düşündüğüm için izin verdim. Durup düşünmedim bile. Elbette, haklısın. Onu korumak için o kadar çabaladıktan sonra tabii ki onun için endişeleneceksin."</p>

  <p><i>Seni önemsemekten de fazlasını hissediyor.</i></p>

  <p>Şimdi bakışlarımı kaçırmalıydım işte. Konuyu geçiştirmeliydim. Beynim bir pelteye dönmüştü. Kalbim de ondan farklı sayılmazdı. "Sanırım seni affedebilirim..."</p>

  <p>"Ama ancak benden istediğin şu ricayı kabul edersem?" Sesinden gülümsediğini hissedebiliyordum. "Tabii. Nedir?"</p>

  <p>"Şey... Buna izin vermediğini biliyorum ama bu seferlik bir istisna yapabilmeni umuyorum," dedim ve sonunda bakışlarımı ona çevirdim. "Arkadaşımın... ailesiyle irtibat kurmayı denemesi için bilgisayarını kullanması gerek."</p>

  <p>Clancy’nin gülümsemesi anında soldu. "Arkadaşın Liam mı?"</p>

  <p>"Hayır, Chu...Charles Meriwether?"</p>

  <p>"Şu bahçe görevinden kaçan çocuk mu?"</p>

  <p>Pekâlâ, demek o kız Chubs’ı ispiyonlamıştı.</p>

  <p>Bilgisayarı kapatıp ayağa kalkarken sessizdi. "Çok üzgünüm, Ruby ama başka kimse kamptan ayrılamaz derken gerektiği kadar açık olduğumu sanıyordum."</p>

  <p>"Ah, hayır!" dedim zoraki bir gülüşle. "O sadece iyi olduklarından emin olmak için ailesini kontrol etmek istiyor."</p>

  <p>"Hayır," dedi Clancy gelip önümdeki masaya otururken. "Ayrılmak için ayarlamalar yapmak ve seni de yanında götürmek istiyor. Onu korumaya çalışma, Ruby. Herkes aynı. Ailesine bu kampın yerini söylemek için yanıp tutuştuğundan bir an bile şüphe etmem."</p>

  <p>"Asla yapmaz," dedim Chubs adına öfkelenerek. "Gerçekten."</p>

  <p>"Birkaç hafta önce kampa izinsiz girmeye çalışanlar olduğunda sen de buradaydın. Birinin savunmamızı delmesinin ne kadar kolay olduğunu gördün. Ya alarmı etkisiz hâle getirip içeri sızmayı başarsalardı? Başımız ciddi bir derde girebilirdi." Clancy’nin yüzü karanlık ve endişeliydi. "Charles ailesiyle iletişim kurmak istiyorsa diğer herkes gibi talimatlarla birlikte bir form doldurmasını söyle ona. Arkadaşına yardım etmeni ne kadar çok istesem de kararlarımı kampın güvenliğini düşünerek almalıyım."</p>

  <p>Bu hiçbir işe yaramazdı. Chubs, bir yabancıya ailesiyle tek güvenli iletişim kurma yolunu açıklamaktansa onlarla görüşmemeyi tercih ederdi.</p>

  <p>Yanıma oturup bacaklarını masaya uzatarak, "Yine de," dedi Clancy. "Beni ikna edebilecek bir şey var."</p>

  <p>Yüzüne bakamıyordum.</p>

  <p>"On beş dakika, Ruby. Sen bana <i>öğreteceksin."</i></p>

  <p>Onun bilmediği ne biliyor olabilirdim ki?</p>

  <p>"Sence birinin hafızasını nasıl sildiğini öğretebilir misin bana? Bununla gurur duymadığını ve sana geçmişte çok büyük acılar yaşattığını biliyorum ama işe yarar bir numara gibi ve ben de öğrenmek isterim."</p>

  <p>"Şey... sanırım?" dedim. Sanki benim için yaptığı onca şeyden sonra onu reddedebilirmişim gibi. Ama bir yandan da bunu nasıl öğreteceğime dair hiçbir fikrim yoktu. Kendim bile tesadüfen keşfetmiştim.</p>

  <p>"Hem bunu nasıl yaptığını öğrenmek, bunu istemeden yapmanı önlemek için ne yapmamız gerektiğini de gösterebilir bana. Ne dersin?"</p>

  <p>Çok iyi bir fikirdi bu.</p>

  <p>"Eğer izin verirsen," diye devam etti. "Anılarının arasında dolaşıp bir ipucu bulmaya çalışmak isterim. Sadece bir şüphemi onaylamak istiyorum."</p>

  <p>Sanırım duraksamamı beklemiyordu ama duraksadım. Pek çok kez beynime girmiş, kimseyle paylaşmadığım şeyleri görmüştü. Ama yine de benim için asıl önemli olan şeyleri ondan saklayabilmiştim. Korumak istediğim rüyalarım gibi.</p>

  <p>Liam’ın daha önce bana kız kardeşini anlatırken söylediği bir şeyi düşündüm: <i>Bu anılar benim.</i></p>

  <p>Ama ailemle -Liam'la- bir gelecek istiyorsam o zaman zırhımı çıkarıp fedakârlık yapmalıydım. Aynı şeyin bir daha başıma gelmesini engelleyecekse Clancy'ye izin vermeliydim.</p>

  <p><i>Ona güvenebilirsin,</i> dedi beynimin içinde bir ses. <i>O senin arkadaşın. Asla sınırı aşmaz.</i></p>

  <p>"Pekâlâ," dedim. "Ama yalnızca bu kadar ve sonra Charles’ın bilgisayarını kullanmasına izin vereceksin."</p>

  <p>"Anlaştık."</p>

  <p>Clancy önümde eğilip, yüzümü ellerinin arasına alarak parmaklarını saçlarımda gezdirmeye başladı. Bu yakınlığı ve benim bundan rahatsız olmayacağımı düşünmesi tuhaftı ama bir şey belli etmemeye çalıştım. Daha önce de bu kadar yakın oturmuştuk aslında ama bu seferki, bilmiyorum, daha farklıydı işte.</p>

  <p>"Bekle," dedim arkama yaslanarak. "Liam ve diğerleriyle bir şeyler konuşmak için buluşmaya söz verdim. Bunu belki daha sonra yaparız, olmaz mı? Hatta belki yarın?"</p>

  <p>"Sadece bir saniye sürecek," diye söz verdi Clancy rahatlatıcı, kısık sesiyle. "Sen sadece gözlerini kapa ve onuncu yaş gününün sabahını düşün."</p>

  <p><i>Hadi,</i> dedi aynı ses, <i>hadi Ruby...</i></p>

  <p>Yutkunup dediğini yaptım. Kendimi, mavi duvarları ve büyük pencereleri olan eski odamda hayal ettim. Adım adım ilerleyerek yavaş yavaş oluşturdum odayı. Hem de en ince ayrıntısına kadar. Boş duvarlar, büyükannemin işlediği kanaviçeler, annemin, babamın ve başkentin metro sistemini gösteren fotoğraflarla doldu. Yerdeki mavi yorganımın yanında, birlikte uyuduğum pelüş oyuncaklarımın altısını birden görebiliyordum. Hatta unuttuğum şeyler bile şimdi birer birer ortaya çıkıyordu. Küçük masamın üzerindeki lamba, kitaplığımın orta rafının yamukluğu...</p>

  <p>"Güzel." Clancy’nin sesi çok uzaklardaymış gibi geliyor olsa da onu giderek daha yakınımda hissediyordum. Sıcak nefesi, beklenmedik bir temas gibi yanağımı gıdıklıyordu. "Devam..." Soluk soluğaydı sanki. "Düşünmeye devam et..."</p>

  <p>Parlak bir sisin arkasına gizlenmiş yüzünü seçebiliyordum. Siyah gözleri etrafındakileri yakıyordu. Tek gördüğüm oydu çünkü geçen o birkaç saniyede dünyamın merkezinde sanki bir tek o varmış gibi hissetmiştim. Her yanım durgunlaşmış ve ısınmıştı şimdi; tıpkı bal gibi yoğun ve akışkan. Clancy de kendi sisli görüşünü netleştirmek istiyordu sanırım ve ne yapması gerektiğini birden hatırlamış gibi gözlerini kırpıştırdı. "Sen sadece..."</p>

  <p>Ve sonra o dudakları... Gülümseyen dudakları öyle yakındı ki. Parmakları uzun saçlarımda dolaşıyor, bir yandan da yanaklarımı okşuyordu. "Sen..diye başladı boğuk bir sesle. "Sen..."</p>

  <p>Ufacık bir dokunuşla sıcak ve karanlık bir şey parladı birden. Kalbime bir arzu dalgası yayıldı. Elleri şimdi aşağı kayıyordu; boynumdan omuzlarıma, oradan kollarıma, oradan da...</p>

  <p>Ve durum artık nazik olmaktan çıkmıştı.</p>

  <p>Dudakları sertçe dudaklarıma yapışıp, onları aralayarak nefesimi ve mantığımı çalarken altımdaki yatak da kayıp gidiyordu sanki. Pürüzsüz ve serin yüzünü yüzüme dayamıştı. Sıcaktım... hem de çok sıcak. Bedenimi saran ateş beni hareketsiz bırakmıştı. Yastıkların içine gömülmüş, bulutların üzerindeymiş gibi yatıyordum. Beynime pompalanan kanın tümü çekilince yalnızca nabzımla atan bir zonklama kalmıştı geriye. Ellerim tişörtüne dolandı heyecanla; geri dönemeyeceğim kadar uzağa düşmemek için bir şeye tutunmalıydım.</p>

  <p>"Evet," dediğini duydum nefes nefese. Dudaklarını yeniden benimkilerle birleştirdiğinde bluzumu göbeğimin üzerine kadar sıyırdı.</p>

  <p><i>Bunu istiyorsun,</i> diye fısıldadı bir ses beynimde. <i>Bunu istiyorsun.</i></p>

  <p>Ama benim sesim değildi bu. Bunu ben söylemiyordum, değil mi? O anda siyah gözleri birden açık mavi bir renge büründü. İstediğim buydu işte, gerçekten istediğim. Zihnim, düşüncelerin akışıyla uyuşmuş gibiydi. <i>Liam.</i> Ama yanımdaki Clancy'ydi. Bana yardım eden, dostum olan, düşüncelerimi allak bullak edecek kadar güzel olan Clancy. Bana karşı dostluktan fazlasını besleyen Clancy...</p>

  <p>Aynı zamanda kendisi de bir Turuncu olan Clancy.</p>

  <p>Elleri boynumu hafifçe sıkmaya başladığı anda gözlerimi açtım. Geri çekilmeye çalışsam da damarlarıma beton dökmüş gibiydi sanki. Hareket edemiyordum. Gözlerimi bile kapayamıyordum.</p>

  <p><i>Dur,</i> demeye çalıştım ama alnı alnıma değdiğinde gözlerimin ardında ortaya çıkan o acı, her şeyi unutmamı sağladı.</p>
</body>
</html>
