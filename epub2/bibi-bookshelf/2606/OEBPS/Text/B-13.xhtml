<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img4"><img src="../Images/5.jpg" width="600" height="120"/></p>

  <h2>ON ÜÇ</h2>

  <p>CHUBS VE ZU O SAATTE UYANDIRILMAKTAN HİÇ MEMNUN olmamışlardı. Biz banyoyu temizleyip havluları değiştirirken Liam’ın onları yataklarını toplamaları için zorlamasından da keyif aldıkları pek söylenemezdi. Bunu titizliğimizden yapıyor değildik elbette; motelin müdürü dün gece davetsiz misafirleri olduğundan şüphelenmemeliydi.</p>

  <p>Chubs, minivana doğru giderken bana bir bakış attı ve bir anlığına olduğu yerde kaldı. Yüzündeki ifade gayet açık bir şekilde okunabiliyordu: <i>Sen hâlâ burada mısın?</i></p>

  <p>Omuzlarımı silktim. <i>Buna alışsan iyi edersin.</i></p>

  <p>Başını sallayarak o bilindik iç çekişlerinden birini yaptı.</p>

  <p>Arabaya yerleştiğimizde orta koltuklarda oturan Zu ve Chubs'la birlikte Liam’ın, elinde lanet bir otel kahvesiyle odanın kapısını kapatışını izledik.</p>

  <p><i>Doğru ya,</i> dedim içimden. Bir yandan göz ucuyla Zu’ya bakıyordum. Koltuğunda kıvrılarak elini başının altına bir yastık gibi koymuş uyumaya çalışıyordu. <i>Fazla uyuyamamıştı, değil mi?</i></p>

  <p>Liam her zamanki rutin kontrollerine başladı. Aynaların pozisyonunu kontrol ettikten sonra koltuğunu ayarlayıp emniyet kemerini taktı ve kontağı çevirdi. Fakat daha sonraki planları arasında, Chubs’ın nereye gideceğimizle ilgili sorduğu sorulardan herhangi birini yanıtlamak yoktu. Arkadaşının sakince horlamaya başlamasını bekledikten sonra sordu: "Harita okuyabilir misin?"</p>

  <p>Duyduğum utanç, yüzümün al al olmasına sebep olmuştu. "Hayır. Üzgünüm." Zaten bu, insanın babasından öğrenmesi gereken bir şey değil miydi?</p>

  <p>"Önemli değil." Liam ön yolcu koltuğuna birkaç kez vurarak, "Ben sonra öğretirim ama şimdi benim için tabelaları takip edecek birine ihtiyacım var. Hadi yardımcı pilot koltuğuna gel bakalım," dedi. Parmağımla Chubs’ı işaret ettim.</p>

  <p>Liam başını salladı yalnızca. "Dalga mı geçiyorsun? Daha dün posta kutusunu palyaço sandı."</p>

  <p>İç çekerek arka koltuktaki yerimden kalktım. Chubs’ın öne doğru uzattığı bacaklarının üstünden atlayarak geçerken yüzüne küçük gelen gözlüklerine şöyle bir baktım. "Gözleri gerçekten o kadar kötü mü görüyor?"</p>

  <p>"Daha bile beter," dedi Liam. "Caledonia'dan kaçtıktan sonra geceyi geçirmek için bir eve girdik. Gecenin ortasında bir ineğin can çekişmesine benzer korkunç bir sesle uyandım. İniltileri takip edip, elime koridorda bulduğum bir beyzbol sopasını alarak ilerlerken buradan kaçabilmek için birinin kafasını kırmam gerektiğini düşünüyordum yalnızca. Sonra ne oldu, tahmin et! Havuzun dibinde yatan şeyle karşılaştım."</p>

  <p>"Olamaz," dedim.</p>

  <p>"İster inan ister inanma ama sahiden oldu. Bizim şahin gözlü, kalkıp biraz dolaşmak istemiş ve her nasılsa yerdeki koca deliği görmemiş. Bileğini burktuğu için düştüğü o derin havuzdan dışarı da çıkamamış."</p>

  <p>Gülmemek için kendimi ne kadar tutmaya çalışsam da bu imkânsızdı. Gözlerimin önünde canlanan görüntü fazlasıyla komikti.</p>

  <p>Liam uzanıp radyo kanalları arasında dolaşmaya başlamıştı. Benim seçmemi istedi. Seçtiğim Who şarkısından da gayet memnun görünüyordu.</p>

  <p>Camı sonuna kadar indirip, dirseklerimi koyarak yüzüm iki elimin arasında dışarı bakmaya başladım. Sabah havası, günün ilk ışınlarıyla ılınmıştı. Yabani ağaçların hemen tepesinde, masmavi bir gökyüzünden başka hiçbir şey yoktu.</p>

  <p>Arkamızdaki koltuktan küçük, belirsiz bir ses yükseldi. Aynı anda dönüp Zu'nun uyuyan yüzüne baktık.</p>

  <p>"Dün gece seni uyandırdık mı?" diye sordu.</p>

  <p>"Konuşmanızın sonlarında," dedim. "Çok sık kâbus görür mü?"</p>

  <p>"Onu tanıdığım son birkaç haftadır neredeyse her gece. Rüyasında Caledonia’yı gördüğünde onunla konuşup sakinleştirebiliyorum ama ailesi hakkında ne diyeceğimi bilmiyorum. Yemin ederim, ailesiyle tanışırsam..."</p>

  <p>Sesi canlılığını yitirse de içinde hissedilen öfke, ortamda belirgin bir gerilim yaratmıştı.</p>

  <p>"Ona ne yapmışlar?"</p>

  <p>"Ondan korktukları için vermişler," dedi. "Chubs ve benim ailemse bizi saklamaya çalıştı. Kampa da bu yüzden daha geç gittik. Zu'nun ebeveynleri onu, otoyolda babasının arabasına kısa devre yaptırdığı için kendi elleriyle göndermişler."</p>

  <p>"Ah, Tanrım."</p>

  <p>"Onu ilk Resmî Toplama sırasında vermişler." Dirseğini kapıya koyup başını eline yasladı. Redskins şapkası gözlerini görmeme engel oluyordu. "Senin bunu bilmediğini unutmuşum," dedi sonra.</p>

  <p>Açıklaması için bekledim.</p>

  <p>"Yaşıtlarımızın birçoğu ya kamplara alınmış ya da bir yerlerde saklanıyorlardı. Hükümet bir genelge yayınlayarak çocuklarına güvenmeyen ya da onlara bakamayan ebeveynlerin onları önceden belirlenmiş bir günde okula yollamalarını söyledi. Böylece Psi Özel Kuvvetleri, çocukları rehabilitasyona götürme bahanesiyle toplayabilecekti. Bu durumu gizli tutmaya çalışıyorlardı. Böylece durumdan bihaber olan çocuklar <i>üzülmeyecek</i> ya da <i>kötü bir davranış sergilemeye teşvik edilmemiş</i> olacaklardı."</p>

  <p>Zihnimdeki görüntüleri kovmak istercesine alnımı ovuşturdum. "Bunu sana kendi mi söyledi?"</p>

  <p><i>"Söylemek</i> mi?" Bakışlarını yoldan ayırmıyordu ama hırsını almak istercesine direksiyonu daha fazla sıkmaya başladığını görebiliyordum. "Hayır. Şimdiye kadar hep bölük pörçük bir şekilde yazarak anlattı. Onun ağzından tek bir kelime dahi duymadım. Yani şeyden beri..."</p>

  <p>"Kaçışınızdan beri?" diye tamamladım. Bütün bunları öğrenebilmek biraz olsun rahatlatmıştı beni. "O hâlde bu bir seçim. Ona yaptıkları bir şey değil yani."</p>

  <p>"Hayır, aksine bu onların yaptıkları bir şey ve kesinlikle bir seçim değil," dedi Liam. "Dünyadaki en sinir bozucu duygu, söyleyecek çok şeyin olup da bunu kelimelere nasıl dökeceğini bilememek olmalı. Yani, sen de haklısın, istese konuşabilir ve belki bir gün konuşur da. Ona yaşattığım onca şeyden sonra, olanlardan... Ben... bilmiyorum."</p>

  <p>Gerçekten de dünyadaki en sinir bozucu duygulardandı bu. Daha da beteriyse tüm kararların senin adına başkaları tarafından alındığı bir kampta hapis olmanın yarattığı çaresizlikti. Sam ile olanlardan sonra tam bir sene boyunca konuşmamıştım. Böylesi bir acıyı ifade edecek bir kelime bulamıyordum çünkü.</p>

  <p>O sırada radyo frekansı da kaymış; önce bir İspanyol kanalı, sonra bir klasik müzik kanalı ve ardından haberleri okuyan adamın genizden gelen sesiyle karşılaşmıştık.</p>

  <p>", <i>..ilk verilere göre bu sabah Manhattan metrosunda dört ayrı patlama gerçekleşirken..."</i></p>

  <p>Liam kanalı değiştirdi ama hiç vakit kaybetmeden uzanıp yeniden açtım.</p>

  <p>"... <i>şehirden konuyla ilgili onay gelmesi oldukça uzun sürmesine rağmen biz bu patlamaların yapı itibarıyla nükleer ya da biyolojik olmadığını düşünüyoruz. Patlamalar, Başkan Gray’in karşılaştığı son suikast girişiminin ardından saklandığı iddia edilen şehir merkezinin yakınlarında gerçekleşti."</i></p>

  <p>"Birlik mi, Batı Yakası mı?" dedi Chubs uykulu sesiyle.</p>

  <p>"<i>Kaynaklarımız</i>, <i>Başkan ve kabinesinin bu işin sorumlusu olarak Federal Koalisyon'u gördüklerini belirtiyor</i>."</p>

  <p>"Federal Koalisyon mu?" diye sordum.</p>

  <p>"Batı Yakası," diye cevapladı çocuklar hep bir ağızdan. Chubs detaylandırdı. "Los Angeles’ın dışında kuruldu. Hükümetin, başkent bombalamalarından kurtulan ve Gray’in iki dönem kuralını çiğnemesinden pek de hoşnut olmayan kısmı. Tabii ordu Gray’in yanında yer aldığından beri faaliyetleri yalnızca sözde kalıyordu."</p>

  <p>"Peki, Gray neden Washington’da değil de New York'ta?" diye sordum.</p>

  <p>"Capitol ve Beyaz Saray’ın tadilatı hâlâ sürüyor. Elbette fazla hızlı ilerleyemiyorlar, malum borçları var," diye açıkladı Liam. "Gray de hükümeti, <i>güvenlik</i> gerekçesiyle New York ve Virginia arasında bölüştürdü. Herhangi bir firari Psi grubunun ya da Birlik’in, tüm hükümeti bir anda yok etmeye kalkışmasını engellemek için."</p>

  <p>"Yani bu Federal Koalisyon denen şey... kamplara karşı mı? Reform programlarına?"</p>

  <p>Chubs hafif bir iç çekti. "Bunu sana söylemekten nefret ediyorum, Yeşil, ancak şunu bil ki biz artık <i>kimse</i> için bir öncelik değiliz. Bunu kafana soksan iyi olur. İnsanlar ülkenin çöküşüyle ilgileniyor daha çok."</p>

  <p>"O hâlde biz hangi tarafı tutuyoruz?" diye sordum.</p>

  <p>"Kendi tarafımızı," dedi Liam bir süre düşündükten sonra. "İşin özü bu anlayacağın."</p>

  <p class="img5"><img alt="3" src="../Images/3.jpg"/></p>

  <p>Görünüşe göre Virginia eyaletinde ya da en azından Batı kesiminde yalnızca iki restoran zinciri ayakta kalmayı başarabilmişti: Cracker Barrel ve Waffle House. Ve bunlardan ilki sabah dokuzdan önce açılmıyordu.</p>

  <p>"Tanrıya şükür," dedi Liam, Waffle House’a yakın bir mesafeye arabayı park ederken. "Bu iki şık restoran zinciri arasında nasıl seçim yapacağımızı hiç bilmiyordum."</p>

  <p>Elindeki yirmi dolarla alabileceği yiyecekleri sipariş etmek üzere gönüllü olmuş, onunla gelme teklifimi reddetmişti.</p>

  <p>Adımını dışarı attığı sırada Zu, dikkatini çekmek için elindeki küçük defteri ona doğru salladı.</p>

  <p>"Bitirdin mi?"</p>

  <p>Başını salladı.</p>

  <p>"Neden cevaplarını kontrol etmesi için Chubs’a vermiyorsun? Hayır, suratını asma. O zaten matematikte benden daha iyi."</p>

  <p>"Elbette daha iyiyim," dedi Chubs başını kitabından kaldırmadan.</p>

  <p>Zu, ince defterden boş bir sayfayı açarak bir şey yazdı. Okuması için ona kaldırdığında Liam sırıtmaya başladı.</p>

  <p>"Vay vay, <i>uzun bölme</i> ha? Bence biraz hızlı ilerliyorsunuz, küçük hanım. Henüz iki basamaklı çarpma işlemlerine tam anlamıyla hâkim değilsin."</p>

  <p>Mirlivandan aşağı atlayışını içimde yükselen bir sıkıntıyla izledim. Aramızda yirmi yaşından büyük gösteren tek kişi o olmasa her şey çok daha kolay olurdu. En azından içimizden biri dışarıda onu kolluyor olsa kendimi çok daha iyi hissederdim. Ensesindeki bakışlarımı hissetmiş olacak ki köşede gözden kaybolmadan hemen önce durup el salladı.</p>

  <p>"Onu cesaretlendirmeyi bırakmalısın," diyordu Chubs Zu’ya. Sayfadaki satırları takip etmek için kalemin kör ucunu nasıl kullandığına takıldı gözüm bir süre. "Bir noktada gerçeği kabullenmek zorunda."</p>

  <p>Zu'nun yüzü, sanki diline bir parça limonlu şeker yapışmış gibi ekşimişti. Chubs’ın omzuna bir yumruk indirdi.</p>

  <p>"Üzgünüm," dedi Chubs ama belli ki değildi. "Kullanma şansın olmayacağına göre sana bunları öğretmesi tam bir zaman ve enerji israfı."</p>

  <p>"Bunu bilemezsin," dedim. Zu’ya içten bir gülümseme ile bakarak devam ettim. "İşler normale döndüğünde kendi yaşıtlarının ilerisinde olacaksın."</p>

  <p>Ben hangi ara "normal"e inanmaya başlamıştım? O ana kadar başımdan geçen her şey zaten Chubs’ın dediklerini destekler nitelikteydi. İtiraf etmek istemesem de haklıydı.</p>

  <p>"İşler <i>normal</i> olsa ben şu anda ne yapıyor olurdum, biliyor musun?" dedi Chubs. "Bu sonbaharda hangi üniversiteye gideceğime karar veriyor olurdum. SAT sınavlarıma girmiş, futbol maçlarına ve mezuniyete katılmış, kimya dersi almış..."</p>

  <p>Sesi yavaş yavaş alçalsa da kelimelerinden süzülen yıpranmışlığı sezebiliyordum. Nasıl sezemezdim ki zaten? Bunlar, benim de kendimi kaptırıp <i>olması gereken</i> ile <i>her şey farklı olsa neler yapılabileceği</i> üzerine biriken düşüncelerle o karanlık dünyaya daldığımda hissettiğim duygularla aynıydı. Annem bir defasında bana eğitimin herkese nasip olmayan bir ayrıcalık olduğunu söylemişti, ama yanılıyordu. Bu bir ayrıcalık değildi. Olmamalıydı. Bir haktı bu. Tıpkı geleceğe sahip olma hakkımız gibi.</p>

  <p>Zu, havadaki atmosferin değiştiğini hissetmişti. Bakışlarını aramızda dolaştırıyor; dudaklarını sessizce kıpırdatıyordu. Konuyu değiştirmeliydik.</p>

  <p>"Hah," dedim kollarımı bağlayıp arkama yaslanarak. "Sanki bir futbol maçına gidebilirmişsin gibi."</p>

  <p>"Hey, kırıcı oluyorsun!" Chubs defteri Zu’ya uzattı. "Al bakalım, dokuzları çalışman gerek." Yeniden bana döndüğünde yüzünde onaylamaz bir bakış vardı. "Liam’ın çocukça hayallerine özellikle senin de inanmana çok şaşırdım."</p>

  <p>"Bu da ne demek şimdi?"</p>

  <p>"Thurmond’da kaç yıl kaldın, beş mi?"</p>

  <p>"Altı," diye düzelttim. "Ve konunun özünü kaçırıyorsun. Lee’nin söylediklerine inanıyor değilim ama haklı olmasını umuyorum. Gerçekten ama gerçekten haklı olmasını çok istiyorum. Başka bir alternatifimiz var mı? Yok. Tüm neslimiz ölüp gidene kadar saklanarak mı yaşayacağız? Kanada’ya mı kaçacağız?"</p>

  <p>"O konuda iyi şanslar," dedi Chubs. "Kanada ve Meksika da bizi bekliyordu çünkü. Haberin yoktur tabii. Bizleri içeri almamak için devasa duvarlar ördüler."</p>

  <p>"İAAN’nin bulaşıcı olduğunu düşündüklerinden mi?"</p>

  <p>"Hayır, bizden hep nefret ettiklerinden. O şişman kıçlarımızı ve bel çantalarımızı ülkelerinden sonsuza dek uzaklaştırmak için kullanabilecekleri haklı bir bahane arıyor olduklarından."</p>

  <p>Liam, elinde dört strafor paketle ortaya çıkmak için tam da bu anı seçmişti. Hızlı hareket ediyordu. Koşuyor gibiydi hatta. Eğilip kapısını açtığımda elindekileri hemen kucağıma bıraktı.</p>

  <p>"Ah Tanrım, şimdi ne oldu?" diye sordu Chubs.</p>

  <p>"Dur dur dur!" dedim sıcak içeceklerin bacaklarıma dökülmesine engel olmaya çalışarak. Betty’nin motoru gürültüyle çalışmaya başlayınca bir anda kendimizi geri geri gider bulduk. Arka camı kapatmak için kullandığımız kâğıt yüzünden Liam yolda yönünü tayin edebilmek için yan aynaları kullanıyordu. Waffle House'u, terk edilmiş bir kuyumcudan ayıran dar bir arka sokağa daldık. Liam, eski arabayı geri geri çöp konteynerlerinin önünden geçirip, çıkmaz sokaktaki bir engelli otoparkına sokarken ben de dirseğimi kapıya dayamıştım. Minivan hepimizi ileri savuran bir frenle durdu.</p>

  <p>"Şey...biz... kısa bir süre burada bekleyeceğiz," dedi dehşete düşmüş yüzlerimize bakarak. "Kimse paniklemesin ama sanırım bir şey gördüm... Yani biraz burada beklesek çok daha güvenli olacak."</p>

  <p>"Onu gördün." Bir soru değildi bu. Chubs daha sormadan cevabını biliyordu. "Bayan Jane’i."</p>

  <p>Liam öne doğru eğilirken ensesini ovuşturdu. Minivanın önünü, Waffle House'un duvarının köşesinden yolu izleyebilmemize yetecek kadar dışarıda bırakmıştı. "Evet. O olduğuna oldukça eminim."</p>

  <p>Bize yetişmesi nasıl mümkün olmuştu?</p>

  <p>"Lanet olsun," diye haykırdı Chubs. <i>“Oldukça</i> mı eminsin <i>kesinlikle</i> mi?"</p>

  <p>Liam bir süre sonra cevapladı. "Kesinlikle eminim. Yeni bir arabaya geçmiş. Beyaz bir kamyonet, ama o ukala suratı nerede görsem tanırım."</p>

  <p>"Seni gördü mü?" diye sordum.</p>

  <p>"Bilmiyorum," dedi. "Muhtemelen görmedi. Yoksa o ve yanında duran yeni genç sevgilisi her kimse beni yakalamaya çalışırlardı. Ben çıkarken onlar da arabayla giriyorlardı.</p>

  <p>Restoranın duvarından öndeki sokağı görmek için başımı uzattım. Sanki sözleşmişçesine, içinde iki karanlık figürün oturduğu beyaz kamyonet de tam da o sırada geçti. Liam ile aynı anda olduğumuz yere yapışıp panikle birbirimize baktık. Kimsenin sokağı araştırmaya gelmediğinden emin olana dek ikimizin de tek bir nefes bile aldığını sanmıyorum.</p>

  <p>Boğazını temizledi. "Hmm... Siz yemekleri paylaşın, ben de o sırada inip..."</p>

  <p>"Liam Michael Stewart," diye gürledi Chubs arka koltuktan. "Bu minivandan aşağı tek bir adım atarsan Yeşil’i seni yakalaması için arkandan gönderirim."</p>

  <p>"Yapmayacağımı sanma," dedim Liam’ın tam olarak ne yapmak istediğini bildiğimden. Etrafın temiz olduğundan emin olmak için sokağı kontrol edecek ve kendini riske atacaktı. Strafor paketlerden birini uzattığımda yenilgiyi kabullenerek yerine çöktü.</p>

  <p>Liam dördümüze de yağda yumurta, pastırma ve ikişer krepten oluşan basit bir kahvaltı almıştı. Diğerleri büyük bir iştahla yemeklere gömülüp yaklaşık beş ısırıkta her şeyi silip süpürdüler. Bense Liam’a fırsat vermeden kendi kreplerimi Zu’ya verdim.</p>

  <p>Yakalanma korkusunu üzerimizden atıp yeniden rahatladığımız sırada haritayı çıkarıp direksiyonun üzerine yaydı. Yanındaki saat 07.25’i gösteriyordu. Bize döndüğünde, sabahın köründe hiç kimsede görmediğim bir kararlılık vardı yüzünde.</p>

  <p>"Pekâlâ, ekip," diye başladı. "Yola koyulmamız gerek. Son East River girişimimizin tam bir başarısızlık olduğunun farkındayım ama aramaya devam etmeliyiz. O yüzden hadi şu Mavilerin verdiği bilgilerin üzerinden bir kez daha geçelim: Eddo."</p>

  <p>Ancak bir dakikalık bir sessizlikten sonra ellerindeki tüm <i>bilginin</i> bu kadarla sınırlı olduğunu anlayabilmiştim.</p>

  <p>"Daha fazla bilgi almak için onlara rüşvet vermeliydik," dedi Chubs.</p>

  <p>"Neyle?" dedi Liam haritayı bırakırken. "Seni almazlardı, Chubs ve şu andaki en değerli malımız da sensin."</p>

  <p>Chubs’ın bunu komik bulmamasına şaşırmıştım.</p>

  <p>"Eddo'nun nasıl yazıldığını gösterdiler mi? Tek 'd' ile mi, iki 'd' ile mi?" diye sordum. "Çünkü bu gerçek bir ipucuysa nasıl yazıldığı da okunduğu kadar önemli olmalı."</p>

  <p>İki çocuk birbirlerine şöyle bir baktılar.</p>

  <p>"Şey... lanet olsun," dedi Liam sonunda.</p>

  <p>Birden kolumda sert bir dürtme hissederek Zu’ya döndüm. Görmemiz için defterini havaya kaldırmıştı. Defterde E-D-O yazıyordu.</p>

  <p>"Aferin Zu," dedi Liam. "Birimizin dinliyor olması iyi olmuş."</p>

  <p>"Peki, bu kadar mı?"</p>

  <p>"Ağızlarından alabildiğimiz bir diğer şeyse Raleigh’e vardıysak fazla güneye inmiş olacağımızdı. <i>Bunun</i> için onlara yalvarmamız gerekti bir de," diye itiraf etti Liam. "Çok zavallı bir sahneydi."</p>

  <p>"Bizimle kafa buluyor da olabilirler," dedi Chubs. "En çok canımı sıkan da bu. Hem East River o kadar mükemmeldiyse onlar neden oradan ayrılıyorlardı ki?"</p>

  <p>"Evlerine dönüyorlardı, hatırlamıyor musun, Kaçak Çocuk..."</p>

  <p>Onlar tartışadursun ben haritayı Liam’ın ellerinin arasından alarak incelemeye, çizgileri anlamlandırmaya koyuldum. Bir noktadan diğerine giden bir rota çizmek hakkında çok temel bilgiler vermişti. Ama yine de hayret verici derecede zordu bu iş.</p>

  <p>"Ne düşünüyorsunuz?" diye sordum. "Hangi teori üzerinde çalışıyordunuz?"</p>

  <p>"Çocuklara Ohio eyalet sınırında rastlamıştık," diye açıkladı Liam. "Doğudan gelip batıya gidiyorlardı. Buna Washington ve Raleigh hakkındakileri de eklersek olası adaylarımız Batı Virginia, Virginia ya da Maryland oluyor. Zu, Edo'nun Tokyo'nun diğer ismi olduğunu söyledi. Ama orada olması biraz uzak bir ihtimal olurdu."</p>

  <p>"Ve bence <i>bu</i> bir kod," dedi Chubs. "Bir çeşit parola." Oturduğu yerde biraz daha doğrularak bana döndü. Yüzüne yayılan gülümseme, bana okulda izlediğimiz bir doğa belgeselini anımsatmıştı. Suyun içinde avlarına doğru ilerlerken timsahlar da dişlerini böyle gösterirlerdi. "Ha bu arada parolalardan bahsetmişken... Birlik seni dünya çapında bir parola kırıcı olduğun için kaçırmamış mıydı?"</p>

  <p><i>Kahretsin.</i></p>

  <p><span style="font-style: italic;">"</span>Ben <i style="font-style: italic;">dünya çapında</i><i> </i>demedim<i>..."</i></p>

  <p>"Ah doğru ya!" Liam’ın yüzünde birden öyle bir heyecan belirdi ki kalbim kırıldı. "Buna da bir bakabilir misin?"</p>

  <p><i>Çifte kahretsin.</i></p>

  <p>"Ben, şey... sanırım," dedim yüz ifademle kendimi ele vermemeye çalışarak. "Zu, defteri yeniden görebilir miyim?"</p>

  <p>Hepsi gözlerini dikmiş bana bakıyordu. O kadar felç edici bir bakıştı ki bu, gelip göğüs kafesime otursalar fark etmezdi artık. Klima açık olmadığından arabanın içi buz gibiydi ama bedenim paniğin etkisiyle ısınmış, yapış yapış olmuştu. Elimdeki defteri, cennetten inmiş bir dua gibi tutuyordum.</p>

  <p>Dışarıda onlarca harfi beyinlerine kodlayarak kompleks koordinatlar bulan ya da bir bilmecenin içindeki gizli sırrı anında görüp çıkaran çocuklar olduğunu biliyordum ama ben kesinlikle onlardan biri değildim.</p>

  <p>Chubs homurdanmaya başladı. "Görünüşe göre Birlik yanlış adamı seçmiş."</p>

  <p>"Hey," dedi Liam sert bir tonla. "Şu lanet olasıca şey için iki haftadır kafa patlatıyoruz ve henüz hiçbir şey bulamadık. Düşünmesi için ona bir saat bile veremiyor musun?"</p>

  <p>EDO kelimesindeki harfleri sayılarla değiştirebilir miydim? 5-4-15? Tanrım, başka ne tür kodlar vardı burada? Bir tren yolu kodu mu? Hayır, bu doğru olamazdı. Yoksa bir kod değil miydi? Aslına bakılırsa bu çok daha mantıklı olurdu. Bilmece hem kamplardaki hem de dışarıdaki çocukların bildiği bir şey olmalıydı. Ayrıca <i>çok</i> zor da olamazdı; aksi takdirde kimse çözemezdi.</p>

  <p>Yüzüme düşen saçı arkaya atarken, <i>Yalan söyle</i>, dedim kendi kendime <i>Yalan söyle. Söyle gitsin. Bir şey söyle!</i> 3 haneli sayılar genelde neyi ifade ederdi? Fiyat, zaman, bir telefon kodu...</p>

  <p><i>"Ah!"</i>Haklıysam <i>Aman Tanrım</i> demek daha çok uyardı.</p>

  <p><i>"Ah</i> mı?" dedi Liam. "Ah ve?"</p>

  <p>"Unutmuşum... şey, yanlış hatırlıyor olabilirim o yüzden çok heyecanlanmayın ama sanırım bu bir Virginia alan kodu."</p>

  <p>"Dört haneli alan kodu olmaz," dedi Chubs. "Beş-dört-on beş bir alan kodu değil."</p>

  <p>"Ama beş-dört-sıfır <i>öyle</i>," dedim. "İnsanlar 'O harfini bazen '0' yerine kullanabiliyorlar, değil mi?"</p>

  <p>Liam başının arkasını kaşıyarak Chubs’a döndü. "Beş-dört-sıfır? Bu sana tanıdık geliyor mu?"</p>

  <p>Chubs’ı bir anda bambaşka bir şekilde görmeye başlamıştım. "Sen Virginialı mısın?"</p>

  <p>Kollarını bağlayıp camdan dışarı baktı. "<i>Kuzey</i> Virginialıyım ben."</p>

  <p>Eh, bunu anlamalıydım. "Beş-dört-sıfır, Batı Virginia’ya ait," diye açıkladım Liam’a dönerek. "Kuzey ve güneydeki sınırlarını bilmiyorum ama o bölge çevresinde olmalı bence." Ona haritada bölgeyi gösterdim. Bir <i>düşünce</i> değildi bu sadece, emindim. Salem’de ailemle yaşarken kullandığımız alan koduydu 540. "Birkaç şehir ve kasabanın dışında o bölgede pek çok gelişmemiş alan da mevcut. Saklanmak için hiç de fena bir yer sayılmaz."</p>

  <p>"Bu kesin doğru mu?" Liam, gözlerini yoldan ayırmadan sakin bir sesle sormuştu bunu ama sesinde biraz fazla rahat bir tavır vardı. "O bölgeye yakın mı büyüdün?"</p>

  <p>Göğsümde bir sıkışma hissiyle bakışlarımı yeniden elimdeki deftere indirdim. "Hayır, orada büyümedim."</p>

  <p>"O hâlde Virginia Beach'densin?"</p>

  <p>Başımı salladım. "Daha önce gittiğiniz ya da adını duyduğunuz herhangi bir yerden değilim."</p>

  <p>Chubs’ın bir şey söylemek üzere ağzını araladığını duyabiliyordum ama şoför koltuğundan yükselen öksürük onu durdurdu. Konu kapanmıştı ve kimsenin -özellikle de benim- konuyu yeniden açmaya niyeti yok gibi görünüyordu.</p>

  <p>"Eh, bölgenin biraz daha küçük olmasını umsam da yine de güzel bir başlangıç." Bana döndü. "Teşekkürler, Ruby."</p>

  <p>İçimde hiç de kötü sayılmayacak bir sıcaklık yükseldi. "Önemli değil." <i>Ve eğer yanılıyorsam</i>... Bu düşünceyi hemen zihnimden uzaklaştırdım. İyi bir başlangıçtı.</p>

  <p>Sokağın <i>temiz</i> olduğundan emin olmak için son bir bakış attıktan sonra Liam haritayı katlayıp açık torpido gözüne koydu. Betty, hafif bir hırıltıyla çalışmaya başladı.</p>

  <p>"Nereye gidiyoruz?" diye sordu Chubs.</p>

  <p>"Bildiğim bir yere." Liam tek omzunu silkmişti. "Daha önce kaldığım bir yer var. Fazla uzun sürmez, belki iki saat. Yine de kaybolursam siz iki Virginialıdan biri olaya el koyup bana yardım etmeli."</p>

  <p>Birinin beni böyle tanımlamasının üzerinden çok uzun zaman geçmişti. Yani evi olan biri gibi. Doğruydu, burada doğmuştum ama neredeyse hayatımın bir o kadarı da Thurmond’da geçmişti. Gri duvarları ve beton zemini, neredeyse her gün zihnimden ebeveynlerimin evinin anılarını siliyor; önce annemin ballı kurabiyelerinin kokusu ya da merdiven kenarındaki fotoğrafların dizilişi gibi ufak detayları, sonra da önemlilerini yok ediyordu.</p>

  <p>Geceleri, kulübenin içi düşünmeme izin verecek kadar sessiz olduğunda, <i>evimi</i> özlerken aslında ne hissettiğimi düşünürdüm hep. Neydi benim kalbimdeki <i>ev?</i> Doğduğum yer miydi? Yoksa beni büyüten yer mi? Onu seçebilecek miydim? Yoksa çoktan o mu seçmişti beni?</p>

  <p>Kendimi kandırmamın bir manası yoktu. Camdaki yansımama baktığımda bir patikanın sonundaki o küçük, beyaz evde yaşayan Ruby'den -o parmaklarına bal bulaşmış, saçları örgülü kızdan- en ufak bir iz göremiyordum artık. Bu his içimi, sanki en sevdiğim şarkının sözlerini unutmuşum gibi büyük bir boşlukla doldurdu. O kız sonsuza dek kaybolmuştu artık. Ve kalbindeki en küçük pırıltıdan bile korkması gerektiğini beynine kazıyan bu karanlık yerin peydahladığı bir üründen başka hiçbir şey kalmamıştı geriye.</p>

  <p class="img5"><img alt="3" src="../Images/3.jpg"/></p>

  <p>Harrisonburg’a kadar pek çok yerden ve en son James Madison Üniversitesi sapağından döndük. Bomboş bir otoyolda kimse bizi durdurmasın diye dualar ederek ilerlemek pek de keyifli bir iş sayılmazdı ama en azından şimdilik bu riske değer gibi görünüyordu. En azından çevredeki manzara için.</p>

  <p>Dört bir yana uzanan muhteşem Shenangoah Vadisi’nin her bir santimine bayılıyordum. Küçükken annemle babam beni hafta sonları bisiklet gezileri ya da kamp yapmak için okuldan erken alırlardı. Yolda oyalanmak için yanıma ne bir kitap ne de video oyunu alırdım çünkü onlara ihtiyacım yoktu. Başımı cama yaslar ve manzaranın tadını çıkarırdım.</p>

  <p>Hani filmlerde, şu daha eski zamanlarda geçen filmlerde, kamera bir ormana ya da nehre bakan kahramanın üzerinde donar ve güneş tam da mükemmel bir açıyla yaprakların üzerine düşerken müzik başlar ya? İşte Shenangoah Vadisi'ne girdiğimizde ben de kendimi o kahraman gibi hissetmiştim.</p>

  <p>O ana kadar -dağları saran o hafif mavi sisi gördüğüm o ilk ana kadar- <i>gerçekten</i> Virginia’nın batısında olduğumuzu tam olarak anlamamıştım. Bu yolu izlemeye devam edersek yaklaşık iki saat içinde Salem'deki ailemin yanında olurduk. İki saat.</p>

  <p>Bu konuda nasıl hissetmem gerektiğinden emin değildim.</p>

  <p>"Ah," diye homurdandı Liam yukarıdaki geçici yol tabelasını gördüğünde. 81 NOLU YOL, HARRISONBURG İLE STAUNTON ARASINDA TRAFİĞE KAPALIDIR.</p>

  <p>Sabah saat dokuz olduğunda nihayet Harrisonburg'un şehir merkezine ulaşabilmiştik. Orada burada açılmakta olan restoranları gördük. Sırtlarında çantalarıyla dengelerini sağlamaya çalışarak bisiklet sürmekte olan birkaç yetişkinin yanından geçtik. Dikkatlerini önlerindeki yola verdiklerinden biz geçerken başlarını bile kaldırıp bakmadılar.</p>

  <p>Ama hiç üniversite öğrencisi yoktu ortalıkta. En azından benim görebildiğim kadarıyla.</p>

  <p>Chubs okulu gördüğü sırada derin bir iç çekerek alnını yeniden cama yasladı.</p>

  <p>"Sen iyi misin dostum?" diye sordu Liam. "Durup skolastik düşünceyi koklamak ister misin?"</p>

  <p>"Ne anlamı var ki?" dedi Chubs başını sallayarak. "Burası da diğerleri gibi kapanmış."</p>

  <p>Oturduğum yerde arkama döndüm. "Neden?"</p>

  <p>"Çoğunlukla öğrenci eksikliğinden. Üniversiteye gidecek yaştaysan orduya da girebilecek yaştasın demektir. Öyle değilse bile insanların üniversiteye ayıracak bütçeleri olduğundan şüpheliyim."</p>

  <p>"Tanrım, bu çok iç karartıcı," dedim.</p>

  <p>"Teklifim hâlâ geçerli," dedi Liam arkadaşına. "O eciş bücüş sıralardan birinde oturup bir süre boş beyaz tahtaya bakmak istersen senin için seve seve bir sınıfa zorla girerim. Kurumuş tahta kaleminin kokusunu ne kadar sevdiğini biliyorum."</p>

  <p>"Teşekkürler," dedi Chubs ellerini kucağında birleştirirken. "Ama gerekli değil."</p>

  <p>Siyah, süslü bir demir parmaklık olduğunu düşündüğüm şeyin önünden geçtik ancak tam olarak ne olduğunu görmek imkânsızdı. Sanki eski püskü bir kırkyama battaniyenin altına gizlenmiş gibiydi. Ancak yeterince yakınlaştığımızda tam olarak neye bakmakta olduğumuzu anladık. Yüzlerce, belki de binlerce kâğıt, parmaklıkların üzerine bağlanmış, yapıştırılmış, ince demirlerin arasından geçirilmişti.</p>

  <p>Liam aracı yavaşlatıp güneş gözlüklerini indirerek parmaklıklara baktı.</p>

  <p>Zu ise başını yeniden arkaya yaslayıp gözlerini kapadı.</p>

  <p>Bunlar küçük çocuk ve gençlere ait "kayıp" ilanlarıydı. Yazıları yağmurla silinmişti çoktan. En büyükleri bir afiş boyutlarındaydı ve üzerinde yalnızca MATTHEW 19.14 yazıyordu. Yamuk duruyordu. Sanki biri sökmeye çalışmış da sonradan bir başkası tarafından gönülsüzce yerine asılmış gibi. Solmuş kâğıtlardan oluşan duvar, parmaklıkların arasından esen rüzgâra yenilmiş; zayıf düşmüş olanlar yerlerinden koparken diğerleri rüzgârda bir sinek kuşunun kanadı gibi hızla çırpınmaya başlamıştı. Boş kalan yerlere oyuncak hayvanlar, çiçekler, battaniyeler ve saç tokaları bırakılmıştı.</p>

  <p>Hayır, kayıp değiller, diye düşündüm. Bu çocuklar ya götürülmüş ya da sonsuza dek ortadan kaldırılmışlardı. Aileleri onları arıyor, fotoğraflarını sokaklara asıyorsa bu onları geri istedikleri içindi. Onlara ihtiyaçları vardı.</p>

  <p>"Tanrım." Liam’ın sesi gergindi. "81. Yola tekrar nereden girebilecektik?"</p>

  <p>Tek şeritli, ıssız arka yolun kenarında sıralanan dişbudak ağaçları yeniden o güzel ve canlı renklerine kavuşmak üzereydiler. Ancak öğleden sonrasının güneşi altında gölgeleri upuzun olacaktı.</p>
</body>
</html>
