<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img3"><img src="../Images/6.jpg" width="600" height="120"/></p>

  <h2>ON DOKUZ</h2>

  <p>ONUNCU YAŞ GÜNÜM YAKLAŞTIĞINDA BU YAŞIN BENİM için en büyük önemi iki basamaklı olmasıydı. Zaten pek de doğum günümmüş gibi gelmemişti bana. Yemekte iki ebeveynimin arasına oturmuş, tabağımdaki bezelyelerle oynayarak ikisinin de ne birbiriyle ne de benimle konuşmadığı gerçeğini görmezden gelmeye çalışmıştım. Annemin gözleri ıslaktı, yarım saat önceki bir tartışmadan dolayı kızarmıştı. Hâlâ çocukları toplayıp bana sürpriz bir doğum günü partisi yapmaya çalışıyordu ama babam son anda herkesi arayıp iptal etmesi için zorlamıştı onu. "Bu, kutlama yapılacak bir yıl değil," demişti babam. Üstelik oturduğumuz mahallede hayatta kalan son çocuk olduğumdan kapıya bir doğum günü yazısı ve balonlar asmak da tek kelimeyle acımasızlıktı. Tartışmalarının tamamını merdivenlerin tepesinden dinlemiştim.</p>

  <p>Zaten doğum günü falan da umurumda değildi. Gerçekten davet etmek isteyeceğim arkadaşım kalmamıştı ki.Benim için asıl önemli olan, on yaşına girdiğimde birden <i>büyük</i> olacak olmamdı. Tıpkı dergilerdeki kızlar gibi görünecek, elbiseler ve topuklu ayakkabılar giymek ve makyaj yapıp <i>liseye gitmek</i> zorunda kalacaktım.</p>

  <p>"Yarından on yıl sonra yirmi yaşında olacağım." Bunu neden yüksek sesle söylediğimi bilmiyordum. Bunu bir anda fark etmiş ve paylaşılması gerektiğini düşünmüştüm.</p>

  <p>Ardından gelen sessizlikse çok can yakıcıydı. Annem doğrulup peçetesini ağzına bastırdı. Bir an için kalkıp gideceğini düşündüm ama babam elini onunkinin üzerine koyarak onu teselli etmeye çalıştı.</p>

  <p>Izgara tavuğunu yedikten sonra babam bana bakıp gülümsedi. Bana doğru eğildiğinde yeşil gözlerimiz birleşti. "Doğru söylüyorsun, Bal Arım. Peki, ondan on yıl sonra kaç yaşında olacaksın?"</p>

  <p>"Otuz," dedim. "Ve sen de... elli iki!"</p>

  <p>Kıkırdadı. "Doğru! Şeye giden yolun yarısı..."</p>

  <p><i>Mezar,</i> diye fısıldıyordu zihnim. <i>Mezara giden yolun yarısı.</i> Babam hata yapmış olduğunu daha cümlenin başında anlamıştı ama üçümüz de ne demek istediğini biliyorduk.</p>

  <p><i>Mezar.</i></p>

  <p>Ölümün ne olduğunu biliyordum. Öldükten sonra ne olacağını da. Okula geri gelen çocuklarla konuşmaları için özel misafirler getirmişlerdi. Bizim sınıfta görevli olan Bayan Finch de sunumunu Noel'den iki hafta önce, üzerinde pembe boğazlı kazağı ve yüzünün yarısını kaplayan gözlükleriyle yapmıştı. Her şeyi tahtaya okunaklı ve büyük harflerle yazmıştı. ÖLÜM UYKU DEĞİLDİR. HERKESİN BAŞINA GELİR. HER AN OLABİLİR. BİR DAHA GERİ DÖNEMEZSİNİZ.</p>

  <p><i>İnsanlar ölünce,</i> diyordu, nefes almayı bırakırlar. Yemek yemek zorunda kalmaz, konuşmaz, düşünmez ve bizim onları özlediğimiz gibi bizi özlemezler. <i>Hiç</i> ama hiçbir zaman uyanmazlar. Sanki aptalmışız da anlamıyormuşuz gibi örnekler vermeye devam ediyordu. Sanki altımız orada oturup Grace’in nasıl can verdiğini izlememişiz gibi. Ölü kediler miyavlayamaz, ölü köpekler oynayamazlar. Ölü çiçekler -Bayan Finch o anda masadaki solmuş çiçekleri işaret etmişti- büyümez ya da çiçek açmazlar. Örnek vermeye saatlerce devam etmişti. Saatler boyunca bize <i>Anlıyor musunuz?</i> deyip durmuştu. Fakat söyledikleri arasında o zihnimi meşgul eden tek sorunun cevabı yoktu.</p>

  <p>"Nasıl bir his?"</p>

  <p>Babam sert bir bakış attı. "Ne nasıl bir his?"</p>

  <p>Bakışlarımı tabağıma indirdim. "Ölmek. İnsan bunu hissediyor mu? Herkes için aynı olmadığını, kalbinin ve nefes alış verişlerinin duracağını da biliyorum ama bu nasıl bir his?"</p>

  <p>"Ruby!" Annemin sesindeki dehşeti duyabiliyordum.</p>

  <p>"Canın yanıyorsa da sorun değil," dedim. "Ama her şey durduğunda hâlâ bedeninin içinde mi oluyorsun? Yani öldüğünü biliyor musun?"</p>

  <p><i>"Ruby!</i>"</p>

  <p>Babamın gür kaşları çatılmış, omuzları çökmüştü. "Şey..."</p>

  <p>"Sakın," dedi annem. Boştaki elini kullanarak babamın, titreyen parmakları üzerindeki elini çekmeye çalıştı. "Jacob, <i>sakın</i> dedim..."</p>

  <p>Annemin kıpkırmızı yüzü bembeyaz kesilirken, yüzüne bakmamak için başımı önüme eğmiş, masanın altındaki ellerimi sıkıyordum.</p>

  <p>"Kimse..." diye başladı babam. "Kimse bunu bilmiyor, tatlım. Sana bu yüzden bir cevap veremem. Herkes kendi zamanı geldiğinde öğrenir bunu. Sanırım bu muhtemelen şeye bağlı..."</p>

  <p><i>"Kes şunu!"</i> dedi annem elini masaya vurarak. Tabaklarımız, vuruşunun şiddetiyle yerlerinden zıpladı. "Ruby, hemen odana!"</p>

  <p>"Sakin ol," dedi babam sert bir şekilde. "Bu konuyu konuşmak önemli."</p>

  <p>"Hayır, değil! Kesinlikle değil! Bu ne cüret? Önce partiyi iptal ediyorsun, sonra da sana..." Babamın bu tavrı karşısında iyice gerilmişti. Ben ağzım açık onları izliyordum ki annem birden su bardağını alıp babamın kafasına fırlattı. Babam eğilmek için elini masadan çektiğinde annem de ayağa fırladı bir anda. Babamın arkasındaki duvara çarpıp tuz buz olan camın sesiyle birlikte annemin sandalyesi de yere düştü.</p>

  <p>Sonunda çığlığı bastım. İstemeden çıkmıştı ağzımdan. Annem hemen yanıma gelip beni dirseğimden tutarak sürüklemeye başladı. Neredeyse masa örtüsünü de benimle beraber alacaktı.</p>

  <p>"Kes şunu," dediğini duydum babamın. <i>"Yeter!</i> Onunla bu konuyu konuşmak zorundayız! Doktorlar onu hazırlamamız gerektiğini söyledi!"</p>

  <p>"Canımı yakıyorsun," diyebildim sonunda. Annem sesimi duyar duymaz kendine geldi ve bakışları hemen üst kolumun yumuşak tenine saplanmış tırnaklarına döndü.</p>

  <p>"Aman Tanrım..." dedi. Fakat ben çoktan koridora çıkmış, merdivenleri tırmanarak yatak odama girmiştim bile. Kapımı kilitledikten sonra aşağıda birbirine bağırmakta olan ebeveynlerimin sesleri de duyulmaz olmuştu artık.</p>

  <p>Yatağın üzerine büyük bir özenle dizilmiş pelüş oyuncaklarımı aşağı fırlatarak kalın, mor yorganımın içine attım kendimi. Okul giysilerimi çıkarmaya ya da ışığı kapatmaya bile gerek duymamıştım. En azından hâlâ mutfakta, benden uzakta olduklarına emin olana kadar.</p>

  <p>Bir saat kadar sonra, yorganımın içindeki havayı solumaya devam edip havalandırmanın sesini dinlerken on yaşıma girmemle ilgili bir diğer önemli şeyin ne olduğunu düşündüm.</p>

  <p>Grace de on yaşındaydı. Frank, Peter, Mario ve Ramona da. Sınıfımın diğer yarısı, Noel'den sonra hiç dönmeyen yarısı. <i>On yaş, İAAN’nin en sık ortaya çıktığı yaştır,</i> diyordu bir haberci. <i>Ancak elbette hastalık sekizle on dört yaş arasındaki herkeste kendini gösterebilir.</i></p>

  <p>Bacaklarımı uzatıp kollarımı yanlarıma yapıştırdım. Nefesimi tutup gözlerimi kapadım. Mümkün olduğunca hareketsiz durmaya çalışıyordum. <i>Ölü.</i> Bayan Finch ölümü bize hep bir sabit kalma ve yapamama hâli olarak anlatmıştı. Nefes alamama. Hareket edememe. Kalbin durması. Uyuyamama. Bu kadar basit olmaması gerekiyor gibi geliyordu.</p>

  <p>"Sevdiğiniz biri öldüğünde bir daha uyanamaz," demişti bir defasında. "Geri dönüş ya da başa sarma gibi bir şey yoktur. Onların geri dönmesini isteyebilirsiniz elbette ama bunun asla gerçekleşmeyeceğini bilmeniz çok önemli. Geri gelmeyecekler."</p>

  <p>Yüzümden akmaya başlayan yaşlar kulaklarımdan ve saçlarımdan aşağı süzülüyordu. Yüzüme bir yastık dayayarak yan tarafıma döndüm. Alt kattan gelen çığlıkları duymak istemiyordum. Şimdi de bana bağırmak için odama mı geliyorlardı? Birkaç kez merdivende sert ayak sesleri duymuştum ama sonra babamın sesini işittim. Korkunç, gürleyen sesiyle hoşlanmadığım ya da hiç anlamadığım sözler söylüyordu. Annemse çığlık çığlığa bağırıyordu.</p>

  <p>Bacaklarımı göğsüme çekerek başımı dizlerime yasladım. Aldığım her iki nefesin ancak bir tanesini verebiliyordum. Kalbim göğsümde, bana saatler kadar uzun gelen bir süredir hızla çarpıyor; aşağıdan gelen her bir sesle yerimden zıplıyordum. Başımı yalnızca bir kez yorganın içinden çıkarmıştım. O da kapıyı kilitlediğimden emin olmak için. Bu, kapımı açmaya çalışırlarsa onları daha da öfkelendirecekti, biliyordum ama umurumda değildi.</p>

  <p>Kafam hem taş gibi ağır hem de tüy gibi hafifti. En kötüsüyse beynimdeki zonklamaydı. Başımın arkasındaki, sanki içerisindeki bir şey hiç durmadan <i>tak tak tak</i> diye vurup kafatasımdan dışarı çıkmaya çalışıyordu.</p>

  <p>"Durun artık," diye fısıldadım gözlerimi acımın üzerine sımsıkı kapatarak. Ellerim o kadar çok titriyordu ki onları kulaklarımın üzerinde tutmakta zorlanıyordum. "Lütfen, lütfen <i>durun</i>!"</p>

  <p>Saatler sonra ayaklarım beni alt kata sürüklediğinde onları karanlık yatak odalarında derin bir uykuya dalmış bir hâlde buldum. Açık kapılarından süzülen ışığın önünde durup uyanıp uyanmayacaklarını görmek için bekledim. Eskiden yaptığım gibi aralarındaki o minik boşluğa, sıcak ve güvenli olduğunu bildiğim o boşluğa girip yatmayı düşündüm bir an. Ancak babam bana daha önce de bu tip saçma şeyler yapmak için artık fazla büyüdüğümü söylemişti.</p>

  <p>Bu yüzden aralarına yatmak yerine annemin tarafına gidip onu öpmek istedim. Biberiye kokulu krem sürdüğü yanakları serin ve pürüzsüzdü. Dudaklarımı yanaklarına değdirdiğim anda göz kapaklarımın arkasında çakan bir beyazlıkla yerimden zıpladım. Tuhaf bir saniyeliğine, karmakarışık, bir dolu düşüncenin arasında kendi yüzüm ortaya çıkıp yine aynı hızla -karanlık sularda kaybolan bir fotoğraf gibi- kayboldu. Elektrikli battaniye çarpmış olmalı diye düşündüm. Akım tüm bedenimden beynime geçip beyaz bir ışıltı yaymış olmalıydı.</p>

  <p>Annemse fark etmemişti. Uyanmadı. Hatta aynı tuhaf şeyi onla da yaşamış olmama rağmen babam da.</p>

  <p>Üst kata çıkarken göğsümü delen sıkıntı uçup gitmişti. Yorganımı da üzerimdeki sıkıntıyı nasıl attıysam öyle savurmuştum yere. Bu defa da beynimi çatlatacak kadar şiddetli bir ağrı her yanımı sarmış ve beni sanki benzin depom tükenmiş gibi bir hisle baş başa bırakmıştı. Karanlıkta dönen odamın görüntüsünü engellemek için hemen gözlerimi kapadım.</p>

  <p>Sonra sabah oldu. Saatim tam yedide radyoya geçerek çalmaya başladı. Tam da Elton John'un "Goodbye Yellow Brick Road" şarkısı başlıyordu. Yatakta büyük bir şaşkınlıkla doğrulduğumu hatırlıyorum. Yüzüme, göğsüme dokundum. Perdeler kapalı olduğu hâlde oda bu saate göre fazlasıyla aydınlık görünüyordu ve baş ağrısı, yalnızca birkaç dakika içinde pençelerini beynime geçirerek yeniden ortaya çıktı.</p>

  <p>Yataktan yuvarlanarak yere indiğimde midem bulanıyordu. Gözlerimin önünde uçuşan siyah noktaların geçmesini bekledikten sonra kuruyan boğazımı nemlendirmek için yutkundum. Bu hissi biliyordum. Mideme oturan bu yumruğu tanıyordum. Kusacaktım. Hem de doğum günümde.</p>

  <p>Yerden güçlükle kalkarak kapıya doğru yürürken üzerime Batman pijamalarımı giydim. Annem, yeni gömleğimle uyuduğumu görürse daha da öfkelenirdi. Gömlek, yatak odamın penceresinden gelen soğuk havaya rağmen terimle sırılsıklam olmuş, kırışmıştı. Belki dün geceden ötürü kendini kötü hissettiğini ve ne kadar üzgün olduğunu göstermek için bugün evde kalmama izin verirdi.</p>

  <p>Oturma odasındaki enkazı gördüğüm sırada henüz merdivenlerin yarısındaydım. Buradan bakıldığında eve sanki bir grup vahşi hayvan girmiş; yastıkları ters yüz edip, bir koltuğu devirerek şimdi çatlak olan sehpanın üzerindeki tüm mumlukları tuzla buz etmişti. Şöminenin üstündeki fotoğrafların her biri yüzüstü yere düşmüştü. Tıpkı annemin, kanepenin arkasında duran masanın üzerine dizdiği okul fotoğraflarım gibi. Sonra bir de kitaplar vardı. Düzinelerce kitap. Annem kitaplığındaki tüm kitapları öfkeyle savurmuş olmalıydı etrafa. Şimdi yerde gökkuşağı şekerlemeleri gibi yatıyorlardı.</p>

  <p>Oda her ne kadar korkutucu görünse de son basamağa inip de krep yerine pastırma kokusu aldığım ana kadar midem bulanmamıştı.</p>

  <p>Bir aile olarak pek fazla geleneğimiz yoktu ama doğum günü sabahları yenen çikolatalı krepler bunlardan biriydi ve bu da unutmak isteyeceğimiz en son şeydi sanırım. Son üç yıldır Noel Baba için süt ve kurabiye bırakmayı; her 4 Temmuz, hafta sonu kamp yapmaya gideceğimize dair verdikleri sözleri ve hatta bazen de Aziz Patrick gününü kutlamayı unuttukları olmuştu ama doğum günü kreplerini unutmak mı? İşte buna pek inanasım gelmiyordu.</p>

  <p>Belki onları pişirmek istemeyecek kadar kızgındı bana. Belki de dün gece söylediğim şeyden dolayı benden nefret ediyordu artık.</p>

  <p>Mutfağa girdiğimde annemin sırtı bana dönüktü. Evyenin önündeki pencereden süzülen ışıktan gözlerimi korumak için ellerimi siper ettim. Koyu renk saçlarını ensesinde dağınık topuz yapmış, kırmızı sabahlığının tam yakasına değecek şekilde toplamıştı. Bende de aynı sabahlıktan vardı. Babam geçen ay Noel’de almıştı bunları bize. "Ruby’ın için yakut kırmızısı," demişti verirken de.</p>

  <p>Annem kendi kendine bir şarkı mırıldanarak bir eliyle tavadaki pastırmayı çeviriyor, diğeriyle de katladığı gazeteyi tutuyordu. Diline dolanan şarkı her neyse tempolu, neşeli bir şarkıydı. Bir an için tüm dileklerimin gerçekleştiğini düşündüm. Aylar süren öfke ve üzüntüden sonra sonunda yeniden o eski mutlu hâline kavuşmuştu.</p>

  <p>"Anne?" Bir kez daha yüksek sesle. "Anne?"</p>

  <p>Öyle hızlı döndü ki tavayı ocağın üzerinden devirdi ve neredeyse gri kâğıdı ocaktaki açık alevin üzerine düşürüyordu. Arkasına uzanıp ocağı hemen kapattığını gördüm.</p>

  <p>"Kendimi iyi hissetmiyorum. Bugün evde kalabilir miyim?"</p>

  <p>Tek bir kelime, tek bir göz kırpma bile... Çenesi çalışıyor, dişlerini sıkıyorsa da ben mutfak masasına oturana dek ağzından tek kelime çıkmamıştı. "Sen... sen buraya nasıl geldin?"</p>

  <p>"Başım çok kötü ağrıyor. Midem de fena," dedim dirseklerimi masaya koyarak. Sızlanmamdan hoşlanmadığını biliyordum ama yanıma gelip beni bir kez daha kolumdan tutacak kadar nefret ettiğini hiç düşünmemiştim.</p>

  <p>"Sana buraya nasıl geldiğini sordum, genç bayan. Adın ne?" Sesi tuhaftı. "Nerede yaşıyorsun?"</p>

  <p>Cevap vermediğim her saniye kolumu daha da sıkıyordu. Bu bir şaka olmalıydı, değil mi? Yoksa o da mı hastaydı? Bazen soğuk algınlığı ilaçları annemde komik etkiler yaratırdı.</p>

  <p><i>Komik etkiler,</i> diye düşündüm. Korkunç etkiler değil.</p>

  <p>"Bana adını söyleyebilir misin?" diye tekrarladı.</p>

  <p>"Ahh!" diye bağırdım kolumu kurtarmaya çalışırken. "Anne, neyin var senin?"</p>

  <p>Beni masadan çekerek zorla ayağa kaldırdı. "Ailen nerede? Bu eve nasıl girdin?"</p>

  <p>"Anne, anneciğim, neden..."</p>

  <p>"Kes şunu," dedi birden. "Bana öyle seslenmeyi bırak!"</p>

  <p>"Sen neden...?" Sanırım başka bir şey söylemeye çalışmıştım ama o beni garaja açılan kapının önüne sürükledi. Ayaklarım ahşaba sürtünüyor, tenim yanıyordu. "Sen... Senin neyin var?" diye haykırdım. Elinden kurtulmaya çalışırken yüzüme bile bakmıyordu. Sırtımı garaj kapısına yaslayana dek devam etti.</p>

  <p>"Bunu ister kolay istersen de zor yoldan yapabiliriz. Kafanın karışık olduğunu biliyorum ama seni temin ederim ki ben annen değilim. Bu eve nasıl girdin bilmiyorum ve açıkçası bilmek istediğimden de emin değilim..."</p>

  <p>"Ben burada yaşıyorum!" dedim. "Ben burada yaşıyorum! Ben <i>Ruby</i>'yim!"</p>

  <p>Bana yeniden baktığında annemi annem yapan şeylerin hiçbirini göremedim gözlerinde. Güldüğü zaman gözlerinin çevresinde oluşan kırışıklıklar gitmişti. Çenesini bir sonraki sözcüklere saklayarak sımsıkı kapamıştı şimdi. Bana baktığında <i>beni</i> görmüyordu. Görünmez değildim ama Ruby de değildim artık onun için.</p>

  <p>"Anne." Ağlamaya başladım. "Çok üzgünüm, kötü bir çocuk olmak istememiştim. Çok üzgünüm, çok! Lütfen, sana söz veriyorum, uslu duracağım. Bugün okula gideceğim ve hasta olmayacağım ve odamı da hep toplayacağım. Çok üzgünüm, lütfen beni hatırla. <i>Lütfen</i>!"</p>

  <p>Bir elini omzuma, diğerini de kapının koluna koydu. "Kocam bir polis memuru. Evine dönmene yardımcı olacaktır. Sen burada bekle ve hiçbir şeye dokunma."</p>

  <p>Kapı açıldı ve ocak ayının ortasında buz gibi bir yerde buldum kendimi. Kirli ve benzin lekeleriyle dolu beton zeminde yuvarlanarak annemin arabasına çarpmadan önce toparlanmayı başardım. Arkamdan kapanan kapının ve kilidin sesini duydum. Karanlık garajın dışında öten kuşların sesi kadar net gelmişti kulağıma annemin babama seslenişi.</p>

  <p>Benim için ışığı açmaya bile tenezzül etmemişti.</p>

  <p>Dizlerimin üzerinde, soğuktan acıyan ellerime aldırış etmeden emeklemeye başladım. Kapıya doğru el yordamıyla ilerledim. Kapı kolunu tuttuğumda bir yandan açmak için uğraşıyor, diğer yandan da hâlâ bunun büyük bir doğum günü şakası olduğunu düşünüyordum. Öyle olmasını umut ederek deliler gibi dua etmeye başladım. İçeri girdiğimde masada bir tabak dolusu çikolatalı krep olacak ve babam da hediyelerimi getirecekti. Belki, belki yan odanın o hâline rağmen dün gece olanlar hiç yaşanmamış gibi davranabilirdik.</p>

  <p>Kapı kilitliydi.</p>

  <p>"Özür dilerim!" diye bağırıyordum kapıya yumruklarımı indirirken. <i>"Anne, çok özür dilerim! N'olur</i>!"</p>

  <p>Bir dakika kadar sonra babam göründü. Yapılı bedeni içeriden gelen ışıkla belirginleşmişti. Onun omzunun ardından annemin kıpkırmızı olmuş yüzünü gördüm. Babam ona gitmesini söyleyerek lambayı yakmak üzere uzandı.</p>

  <p>"Baba!" dedim beline sarılarak. Bana engel olmadı ama karşılığında aldığım yalnızca yumuşak bir sırt sıvazlamaydı.</p>

  <p>"Güvendesin," dedi bana o her zamanki yumuşak, derin sesiyle.</p>

  <p>"Baba... annemde bir gariplik var," diye konuşmaya başladım. Akan yaşlar yanaklarımı yakıyordu. "Ben kötü bir çocuk olmak istememiştim! Onunla konuşmalısın, olur mu? O... o..."</p>

  <p>"Biliyorum, sana inanıyorum."</p>

  <p>Bunu dedikten sonra ellerimi dikkatlice üniformasının üzerinden ayırdı. Beni basamaklara yönlendirdi ve ikimiz de annemin bordo arabasına bakacak şekilde oturduk. Ona, mutfağa girdiğim andan sonra olanları tek tek anlatırken o cebinde bir şeyler arıyordu. Sonra cebinden bir not defteri çıkardı.</p>

  <p>"Babacığım," diye denedim yeniden ama o dokunmamı istemiyordu. Pekâlâ, anlamıştım, <i>dokunmak yok.</i> Bu tarz şeyler yaptığını daha önce de görmüştüm; onunla işe gittiğim günlerde merkezde de tıpkı böyle davranırdı. Konuşma şekli, ona dokunmama izin vermeyişi... Bir başka çocuğa da böyle davrandığını görmüştüm daha önce ama onun morarmış bir gözü ve kırık bir burnu vardı. Bir yabancıydı.</p>

  <p>İçimde yeşeren tüm umutlar bir anda paramparça oldu.</p>

  <p>"Anne ve baban sana kötü bir çocuk olduğunu mu söylüyorlardı?" diye sordu konuşmaya başladığında. "Evi bu yüzden mi terk ettin? Sana zarar vereceklerinden korktuğun için mi?"</p>

  <p>Oturduğum yerden kalktım. <i>Benim evim burası!</i> Sesimi duyurmak için çığlık çığlığa bağırmak istiyordum. <i>Benim anne ve babam sizsiniz!</i> Dilim tutulmuştu sanki.</p>

  <p>"Benimle konuşabilirsin," dedi yavaşça. "Sana kimsenin zarar vermesine izin vermem. Bana yalnızca ismin gerek. Sonra birlikte merkeze gidip birkaç telefon görüşmesi yapar ve..."</p>

  <p>Acaba söylediklerinin hangi kısmı beni dayanamayacağım o noktaya sürüklemişti bilmiyordum ama kendimi durdurmaya fırsat bulamadan yumruklarımı ona sallamaya başladım. Sanki aklını başına getirebilecekmişim gibi. "Ben senin çocuğunum!" diye çığlıklar atıyordum. "Ben <i>Ruby</i>'yim!<i>"</i></p>

  <p>"Sakinleşmelisin, Ruby," dedi beni bileğimden yakalayarak. "Her şey yoluna girecek. Merkezi, gitmeden önce arayacağım."</p>

  <p>"Hayır!" diye haykırdım. "Hayır!"</p>

  <p>Beni üzerinden uzaklaştırarak yeniden kapıya yöneldi. Tırnaklarımı eline geçirdiğimde acıyla homurdandı. Kapıyı arkasından kapatırken bana bir kez olsun dönüp bakmadı bile.</p>

  <p>Garajda tek başıma öylece kalakalmıştım. Mavi bisikletimden birkaç adım ilerideydim sadece. Onlarca kez kamp yaptığımız çadırdan, üzerinde kolumu kırmaktan son anda kurtulduğum kızaktan... Garajın ve evin her yeri anılarımla doluydu ama annemle babam... Onlar bu parçaları bir türlü birleştiremiyorlardı. Gözlerinin önünde duran tamamlanmış yapbozu bir türlü göremiyorlardı nedense.</p>

  <p>Ama sonunda oturma odasındaki fotoğraflarımı görmüş ya da odama çıkmış olmalılardı ki seslerini işittim.</p>

  <p>"...o Ruby denen kız benim çocuğum falan değil!" diye bağırıyordu annem. Büyükannemle konuşuyordu, öyle olmalıydı. Büyükannem onu hizaya sokardı. "Benim çocuğum yok! Benim değil... zaten onları aradım bile o yüzden sakın... <i>durdurmaya kalkma! Deli değilim</i> ben!"</p>

  <p>Saklanmak zorundaydım. Beni polis merkezine götürmesine izin veremezdim ama yardım istemek için 911’i de arayamazdım. Biraz beklesem kendi kendilerine düzelirler miydi acaba? Annemin arabasıyla duvar arasında kalan dar boşluktan geçerek garajın diğer ucundaki büyük kolilerin yanına yöneldim. Bir, belki iki adım sonra en yakındaki kolinin içine girip üzerime içindeki battaniyeleri örtecektim. Önce garaj kapısı açıldı.</p>

  <p>Fakat hepsi değil, sadece araç yolundaki karı, çimenleri ve karanlık bir üniformanın yarısını görebilecek kadar. Beni kör eden o beyaz ışık karşısında hemen gözlerimi kısıp bir elimi siper ederek önümdekileri görmeye çalıştım. Başım zonklamaya başlamıştı işte yeniden, hem de öncekinden katbekat daha şiddetli bir şekilde.</p>

  <p>Koyu renk üniformalı adam karın üzerinde eğildiğinde yüzündeki güneş gözlüğünü gördüm. Onu daha önce hiç görmemiştim. Zaten babamın karakolundaki tüm polis memurlarını nasıl tanıyabilirdim ki? Bu biraz yaşlı görünüyordu. Ve <i>daha sert,</i> diye düşündüğümü hatırlıyorum.</p>

  <p>Bana kendisine doğru gelmemi işaret ediyordu. "Sana yardım etmek için buradayız. Lütfen dışarı çık."</p>

  <p>Temkinli bir adım attım. Bir tane daha. Bu adam bir polis memuru, diyordum kendi kendime. Annem ve babam hasta ve yardıma ihtiyaçları var. Lacivert üniforması, yaklaştıkça daha koyu bir renge bürünmeye başlamıştı. Sanki yağmurdan ıslanmış gibi. "Annem ve babam..."</p>

  <p>Memur cümlemi tamamlamama izin vermedi. "Çık dışarı, tatlım. Şimdi güvendesin."</p>

  <p>Çıplak ayaklarım kara değene ve adam beni saçlarımdan tutarak sürükleyene kadar üniformasının aslında siyah olduğunu anlayamamıştım.</p>

  <p class="img5"><img alt="3" src="../Images/3.jpg"/></p>

  <p>Sonunda kendime geldiğimde, arka koltuğun kıvrımlarından ve yapay limon kokulu deterjandan Betty’de olduğumu anladım.</p>

  <p>Araba çalışmıyor, yol ayaklarımın altımdan kayıp gitmiyordu. Ama anahtarlar kontağın üzerindeydi ve radyo da açık bırakılmıştı. Bob Dylan, hoparlörlerden "Forever Young"ın açılış cümlesini fısıldıyordu.</p>

  <p>Sonra bir anda şarkı kesilerek yerini DJ’in telaşlı sesine bıraktı.</p>

  <p>".. <i>.kesinti için üzgünüz."</i> Adam endişeli ve hırıltılı bir şekilde güldükten sonra devam etti. <i>"Sistem neden bunu seçti bilemiyorum. Şarkı çalınmaması gerekenler listesindeydi. Ah... ve evet, müziğe geri dönüyoruz. Şimdi çalacak olan parça Suffolk'tan Bill’e geliyor. Ve Animals'dan 'We Gotta Get Out of This Place'."</i></p>

  <p>Tek gözümü araladım ve oldukça başarısız bir oturma girişimiyle yeniden yerime çöktüm. Beynimdeki ağrı öyle kötüydü ki üstüme başıma kusmamak için dişlerimi sıkmam gerekmişti. Acının şakağımdaki kaynağına dokunmaya cesaret edene dek en az bir beş dakika geçmiş olmalıydı. Parmaklarım tenimin üzerindeki o düzensiz kabartıya gitti. Yarayı tutan her bir dikişi ayrı ayrı hissedebiliyordum.</p>

  <p><i>Chubs.</i></p>

  <p>Sağ kolumu önüme çektim. İşe yaramaz ve uykulu olduğundan diğer tarafa düştü. Kan yeniden akmaya başladığında uyuşukluğu yavaş yavaş geçmişti. Ancak sanki alevler içindeymiş de binlerce iğne saplanıyormuş gibi acıyordu. Ama acı iyiydi. Bedenimin geri kalanını o inatçı uykudan uyandırmıştı.</p>

  <p>Unutmama izin vermemişti.</p>

  <p>Gitmeliydim. Onlar geri dönmeden hemen gitmeliydim. Herhangi birinin yüzünü görme fikri kalbimi sıkıştırıyordu.</p>

  <p><i>Biliyorlar.</i></p>

  <p><i>Biliyorlar.</i></p>

  <p>İşte yeniden ağlamaya başlamıştım. Bundan gurur duymuyordum ama bir kez daha böyle bir şey yaşarsam tek parça hâlinde çıkamayacağımı da biliyordum.</p>

  <p>Ve ayak sesleri.</p>

  <p>"...bunun çok tehlikeli olduğunu söylüyorum sadece." Chubs. "Ondan kurtulmayı düşünsek iyi olur."</p>

  <p>"Bunu şimdi konuşmak istemiyorum." Liam’ın sesi tedirgindi.</p>

  <p>Kendimi doğrultmak için emniyet kemerlerinden birine  tutundum. Sürgülü kapı ardına kadar açık olduğundan birkaç irili ufaklı taşla çevrili minik bir ateşin çevresinde oturan Chubs ve Liam’ı net bir şekilde görebiliyordum. Hava kararmak üzereydi.</p>

  <p>"O hâlde ne zaman konuşacağız bunu?" diye sordu Chubs. "Hiçbir zaman mı? Ne yani, hiçbir şey olmamış gibi mi davranacağız?"</p>

  <p>"Zu yakında döner..."</p>

  <p>"Güzel!" diye bağırdı Chubs. "Güzel! Bu onun da kararı... Hep birlikte karar vereceğiz, sadece sen değil!"</p>

  <p>Liam’ın yüzü şimdi kıpkırmızı olmuştu. "Kahretsin, Chubs! Ne yapmamızı istiyorsun? Onu bir <i>çöp gibi</i> buraya mı bırakalım?"</p>

  <p>Evet, diye düşündüm. Tam olarak yapmanız gereken bu. Onlara bunu söylemek için tam orta koltuğa doğru hareketlenmiştim ki Chubs ona dokunmadan Liam’ı sırtüstü yere fırlattı. Liam ise hiç istifini bozmadan bir elini kaldırdı ve resmen arkadaşının ayağının altındaki yeri çekti. Chubs bir anda nefesi kesilerek kendini yerde bulmuş; bir şey söyleyemeyecek kadar şaşkın, bir süre öylece kalakalmıştı.</p>

  <p>Liam da aynı şekilde, yumruklarını gözlerinin üstüne siper ederek yerde yatıyordu.</p>

  <p>"Neden bize bunu yapıyorsun?" diye sordu Chubs. "Yakalanmak mı <i>istiyorsun</i> yoksa?"</p>

  <p>"Biliyorum, biliyorum," dedi. "Bu benim suçum. Daha dikkatli olmalıydım..."</p>

  <p>"Neden bana <i>söylemedin</i> ki?" diye devam etti Chubs. "Başından beri biliyor muydun yoksa? Neden yalan söyleme gereği duydun? Sen gerçekten eve gitmek istiyor musun? Yoksa-?"</p>

  <p><i>"Charles!"</i></p>

  <p>Adı dudaklarımdan çıkarken sesim çatallaşmıştı. Benim sesime benzemiyordu çıkan ses ama çocuklar beni hemen tanımıştı. Chubs’ın yüzü, minivanın ısınmış kapısına tutunup ayakta duran hâlime döndüğünde biraz olsun sakinleşmiş gibiydi. Liam hemen ayağa kalktı.</p>

  <p>"Ben gideceğim, o yüzden... o yüzden daha fazla kavga etmenize gerek yok. Tamam mı?" dedim. "Yalan söylediğim için üzgünüm. Gitmem gerektiğini biliyordum ama eve dönmenize yardım etmek istedim çünkü siz de bana yardım etmiştiniz ve evet, çok üzgünüm. Çok, çok özür dilerim..."</p>

  <p>"Ruby," dedi Chubs. Ben durmayınca bu defa yüksek sesle tekrarladı. "Ruby! Ah, Tanrı aşkına... biz Siyah Betty'den bahsediyorduk, senin Turuncu kafandan değil."</p>

  <p>Duyduklarım karşısında donup kalmıştım. "Ben...düşündüm ki... beni burada bırakmak isteyebileceğinizi anlıyorum..."</p>

  <p>"Ne?" dedi Liam dehşete düşmüş bir ifadeyle. "Radyoyu, kendine geldiğinde seni <i>bırakmadığımızı</i> anlaman için açık bıraktık."</p>

  <p>Ah Tanrım, bu söylediği beni daha da çok ağlatmıştı işte.</p>

  <p>Bir kız ağlamaya başladı mı pek az şey bir erkekten daha az işe yaramaz olabilir. Şimdi karşımda onlardan ikisi dikiliyor olsa da bana bakmak yerine çaresizce birbirlerine bakmaktan başka bir şey yapamamışlardı. Chubs ve Liam tuhaf tuhaf durmaya devam ediyorlardı ki Chubs sonunda uzanıp sanki bir köpeğin başını okşar gibi başımı okşamaya başladı.</p>

  <p>"Gerçekten Yeşil olmadığın için senden kurtulmak istediğimizi mi sandın?" Liam sanki bunu anlamakta zorlanıyor gibiydi. "Yani, elbette bunu anlatacak kadar bize güvenmemenden çok hoşlanmadım ama bu sonuçta senin sırrındı."</p>

  <p>"Size güvendim, gerçekten," dedim. "Ama kendimi zorla kabul ettirdiğimi ya da sizin zihninizi manipüle ettiğimi düşünmenizi istemedim. Benden korkmanızı istemedim."</p>

  <p>"Pekâlâ, ilk olarak?" diye başladı Liam. "Neden bizle kalmak için bir Jedi zihin oyunu yaptığını düşünelim ki? Bu durumu oyladık ve <i>sana</i> ne istediğini sorduk. İkincisi, Tanrı’nın yeşil dünyası aşkına Turuncu olmakta ne var ki?"</p>

  <p>"Bilemezsiniz..." <i>Neler yapabileceğimi.</i></p>

  <p>"Kesinlikle," dedi Chubs hemen. "Bir fikrimiz yok ama biz de pek normal sayılmayız, değil mi? İnsanların zihinlerine giriyorsun demek. Biz de insanları birer oyuncak gibi fırlatabiliyoruz. Zu bir defasında sadece yanından geçerken bir havalandırma ünitesini patlatmıştı."</p>

  <p>Bu aynı şey değildi; anlamıyorlardı.</p>

  <p>"Ben bunu sizin gibi kontrol edemiyorum," dedim. "Ve bazen bazı şeyler yapıyorum, çok kötü şeyler. Görmemem gereken şeyler görüyorum. İnsanları olmadıkları şeylere çeviriyorum. Bu korkunç bir şey. Birinin zihnine sızdığımda kendimi bir bataklıkta gibi hissediyor; kurtulmak için ne kadar çırpınırsam çırpınayım o kadar derine batıyor, o kadar zarar veriyorum."</p>

  <p>Chubs tam bir şey söyleyecekti ki durdu. Liam yüzlerimiz aynı hizada olsun diye yanıma eğildi. Öyle yakındı ki alınlarımız birbirine değecekti neredeyse. "Seni istiyoruz," dedi elleri ensemi tutmak üzere saçlarımın arasından kayarken. "Seni dün de istiyorduk, bugün de istiyoruz, yarın da isteyeceğiz. Bunu değiştirmek için yapabileceğin hiçbir şey yok. Korkuyorsan ve şu çılgın yeteneğini nasıl kontrol edeceğini bilmiyorsan o zaman anlamana yardım edebiliriz ama sakın, bir an için bile, seni öylece terk edeceğimizi düşünme."</p>

  <p>Devam etmeden önce gözlerinin içine bakmamı bekledi. "Kaçak Çocuk'un Turuncu olabileceğini söylediğimde bu yüzden mi öyle davrandın? Bu yüzden mi onu bulmak istiyorsun? Yoksa sadece büyükannene mi ulaşmaya çalışıyorsun? Çünkü sebebi ne olursa olsun seni oraya götüreceğiz, tatlım."</p>

  <p>"Her ikisi de," dedim. Her ikisini istemekte ne kötülük vardı?</p>

  <p>Ağlamıyordum artık ama ciğerlerim yapış yapış ve ağırdı. Tek bir nefes bile işkence gibi geliyordu. Beynimin neden böyle durgun olduğunu bilmiyordum fakat üzerinde de pek düşünmemeye çalışıyordum. Liam da Chubs da bana ellerini uzattıklarında kollarına girip çıtırdayan ateşin önüne geldim.</p>

  <p>"Neredeyiz?" diye sordum sonunda.</p>

  <p>"Kuzey Carolina ile Büyük Dismal Bataklığı arasında bir yerdeyiz. Yani öyle umuyorum," diye açıkladı Liam. Sırtımdaki eli şimdi daireler çiziyordu. "Güneydoğu Virginia. Artık kendine geldiğine göre gidip Zu’ya bakmalıyım. Siz ikiniz beni burada bekleyin, tamam mı?"</p>

  <p>Chubs başıyla onayladı ve Liam’ın gidişini sessizlik içinde izledik. Sonra bana döndü. "Ruby," diye başladı ciddi bir ses tonuyla. "Bana başkanın kim olduğunu söyler misin?"</p>

  <p>Göz kırptım. "Peki, sen bana bunu neden sorduğunu söyler misin?"</p>

  <p>"Ne olduğunu hatırlıyor musun?"</p>

  <p>Hatırlıyor muydum? Çok bulanık ve çarpıtılmış bir anıydı. Sanki başka birinin rüyasına bakıyor gibiydim. "Öfkeli adam," dedim. "Tüfek. Ruby’nin kafası. Ah."</p>

  <p>"Kes şunu, ben ciddiyim!"</p>

  <p>Yeniden alnımdaki dikişe dokunduğumda hafifçe irkildim. "Sesini alçaltabilir misin? Kafam patlayacakmış gibi de."</p>

  <p>"Evet, pekâlâ, hepimizin ödünü patlattığın için bu kadarını hak ettin. Al, şunu iç," dedi bana dibinde az biraz su kalmış şişeyi uzatırken. Suyun bayat ya da ılık olmasının bir önemi yoktu; tek yudumda bitirdim. "Babam genelde kafa yaralanmalarının gerçekte olduğundan çok daha kötü göründüğünü söylerdi hep ama ben gerçekten nalları dikeceğini düşündüm."</p>

  <p>"Dikişler için teşekkürler," dedim. "Biraz Frankenstein’a benziyorum ama bunu hak ettim sanırım."</p>

  <p>Chubs tuhaf bir şekilde iç çekti. "Frankenstein, canavarı <i>yaratan</i> doktorun adı, canavarın değil."</p>

  <p>"Bir defalığına da olsa takılmadan edemiyorsun, değil mi?"</p>

  <p>"Bu konuda benimle uğraşma. Klasik edebiyatı bilmeyen sensin."</p>

  <p>"İlginç, bu kitabın Thurmond'un kütüphanesinde olduğunu hatırlamıyorum." Bunu söylerken kulağa bu kadar sert gelmesini amaçlamamıştım. Fakat insana, on yaşındaki bir çocuğun eğitim seviyesinde olduğunun hatırlatılması pek de hoş olmuyordu doğrusu.</p>

  <p>Derin bir iç çekip özür dileyen bir ifade takınmıştı en azından. "Sadece... ağır adımlarla git, tamam mı? Kalbim bu strese daha fazla dayanamayacak."</p>

  <p>Tüm bu süre boyunca, Chubs ve Liam beni ikna etmeye çalışırken beynim de bir yandan duyduğum konuşmayı anlamlandırmaya çalışıyordu. Betty'yi geride bırakma gerekliliği... Ne kadar korkunç da olsa anlayabiliyordum. PÖK askerleri ve takipçiler artık onu tanıyorlardı. Ancak sözlerinin altına gizlenmiş bir şeyler var gibiydi. Aralarında anlaşmazlığa yol açan bir şey. İçimden bir ses, bunun ne olduğunu tam olarak bildiğimi söylüyordu ama Liam’a soramazdım. O katıksız gerçeği istiyordum, süslenmiş hâlini değil. Bunu da yalnızca Chubs verebilirdi bana.</p>

  <p>Tereddüt ederek durdum. Çünkü ayağının dibinde, ikimizin arasında, Chubs’ın kitabı, yani <i>Watership Down</i> duruyordu. Kitabı gördüğüm an, okuduğum ilk günden beri beni öfkelendiren o tek satır geldi yine aklıma.</p>

  <p><i>Tavşanlar onurlarını her şeyin üzerinde tutmalı ve her şeyden öte kaderlerini kabullenecek iradeye sahip olmalıdır.</i></p>

  <p>Kitapta tavşanlar, insanlardan yemek alan ve karşılığında aralarından birkaçının aynı insanlar tarafından öldürülmesine müsaade eden bir tavşan sürüsü ile karşılaşır. Bu tavşanlar, sistemle mücadele etmeyi bırakmışlardır. Çünkü özgürlük savaşını kaybetmek ve parmaklıklar üzerlerine kapanmadan önceki hayatlarını unutmak, dünyada sığınacak yer ve yiyecek bulabilmek için savaşmaktan daha kolaydır. Aralarından bazılarının feda edilmesinin, çoğunluğun geçici bir süre rahat etmesine değeceğini düşünürler.</p>

  <p>"Hep böyle mi olacak?" diye sordum bacaklarımı göğsüme çekip yüzümü yaslayarak. "East River’ı bulup yardım alsak dahi hep bir köşeden çıkıp gelecek bir Bayan Jane olacak, öyle değil mi? Sence buna değer mi?"</p>

  <p><i>Kaderi kabullenecek irade.</i> Bizim durumumuzda kader, ailelerimizi bir daha asla görmemekti. İçine saklanmaya çalıştığımız dünyanın her bir karanlık deliğinden bulunup çıkarılmaktı. Bir şeyler olmalıydı, böyle yaşayamazdık. Böyle yaşamak için doğmamıştık.</p>

  <p>Avcunu başımın üzerine indirdiğini hissetsem de düşüncelerini toplaması birkaç dakikasını aldı.</p>

  <p>"Belki bizim açımızdan hiçbir şey değişmeyecek," dedi. "Ama değişmesini sağlayacak küçücük bir ihtimal de olsa ona yakın olmak istemez miydin?"</p>

  <p class="img5"><img alt="3" src="../Images/3.jpg"/></p>

  <p>Beni sakinleştiren, kamp ateşinin dumanı mı yoksa boş olup olmadığını kontrol etmek için yakındaki bir kamp alanına giden Zu'nun ani dönüşü müydü bilemiyordum. Kollarını bana sardığında çocuklar da Betty'deki yemeklerden arta kalanları toplamaya başladılar.</p>

  <p>"Demek ipucunu da öyle buldun," dedi Liam. "Bir anının içinde mi gördün?"</p>

  <p>Başımı salladım. "Pek de etkileyici değil, değil mi?"</p>

  <p>"Hayır, <i>hayır...</i> Öyle bir şey demek istemedim," dedi Liam ve hemen ekledi: "O çocuğun zihninin içi neye benziyor diye düşündüm de... Sanırım timsahlarla dolu bir bataklıktan farksızdır. Korkunç olmalı."</p>

  <p>"Gerçekten hoşlandığım bir insanın beynine girmek kadar kötü değil," dedim.</p>

  <p>"Yaptın mı?" diye sordu Chubs neredeyse on dakikalık sessizlikten sonra. O sırada Liam, Betty’nin anahtarıyla elindeki meyve ve çorba konservelerini açmaya çalışıyordu.</p>

  <p>"Ne yaptım mı?"</p>

  <p>"Hiç bizim aklımıza girdin mi?" diye bitirdi cümlesini. Soruyu sorma şekli, uyku saatinde okunan masalın sonunu merak eden bir çocuğunkini anımsatmıştı bana. Hevesliydi. İlginç bir şekilde, gerçeği öğrenenler arasında en kötü tepkiyi Chubs’ın vereceğini düşünmüştüm hep.</p>

  <p>"Elbette girdi," dedi Liam konservenin kapağını açmak için uğraşırken. "Ruby artık bizden biri olduğuna göre hep aklımızda."</p>

  <p>"Ben onu demek istemedim," diye püfledi Chubs. "Sadece sisteminin nasıl işlediğini merak ediyorum. Daha önce hiçbir Turuncu'yla karşılaşmamıştım. Caledonia’da hiç yoktu."</p>

  <p>"Muhtemelen hükümet onları sildiği içindir," dedim ellerim kucağıma düşerken. "Thurmond'dakilere olan buydu."</p>

  <p>Liam panikle başını kaldırdı. "Ne demek istiyorsun?"</p>

  <p>"Orada bulunduğum ilk iki ya da üç sene boyunca her renkten çocuk vardı. Kırmızılar ve Turuncular bile," dedim. "Ama... kimse neden ya da nasıl olduğunu bilmiyor. Bazıları, sebep oldukları tüm sıkıntılar nedeniyle götürüldüklerini söylese de üzerlerinde yeni deneyler yapılacağı yeni bir kampa taşındıklarına dair dedikodular vardı. Bir sabah uyandık ve tüm Kırmızılar, Turuncular ve Sarılar gitmişti." Bu anlattıklarım, şu an bile en az o zamanki kadar korkutucu geliyordu kulağıma.</p>

  <p>"Peki ya sen?" diye sordu Chubs. "Sen götürülmekten nasıl kurtuldun?"</p>

  <p>"En başından beri bir Yeşil gibi davranarak," dedim. "PÖK askerlerinin Turunculardan nasıl korktuğunu görmüştüm ve beni sınıflandıracak testi yapan bilim insanının zihniyle oynadım." Kelimelerin devamını getirmekte zorlanıyordum. "O çocuklar... onlar öyle berbat durumdaydı ki... Belki yeteneklerine kavuşmadan önce de böylelerdi, bilmiyorum. Belki de bu yüzden kendilerinden nefret ediyorlardı, korkunç şeyler yapıyorlardı."</p>

  <p>"Ne gibi?" diye sordu Chubs.</p>

  <p>Ah Tanrım, işte bu konuda konuşamazdım. Fiziksel olarak imkânsız gibiydi. PÖK askerlerinin üzerinde uyguladıkları yüzlerce zihin oyunundan bahsedemezdim. Bir Turuncu, askerlerden birine önüne çıkan tüm askerleri tek tek vurmasını söylediği için Mess Hall'ün yerlerini fırçayla temizlemek zorunda kaldığımızdan da. Midem bulanmaya başlamıştı. Kanın o metalik tadını alabiliyordum neredeyse. Tırnaklarımın arasına giren o pıhtılaşmış kan parçalarını acı içinde oradan söküp atmak için ellerimi ne çok yıkadığımı dün gibi hatırlıyordum.</p>

  <p>Chubs ağzını açacaktı ki Liam onu susturdu.</p>

  <p>"Sadece kendimi korumak zorunda olduğumu anlamıştım."</p>

  <p>Gerçekten ben de Turunculardan korkuyordum. Bir terslik vardı onlarda. Bizde. Sanırım beyinlerinin içinde dolaşan o tükenmek bilmez konuşmalar, diğer insanların duygu ve düşünceleriydi buna sebep olan. Zamanla bunlardan bazılarını nasıl engelleyeceğinizi öğreniyordunuz elbette. Kendi zihninizle diğerlerininkinin arasına ince bir duvar örmeyi. Ama bunu, onların zehirli düşünceleri sizinkileri kirletmeden yapamıyordunuz işte. Bazıları o kadar uzun süre kendi zihinlerinin dışında yaşıyorlardı ki sonunda geri dönmek zorunda kaldıklarında birtakım işlev bozuklukları gösteriyorlardı.</p>

  <p>"İşte şimdi anlıyorsunuz," dedim, "Beni aranıza almanın nasıl büyük bir hata olduğunu."</p>

  <p>Zu, bu sözüme sinirlenmiş gibi başını iki yana sallıyordu. Chubs gözlerini ovuşturarak ifadesini gizlemişti. Gözlerimin içine bakabilen bir tek Liam vardı. Ve orada ne tiksinti, ne korku, ne de hissetmeye hakkı olduğu binlerce kötü duygudan birini gördüm. Yalnızca anlayış doluydu bakışları.</p>

  <p>"Sen olmasan şu an nerede olacağımızı düşünmeye çalış, tatlım," dedi usulca. "Belki o zaman ne kadar şanslı olduğumuzu anlarsın."</p>
</body>
</html>
