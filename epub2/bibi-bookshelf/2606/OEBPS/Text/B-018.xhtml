<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img3"><img src="../Images/6.jpg" width="600" height="120"/></p>

  <h2>ON SEKİZ</h2>

  <p>GÖZLERİM KAPALI OLSA DA OLANLARI TAHMİN EDEBİLİYORDUM. Göz bebeklerinin önce küçülüp sonra da nasıl kırılgan ve kocaman bir hâl alarak büyüdüğünü. Tıpkı bir emir bekler gibi.</p>

  <p>Liam’ın zihni flu renkler ve ışıklardan oluşuyordu. Bir an, bir kadının elinden tutan, iş tulumları içindeki sarışın, genç bir çocuğun yanındaydım. Bir sonrakinde yumuşak bakışlı ve güçlü kolları olan bir adam motoru işaret ederken ben de eski arabanın ön tamponunu ayarlıyordum. Burnuna yumruk attığımda geriye fırlayan çocuğu görüp çevremizdeki kalabalığın beni destekleyen seslerini işittim. Üst ranzadan sarkan Chubs’ın ince bacaklarına baktım. Sonra kendimi, Siyah Betty’nin önünde narin ve aç görünen Zu'nun arka koltuğa binişini izlerken buldum.</p>

  <p>Sonra kendimi gördüm.</p>

  <p>Koyu renk saçlarıma vuran güneş ışığı ile yolcu koltuğunda başımı aptalca sallarken gördüm kendimi. Böyle görünebileceğimi bilmiyordum.</p>

  <p>Hayır.</p>

  <p>Hayır.</p>

  <p><i>Hayır! Görmek istemiyorum...</i></p>

  <p>Uzanıp yüzüne bir tokat indirdim. Sesi ağaç dalları arasında yankılandı. Elimdeki acı hızla koluma ve göğsüme yayıldı. Başka bir şey daha duydum. Bir <i>çıtırtı.</i> Kurumuş tavuk kemiğinin kırılmasına benzer bir çıtırtı. Bana vuran oymuş gibi yalpaladım. Aslında vurmuş olmasını dilerdim çünkü acı, ardından gelen şu baş döndürücü, yönümü bulamaz hâlimden kurtarabilirdi beni.</p>

  <p>Paniklemiştim. Thurmond'daki sayısız tecrübelerimden, bir bağlantıyı kırmanın en iyi yolunun bunu yavaş ve dikkatlice yapmak olduğunu biliyordum. Bizi birbirimize bağlayan görünmez bağları teker teker sökmeliydim. Sam'le de tam olarak böyle olmamış mıydı? Yanlış bir dokunuşum ve bir anda şiddetle ve hızla geri çekilişim sonucunda, zihninde bana ait olan her şeyi söküp atmıştım.</p>

  <p>Öyle değil mi?</p>

  <p><i>Öyle değil mi?</i></p>

  <p>Kendimi ondan uzaklaştırdıkça acı da azaldı.</p>

  <p>"Ruby?"</p>

  <p>Neden hep bunu yapmak zorundaydım? Lanet olsun! Neden <i>bir seferliğine</i> kendime hâkim olamıyordum?</p>

  <p>Liam bana bakıyordu. <i>Bana bakıyordu,</i> benim içimden bakmıyordu. Afallamış bir hâlde olsa da bana odaklanmış gibiydi. Bakışlarım yanağında oluşmakta olan kırmızı ize kaydı.</p>

  <p>Doğru mu duymuştum? Benim adımı mı söylüyordu?</p>

  <p>"Ne oldu az önce böyle?" dedi boğuk bir gülüşle. "Sanki bir defans oyuncusu çarpmış gibi hissediyorum kendimi."</p>

  <p>"Kaydım..." Başka ne söyleyebilirdim ki? Gerçek dilimin ucundaydı ama eğer öğrenirse... eğer ona az önce ne yaptığımı öğrenirse...</p>

  <p>"Ben de cesurca durup seni tuttum mu?" Ayağa kalkmak için yakındaki ağaçtan destek alırken kıkırdıyordu. "Dersimizi aldık! Bir daha ki sefere kendini yerde bulursun, tatlım, çünkü ah, bayağı sert bir kafan var..</p>

  <p>"Üzgünüm," diye fısıldadım. "Çok, çok üzgünüm..."</p>

  <p>Liam gülmeyi bıraktı. "Yeşil... şaka yapıyorum, biliyorsun, değil mi? Yakalamaya çalıştığı kız tarafından yere serilmek de bir erkek için ne büyük gurur ama! Birkaç aşağılayıcı okul anısını canlandırmış olması dışında ben gayet iyiyim, gerçekten... ne oldu?"</p>

  <p><i>Ne konuştuğumuzu bile hatırlamıyorsun, değil mi?</i></p>

  <p>"Aman Tanrım," dedi birden benim hâlâ yerde olduğumu fark ederek. "Sen iyi misin? Bunu sormadığıma inanamıyorum. Canın yanıyor mu?"</p>

  <p>Uzattığı eli görmezden geldim. Bunun için henüz çok erkendi.</p>

  <p>"İyiyim," dedim. "Sanırım artık dönmeliyiz. Betty’nin kontağını açık bıraktın."</p>

  <p>Sesim sakin çıksa da içim yanıyordu. Oraya yerleşen, büyüyüp gelişerek bir ırmak gibi akan tüm umut bir anda kuruyup gitmişti. Bir hata yapmıştım ama o bunu bilmiyordu. Hiçbir zaman bilmezlerdi zaten.</p>

  <p>Bir dahaki sefer böyle olmayabilirdi. Dört ayak üstüne düşmüştüm; beni hâlâ hatırlıyordu. Ona ne yaptığımı anımsamasa da şansımın hep bu kadar yaver gideceğinin bir garantisi yoktu ne de olsa.</p>

  <p>Daha fazla dokunamazdık birbirimize. Kollarıma sürtünmemeliydi artık parmakları. Omuzları omuzlarıma değmemeliydi. Ne kadar sıcak ya da büyük olursa olsun elini de tutamazdım artık.</p>

  <p>Bu bile tek başına Kaçak Çocuk'u bulmam için yeterli bir sebepti. Bana yardım etmesi için ona yalvarmalıydım.</p>

  <p>"Evet... evet." Başını sallayarak onaylasa da bana yeniden baktığında alnını buruşturduğunu görmezden gelemedim. Yanımdan geçip elini bana uzatmasına izin vermediğim zaman kalbimi yiyip bitiren acıyı da.</p>

  <p>Mola yerinin ön tarafına geçerken birkaç adım önde yürüyordum. Önce çeşmelerden, sonra da minik çatıların altındaki gri bankların arasından geçtik. Köşeyi dönerken resmen koşuyordum artık. Aslında bir yanım, otomat makinelerinin önünde Chubs ve Zu'yu görmeyi bekliyordu. İçlerinde kalan son atıştırmalıkları almak için makineleri sallamaya çalışıyor olabilirlerdi.</p>

  <p>Ama beni bekleyen Chubs değildi. Zu olmadığı da kesindi.</p>

  <p>Koyu renk saçlar, daha da koyu renk gözler. Sağ gözünün altından başlayan yara izi saç çizgisine kadar devam eden ve yirmi beş yaşından büyük göstermeyen bir adam.Yaranın parlak pembe izi, başının o bölümünde saç çıkmasına müsaade etmemişti. Beynim yüzünün özelliklerini, sıkıcı bir yavaşlıkla teker teker analiz ediyordu. Yüzünü hafifçe kıvırıp o ince burnunu tiksintiyle yukarı kaldırışını izledim.</p>

  <p>Liam panikle adımı haykırdı. Attığı her adımda, betonun üzerinden yükselen titreşimleri hissedebiliyordum. <i>Kaç,</i> diye bağırmak istiyordum. <i>Ne yapıyorsun? Kaç!</i> Kırışık, mavi yağmurluğunun içindeki adama -takipçiye- döndüğüm anda yüzüme doğru yaklaşmakta olan tüfeğin kabzasını gördüm. Kafatasımı saran her bir düşünce yok olup gitmişti birden.</p>

  <p class="img5"><img alt="3" src="../Images/3.jpg"/></p>

  <p>Acı beni kör etmiş; göz kapaklarım kapalı olsa da bembeyaz bir ışık kaplamıştı göz bebeklerimi. Ama sadece düşmüştüm, baygın değildim. Adam beni gömleğimin önünden tutup çekmeye çalıştığında bacağımı savurup bileklerine isabet ettirdim. Homurdanarak yere düştü. Silahı da yakınlardaki bir çalılığa fırladı. Sağlam bir şeyle temas edene dek tekmeledim. Bunun yeterli olmayacağını biliyordum.</p>

  <p>Ayağa kalkmak için kendimi zorlasam da her yer deli gibi dönüyor; yeryüzü sanki ayağımın altından kayıyordu. Beynim zonkluyor; sağ gözümün üzerinden ılık bir şey akıyordu. Kan. O hafif tuzlu, metalik tadını alabiliyordum. Tıpkı Liam’ın elini kaldırıp adamı ileri fırlatan rüzgârını net bir şekilde hissettiğim gibi. Takipçi, piknik masalarının sert köşelerine çarptığı anda tek bir darbeyle kendinden geçmişti.</p>

  <p><i>Zu, Chubs, Zu, Chubs.</i> Aklım sadece onlardaydı. Bir elimi alnıma, silahın pürüzlü bir şekilde yardığı yere doğru götürdüm.</p>

  <p>Sonra ne olduğunu bilmiyorum. Biz ilerlerken beynim aradaki bazı saniyeleri atlıyor gibiydi. Bir an, Liam’ın beni kaldırmak için yardım etmek istediğini ama onu beceriksiz ve ağır ellerimle ittiğimi hatırladım.</p>

  <p><i>Kaç!</i> demeye çalışıyordum aslında. <i>Git buradan!</i></p>

  <p>"Ruby. <i>Ruby."</i> Liam dikkatimi çekmeye çalışıyordu çünkü o henüz önümüzde olanları görmemişti.</p>

  <p>Zu ve Chubs, Betty’nin dışında yerde oturuyorlardı. Elleri arkalarından kelepçelenmiş; ayakları uzun, sarı bir halatla bağlanmıştı. Başlarında duran kadın Bayan Jane'den başkası değildi.</p>

  <p>Onu ilk kez yakından görüyordum. En azından yanağındaki beni ve siyah çerçeveli gözlüklerinin arkasındaki çökük gözlerini görecek kadar yakından. Omuz hizasındaki koyu renk saçları nemden dalga dalga olmuştu. Cildiyse sanki yüzünün o sivri kıvrımlarının üzerine gerilmiş gibi duruyordu. Siyah gömleğini kot pantolonunun içine düzgünce sokmuş, sağlamlaştırmak için de siyah bir kemer takmıştı. Kemerinin üzerine takılı sayısız aleti ta olduğum yerden bile görebiliyordum. Turuncu kimlik tespit cihazı, bir şok tabancası, kelepçeler...</p>

  <p>"Merhaba Liam Stewart," dedi soğuk ve ipeksi aksanıyla.</p>

  <p>Yanımda yere sağlamca basan Liam, kollarını kadını fırlatmak ister gibi havaya kaldırdı. Kadınsa başıyla uzattığı kolunu işaret ederek, "Cık, cık, cık" dedi sadece. Ona baktığımda Zu'nun başına doğrulttuğu silahı gördüm.</p>

  <p>"Lee," diye haykırdı Chubs. Ama Zu'nun gözlerindeki bakış beni olduğum yere sabitlemişti.</p>

  <p>"Buraya gel," dedi kadın. "Ellerini başının üzerine koyup yavaşça... Hadi Liam. Aksi takdirde parmağımın tetiği çekmeyeceğinden emin olamam." Başını hafifçe yana yatırmıştı.</p>

  <p><i>Panik</i> diye düşündüm. <i>Panik düğmem</i> nerede? Sırt çantam ön koltuğun altında bir yerdeydi. Ona ulaşabilirsem, kapıya ulaşabilirsem...</p>

  <p>"Öyle mi?" dedi Liam. "Peki, bugünlerde bana ne kadar değer biçiyorlar? Üç hafta sonra bize yetişmiş olman, ücretinde kaç paralık bir kesintiye yol açacak acaba?"</p>

  <p>Yüzündeki gülümseme bir anlığına solsa da çok geçmeden öncekinden daha büyük bir sırıtışla konuşmaya başladı. "Hâlâ net bir iki yüz elli bin dolar edersin, tatlım. Kendinle gurur duymalısın. İlk seferinde bana ancak on bin kazandırmıştın."</p>

  <p>İşte şimdi öfkeden titremeye başlamıştı Liam. Konuşamayacak kadar sinirliydi. Nefesinin kesildiğini duyuyordum. Onun hakkında nasıl bu kadar çok şey bildiğini anladım birden. Bu, onu daha önce yakalayan kadındı.</p>

  <p>"Adın arananlar listesinde bir kez daha belirdiğinde, üstelik de böyle bir ödül konulduğunu öğrendiğimde, ne kadar şaşırdığımı tahmin bile edemezsin. Demek son görüşmemizden sonra başını bayağı bir belaya sokmuşsun."</p>

  <p>"Eh, sayılır," dedi Liam sertçe. "Elimden geleni yapıyorum."</p>

  <p>"Ama tatlım, nasıl aynı yere dönecek kadar aptal olabildin? Seni orada arayacağım aklına gelmedi mi?" Kadın başını bir yana yatırdı. "Arkadaşlarınız bana nereye ve neden gittiğinizi büyük bir hevesle anlattılar. Tabii özgürlükleri karşılığında. Demek Lake Prince ha?"</p>

  <p>Hissettiğim acı korkuya dönüşmüştü. <i>East River’ı bulursa...</i> Tanrım, olacakları hayal bile edemiyordum.</p>

  <p>Görünüşe göre Liam edebiliyordu. Parmaklarını başının üzerinden indirmemek için sıktığı yumrukları yüzünden eklemleri bembeyaz olmuştu.</p>

  <p>"Senin için bu kadar alabiliyorsam kim bilir bir <i>kamp</i> dolusu çocuk için ne kadar alırım!" dedi. "Sonunda bu parayla evime dönebilirim. O yüzden şimdiden teşekkürler. Bir memurun hastalıklı bir ülkeden gelen birini kabul etmesi için ne kadar çok para gerektiğini tahmin edemezsin."</p>

  <p>O sessiz geçen bir saniye, kulaklarımı sağır edecek kadar acı vermişti bana. Çünkü Liam’ın söyleyeceği bir sonraki cümleyi adım gibi biliyordum.</p>

  <p>"Hepsini bırakıp beni alabilirsin," dedi ellerini başının üzerinden indirmeden. "Sana sorun çıkarmayacağım."</p>

  <p><i>"Hayır!"</i> diye bağırdı Chubs. "Sakın..."</p>

  <p>Kadın bunu bir an bile düşünmedi. "Sence sana bir <i>iyilik </i>yapar mıyım? Hayır, Liam Stewart, hepinizi alacağım, hatta şu senin kızı bile... Pazarlık yapmadan önce onun durumunu bir oturup düşün istersen ha?"</p>

  <p>Liam’ın bakışları bana ve yüzümden süzülen kana kaydı. Bense öne doğru minicik bir adım atarken bile görüşümü kapatmamaya çalışıyordum.</p>

  <p>"Nereden geldiğini bilmiyorum küçük kız ama gideceğin yerin hiç de hoş olmayacağını garanti edebilirim."</p>

  <p><i>Ben oraya dönmeyeceğim.</i></p>

  <p>Hiçbirimiz dönmeyeceğiz. Tabii ben yardım edebilirsem.</p>

  <p>"Buraya gel," dedi. Bakışları bende, silahı Liam’ın üzerindeydi. "Önce sen, küçük kız. Seninle özel olarak ilgileneceğim."</p>

  <p>Liam’ın öfkeli nefes alış verişlerini ve kulağımdaki uğultuyu görmezden gelerek yavaş adımlarla yürümeye başladım. Bakışlarım Chubs'dan Zu’ya, oradan da kadının kendinden fazlasıyla memnun görünen suratına kaydı. Herkes beni izliyordu.</p>

  <p><i>Herkes öğrenecekti.</i></p>

  <p>Ve o andan sonra kimse beni yanında istemeyecekti.</p>

  <p>"Arkanı dön," diye bağırdı kadın. Bakışları, ortağının hâlâ yatmakta olduğu piknik masalarına kaydı. Dikkati bölündüğünde silahının üzerindeki ellerinin hafifçe gevşediğini görüp şansımı denemeye karar verdim.</p>

  <p>Dizimi göğsünün hemen altına gömdüm. Silah yere düştüğünde Liam’ın bana doğru iki adım attığını duydum ama her nasılsa ben ondan hızlı davranıyordum. Yüzümdeki kan hâlâ sıcaktı. Çenemden damlıyordu. Elim açıkta kalan boğazına gidip, onu Betty’nin kapısına yasladığımda kadının gözleri büyüdü. Bakışları bakışlarıma kenetlendiğinde artık ona sahip olduğumu biliyordum. Gözlerimin ardındaki acı söylüyordu bunu bana.</p>

  <p>Onun kafasının içine girmek, rahat bir nefes almak kadar kolaydı. Göz bebeklerinin önce küçülüp sonra normal boyutuna döndüğünü görmek, sanki biri beynimi bir dikenli telle sarmış ve her saniye biraz daha sıkıyormuş gibi hissettiriyordu.</p>

  <p>Göz ucumla şaşkınlıkla bana bakan Chubs’ı gördüm. Ayağa kalkmaya çalıştığı sırada onu ayağımla yere geri oturttum. Hayır. Kalkması güvenli değildi. Henüz.</p>

  <p>Kadın çevresine bakındı. Gözleri sonuna kadar açılmış ama odaklanmamıştı. Kulaklarımdaki vuruş da o zaman başladı. <i>Güm güm, güm güm, güm güm, güm güm, güm güm</i>... Atan onun kalbi miydi benimki mi bilmiyordum.</p>

  <p>"Silahını ona ver," dedim Liam’ın olduğu yeri başımla işaret ederek. Hareket etmeyince zihninin siyah gölgeleri arasına bunu yapışının görüntülerini serpiştirdim. Uzattığı eline bırakılan silah karşısında Liam’ın ne tepki verdiğine bakamıyordum.</p>

  <p>"Beni dikkatlice dinle," dedim. Kanın tadını alabiliyordum. "Arkanı dönüp otoyolun karşısına geçeceksin. Ve... ormana girip bir saat boyunca yürümeye devam edeceksin... sonra da orada oturup hareket etmeden bekleyeceksin. Ne kadar istesen de yemek yemeyecek... uyumayacak... ya da bir şey içmeyeceksin. Hareket etmeyeceksin."</p>

  <p>Bu hayali zihnine yerleştirmek, tam olarak bu düşünceyi ona benimsetmek giderek daha da zorlaşıyordu. Fakat ona tutunmakta zorlanmaktan kaynaklanmıyordu bu; kendi bilincimi kontrol etmekte zorlanıyordum.</p>

  <p>Bunu yapabilirsin, dedim kendi kendime. Daha önce kimsenin bunu bana öğretmemiş olması önemli değildi. Ya da hiç egzersiz yapmamış olmam. Sonuçta içgüdüsel bir şeydi bu. En başından beri biliyordum sanki.</p>

  <p>Gözlerimi kapatıp gözlerinin ardında biriken karanlık anıları ayırmaya çalıştım. Kendimi otoyolda bir elim direksiyonda, diğeriyle önümüzdeki mola yerini işaret ederken buldum. Arabayı çalıların arasına park ettikten sonra otoparktaki siyah arabaya yöneldim. Yağmurun ve çimenlerin kokusunu alarak bu anının içinde kaldım. Ta ki ortağının ateş etmeye hazır silahıyla arabaya ulaştığı ana kadar.</p>

  <p>Bu anıyı zihninden silmeye çalıştım. Bunu yaparken otoparkta, Siyah Betty’nin olduğu yerde havadan başka bir şey olmadığını hayal ediyordum. Anılarını Walmart'taki çocuklara ve East River hakkındaki sırrı açıkladıkları ana kadar takip ettim. Görüntüler, araba camından akıp giden yağmur damlaları gibi akıp gitti.</p>

  <p>"Şimdi bunu... bu olanları ya da herhangi birimizi hatırlamayacaksın."</p>

  <p>"Bu olanları hatırlamayacağım..." diye tekrarladı sanki kendi fikriymiş gibi.</p>

  <p>Boynunu bıraktım ama acım azalmadı. Bakışları biraz da olsa odaklanmıştı. Ama acı azalmadı. Topuklarının üzerinde aniden döndü ve terk edilmiş otoyola yöneldi.</p>

  <p>Acı azalmadı.</p>

  <p>Hayır, daha da arttı. Şakaklarımdaki bir damla ter omurgamdan aşağı süzüldü. Kan ter içinde kalmıştım. Saçlarım suratıma yapışmıştı. Gömleğim de aynı şekilde üzerime. Yere çöktüm. Bayılacaksam yere yakın olmak daha akıllıca olurdu.</p>

  <p><i>Tanrım, bayılmak istemiyorum. Bayılma. Sakın. Bayılayım. Deme...</i></p>

  <p>Liam’ın bir şey söylediğini işittim sanki. Ayakları görüş açıma girdiğinde hemen geri çekildim.</p>

  <p>"Yapma<i>..."</i> diye başladım. <i>Bana dokunma. Şimdi olmaz.</i></p>

  <p>Tuhaf olan, bayılmadan hemen önce gördüğüm son şeyin, eski asfalt, gökyüzü ya da Betty’nin panelindeki yansımam olmayışıydı. Işık saçan bir anımdı yalnızca. Birkaç gün önce, Liam sürücü koltuğunda Derek and the Dominos'un "Layla" isimli şarkısına eşlik ediyordu. O kadar içten söylüyordu ki Chubs bile kendini tutamayıp gülmüştü. Zu tam arkalarında, müziğin ritmine uyarak olduğu yerde dans ediyor, tüm bedeni elektrogitarla sallanıyordu. Ve o zaman, bir saniyeliğine bile olsa gülmek ve her şeyin iyi olacağını düşünüyormuş gibi davranmak ne kolaydı. Sanki onlardan biriymişim gibi davranmak.</p>

  <p>Artık bütün gerçekleri öğrendiklerine göre her şey bitmiş sayılırdı. Evet, her şey bitmişti ve onları bir daha asla geri kazanamayacaktım.</p>

  <p>Keşke panik düğmesini kullansaydım. Keşke Cate gelip beni alsaydı ve bu canavar hâlimi kabul edebilecek tek insan grubunun yanına götürseydi.</p>
</body>
</html>
