<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img3"><img src="../Images/6.jpg" width="600" height="120"/></p>

  <h2>OTUZ BİR</h2>

  <p>BENİ DALDIĞIM UYKUDAN UYANDIRAN,KADININ ŞEFKATLİ sesinden çok, soğuk suyun tenimde yarattığı ürpertiydi. "Bir şeyin yok," diyordu. "Ruby. İyi olacaksın." O küçük, tatlı saçmalıklarıyla kimi kandırdığını zannediyordu acaba?</p>

  <p>Biberiye kokusu geri dönmüş, burnumu aynı anda hem çok eski hem de yeni gibi gelen bir anıyla doldurmuştu. Hangisiydi acaba?</p>

  <p>Elini elimin üzerinde hissettiğimde, gözlerimi güneş ışığının altında kırpıştırarak açtım. Cate’in yüzünü, gözlerimdeki bulanıklığın ardından seçebiliyordum. Ayağa kalkıp odayı geçerek ince perdeleri kapattı. Bu işe yaramış olsa da hâlâ odaklanmakta güçlük çekiyordum. Parlak ve cilalı yüzeyler dikkatimi dağıtıyordu. Beyaz bir şifonyer, açık mor duvar kâğıtları, bir çalar saat, karşı duvarda bir ayna ve aynadaki yansımalarımız.</p>

  <p>"Gerçek mi bu?" dedim.</p>

  <p>Cate, tıpkı Thurmond’da yaptığı gibi yatağımın ucuna oturdu. Yalnız bu defa gülümsüyordu. Onun arkasında duran Martin ise komando pantolonu ve botlarıyla duvara yaslanmıştı. Bambaşka bir insan gibiydi. Onu ilk gördüğümde tanıyamamıştım. Yüzünün yuvarlaklığı gitmiş, gözleri iyice kafatasına gömülmüştü. Hatta elinde, ona yalnızca bir aptalın vermiş olabileceği bir silah bile vardı.</p>

  <p>"Maryland’in hemen dışındaki güvenli bir evdeyiz," dedi.</p>

  <p>"Lee?"</p>

  <p>"O da iyi ve bizimle."</p>

  <p><i>İyi falan değil,</i> diye düşündüm. <i>Senin yanında asla iyi olmaz.</i></p>

  <p>İçgüdüsel olarak ayağa kalkıp kaçmak istiyordum. Bitkinlik ve acı, tüm diğer duygularımı tüketmişti. Gözlerim odayı taramaya başladı. Duvardaki iki pencere, kapı dışındaki tek kaçış yoluydu. Camı kırabilirdim. Beynimin tek bir hamlesiyle Cate’i savuşturup Liam’ı yanıma alarak kimse fark etmeden buradan gidebilirdim. İşe yarayabilirdi bu.</p>

  <p>"Denemeye kalkma," dedi Cate bakışlarımı takip ederek. Kotunun arka cebinden metal bir şey çıkartarak hoparlör kısmını bana doğrulttu. "Beni geçsen bile aşağıdaki ajanların her biri bunlardan taşıyor. Olay Yatıştırma Mekanizmasıyla son karşılaşmanı hatırlayacak olursak onu dışarı çıkartıp gözlerinin önünde vururlarken ona pek bir faydan dokunamaz."</p>

  <p>İrkildim. "Yapamazlar..." Ama gözlerinden bunun gerçek olduğunu anlamıştım. Yaparlardı. Beni Thurmond'dan kaçırmak için birçok şeyi riske atmışlardı. Beni geri almak için takipçilerle karşılaşmışlardı. Rob'un zihninde, iddia ettikleri misyonlarına rağmen istedikleri çocukları ele geçirmek için birkaçını harcamaktan çekinmediklerini görmüştüm.</p>

  <p>"Bunu nasıl düşünürsün?" dedi Martin ters bir tavırla. "Seni aramak için ne kadar zaman harcadığı hakkında en ufak bir fikrin var mı?"</p>

  <p>Cate onu savuşturdu. Yeniden bana doğru eğildiğinde tişörtünün önüne sıçramış kan damlalarını gördüm. Koyu renk ve artık kurumuş olan kan damlalarını.</p>

  <p>Acıyla hatırladım olan biteni. "Chubs... Chubs’a ne oldu?"</p>

  <p>Cate bakışlarını ellerine indirdiğinde içimde bir şeylerin düğümlendiğini hissettim.</p>

  <p>"Dürüst olmak gerekirse," dedi. "Emin değilim. Onu götüren ajanlarla irtibat kurma şansımız olmadı ama hastaneye yetişmiş olduklarını biliyorum." Cate elimi tutmak için uzandı ama benim ona izin vermeye niyetim yoktu. Bu düşünce bile midemi altüst ediyordu. "Güvende. Sağlığına kavuşması için ellerinden geleni yapacaklar."</p>

  <p>"Bunu bilemezsin," dedim. "Kendin söylemiştin."</p>

  <p>"Ama buna inanıyorum."</p>

  <p>Ona tam inançlarının hiçbir şey ifade etmediğini söyleyecektim ki yeniden konuşmaya başladı. "Geçen ay boyunca seni aradım. Belki sonunda ortaya çıkarsın diye bu bölgeden ayrılmadım. Ruby, neredeydin sen? Nereye gittin? Sanki... sanki..."</p>

  <p>"East River," dedim doğrudan.</p>

  <p>Cate derin bir soluk aldı. Demek Birlik olanları duymuştu.</p>

  <p>"Ah, bu mükemmel işte," dedi Martin yaslandığı duvardan ayrılarak. Tüfeğinin kayışını omzuna atarak bana doğru yaklaştı. "Demek haftalar boyu poponun üzerinde oturup hiçbir şey yapmadın ha? Tahmin etmeliydim. Bense gerçek bir fark yaratmakla meşguldüm. Bir şeylerin parçasıydım."</p>

  <p>Bacağıma dokunacak gibi olduğu sırada bileğini yakaladım. Neler yaptığını kendi gözlerimle görmek istiyordum; eğitimini, çığlık atan öğretmenlerini. Anılarının en kuvvetlilerini kavrayarak zihnime yansıttım. Geleceğimize dair bir şeyler görmek istiyordum.</p>

  <p>Martin’in anıları sıcak katran gibiydi. Sonunda ben onun durduğu yerde durana kadar fokurdayıp şekil değiştirmeye devam ettiler. Elinde tuttuğu ağır paket şimdi benim elimdeydi. Parmaklarım ağırlığın altında ezilirken gözlerim yalnızca asansörün ekranında ilerleyen sayılardaydı: <i>11, 12, 13...</i> Her katı bir zil sesiyle geçerken sonunda <i>1</i>7. kata çıktık.</p>

  <p>Yanımdaki etek ceketli kıza sinsi bir bakış attım. Yüzü, yoğun bir makyajla kaplanarak olduğundan daha büyük gösterilmeye çalışılmıştı. Deri el çantasını yan tarafında bir kalkan gibi tutuyordu. Ancak onu indirdiği sırada ellerinin titrediğini fark edebildim.</p>

  <p>Benim üzerimde de bir FedEx üniforması vardı. Kendimi, asansör kapıları açıldığı sırada metalik yüzeylerinden Martin’in gözlerine yansıyan görüntüden seçebilmiştim.</p>

  <p>Bir çeşit ofis binasındaydık. Dışarısı karanlıktı ama içeride hâlâ çalışan insanlar vardı. Kendi bölmelerine sıkışmış, gözlerini bilgisayar ekranlarına kilitlemişlerdi. Ne ben durdum ne de yanımdaki kız. Yüzünde, ağır makyajını bozmaya başlayan bir ter tabakası görünce bir huzursuzluk hissettim.</p>

  <p>En büyük ofis, binanın en uzak ucundaydı ve ben de oraya doğru ilerliyordum. Onu içecek noktasında bıraktığımda kız derin bir nefes aldı. O, destek için oradaydı. Bu, asıl <i>benim</i> görevimdi.</p>

  <p>Ofisin kapısı kapalıydı ama buzlu camın arkasından birinin hatlarını seçebiliyordum. O hâlâ buradaydı. Ve Tanrıya şükür, yönetici asistanı da. Kadın elimdeki paketi görünce şaşkınlıkla baksa da tek yapmam gereken, eline hafifçe dokunmak olmuştu. Bakışları cam gibi berrak ve odaklanmamıştı. Onu ele geçirdiğimi biliyordum. Yaşlı kadın sandalyesinden kalkıp ofis kapısına yöneldi. Paketi masasının üzerine bıraktım.</p>

  <p>Ağırlıktan kurtulduğum anda, çalışma alanlarının arasından hızla geçip içecek bölmesinin önünde bekleyen kızla göz göze geldim. Başımla asansörleri işaret ettiğimde beni izledi. Isırdığı dudaklarıyla bir asansöre, bir ofis katına bakıp duruyordu.</p>

  <p>Yine de dışarı çıkana kadar aptalca bir şey yapmadı. Bizi kapıda bekleyen FedEx arabasına ve şoför koltuğunda oturan esmer adama koşar adımlarla yaklaştım. Kızın arkamda olmadığını fark ettiğimde arabanın kapısına varmıştım.Kız, mermer basamakların başında donup kalmıştı. Gözleri kocaman olmuş; yüzü, ayağının altındaki mermer kadar beyazlamıştı.</p>

  <p>Onları patlayıcı hakkında uyarmak için binaya dönecekti. <i>Zayıf.</i> Kelimeler hızla zihnimden geçiyordu. <i>Başından savarsan ölürsün. Birlik’i aldatırsan ölürsün.</i></p>

  <p>Oturduğum koltuğun altındaki silahı alıp cama eğildim. Ama ateş etmedim. Üst katlarda, tam olarak binanın 17. katında yaşanan patlamanın etkisiyle etrafa cam ve beton parçaları saçılmış, kız da bunların altında gözden kaybolmuştu.</p>

  <p>Martin’in eli yanımda duruyordu. Hareket etmeyi bırakmıştı. Sanırım onlardan biri olmak da bu demekti. Bizi çevirecekleri şey buydu. Onun zihnine şüphelerimi doğrulamak için girmiş ama ben bile bunu bu kadar kolay yaptığıma şaşırmıştım. Haftalar önce, ilk dışarı çıktığımızda onu defetmeyi başaramamıştım. Şimdiyse Martin’in tek yaptığı, bana dokunmak olmuştu ve bir anda tüm gücünü elinden almıştım. Hem de tek bir dokunuşla.</p>

  <p>Clancy iyi bir öğretmendi.</p>

  <p>Yeniden Martin’e bakarken tuhaf bir acıma duygusu hissettim ona karşı. Yapmak üzere olduğum şeyden ya da onu kullanacak olmamdan değil, güçlü ve kontrollü olmanın ne demek olduğunu bildiğini zannettiği için. Gerçekten hâlâ benden güçlü olduğunu sanıyordu. <i>Aptal.</i></p>

  <p>Parmağımı elinin üzerine yerleştirdim. Sadece tekini.</p>

  <p>"Adın ne?" dedim.</p>

  <p>Verdiği tepki paha biçilemezdi. Yanaklarında bir gram renk kalmamış; dudakları, doğru kelimeyi bulmak istercesine hareketlenmişti. Artık orada olmayan bir anıya ulaşmaya çalışıyordu.</p>

  <p>"Nerelisin?"</p>

  <p>Yüzündeki paniği görebiliyordum şimdi; gözleri yerlerinden fırlayacak gibiydi. Ama işim henüz bitmemişti.</p>

  <p>"Şu an nerede olduğunu biliyor musun?"</p>

  <p>Gözlerinin kenarlarında birikmeye başlayan yaşları gördüğümde neredeyse kendimi suçlu hissedecektim. <i>Neredeyse.</i> Ancak beni ne kadar çaresiz hissettirdiğini ve nasıl korkuttuğunu da hatırlamıştım. İşte o zaman daha fazlasını yapmadığıma pişman oldum. Zihnimin derinliklerinde bir plan oluşmaya başlamıştı. Sahiplenemeyeceğim kadar korkunç bir plan.</p>

  <p>"Bilmiyorum..." dedi sonunda. "Bilmiyorum..."</p>

  <p>"Belki o zaman gitmelisin," dedim donuk bir sesle.</p>

  <p>Bu görüntüyü onun zihnine şöyle bir sokmamla odadan fırlaması bir oldu. Korkutucu canavardan kaçıyordu.</p>

  <p>Cate, yüzünde anlaşılmaz bir ifadeyle arkasından baktı. "Etkileyici."</p>

  <p>"Davranışlarını düzeltmesi gerektiğini düşündüm," dedim. Sesim, tıpkı onun isteyeceği gibi soğuk ve duygusuzdu. Bu insanların talep ettikleri zalimliği bilecek kadar şey görmüştüm ve bana ihtiyaçları olduğunu söylemelerini istiyordum. "Artık birlikte daha fazla zaman geçireceğimize göre."</p>

  <p>Cate başını eğerken açık sarı saçları omuzlarına düştü ama söylediğimi inkâr da etmedi. Buraya hapsolmuştuk. Liam’ın teklifini kabul etmişti.</p>

  <p>"Zaten en başından beri ortada yapılacak bir seçim yoktu," dedim. "Sonunda beni getirmek zorunda kalacaktın."</p>

  <p>"Direniş için önemlisin." Cate elini kaldırmış ama yüzüme değdirmeden önce vazgeçip yeniden indirmişti. Akıllı kadın. Yapabileceklerimi biliyordu. "Bunu kendi kendine anlamanı diliyordum."</p>

  <p>"Ya Lee?"</p>

  <p>"Bu güvenli evi ve ajanları gördüğü için o artık bir güvenlik riski. Bizimle daha güvende, Ruby. Başkan onun ölmesini istiyor. Eminim o da bunu görecektir... sonunda."</p>

  <p>Ellerimi yatak çarşafına geçirdim. Bir silah. Liam bir silah olacaktı. Suçluluk hissetmeden öfkelenmeyi bile beceremeyen Liam. Bu şiddetten kaçmak için ne kadar çok uğraşmıştı ve ben... Ben onu buraya geri getirmiştim. Ona o pis ellerini sürüp kendi kalıplarına sokmaya çalışacaklardı ve Liam da olmamak için savaştığı o canavara dönüşecekti sonunda.</p>

  <p>Nefes alışlarım hızlanmış olsa da içim East River’ın suları kadar durgundu. Bir anda eksik olan son parça da yerine oturmuş ve ne yapacağımı bulmuştum.</p>

  <p>"Pekâlâ," dedim. "Sizinle kalacağım. Sizinle savaşmayacak ve sizi yönlendirmeyeceğim. Ama sizin söylediklerinizi yapmamı istiyorsanız... yeteneklerimi kullanmak ya da üzerimde deneyler yapmak istiyorsanız tek bir şartım var. Lee'yi bırakacaksınız."</p>

  <p>"Ruby," diye başladı başını sallayarak. "Bu çok tehlikeli.Hem de bu işe bulaşmış olan herkes için."</p>

  <p>"O bir Mavi. Ona ihtiyacınız yok. Hiçbir zaman istediğiniz gibi bir savaşçı da olmayacak."</p>

  <p><i>Ve eğer burada kalırsa onu öldüreceksiniz.</i></p>

  <p><i>İçindeki her iyilik parçasını yok edeceksiniz.</i></p>

  <p>"Ben artık eskisinden çok daha fazlasını yapabiliyorum," dedim. "Ama eğer onu bırakmazsanız görüp görebileceğiniz bu olur. Ve onun peşine düşmemeye yemin etmelisin."</p>

  <p>Cate beni, ağzına bastırdığı eliyle bir süre izledi. Yüzündeki kararsızlığı görebiliyordum. Martin’i, onlara sunabileceklerimi göstermek için kullanmıştım ve zaten görünüşe göre o da onlara bir Turuncu'nun ne kadar değerli olduğunu çoktan göstermişti. Yine de bu şartlar, onun seçmeyi tercih edeceği şeyler değildi.</p>

  <p>"Pekâlâ," dedi sonunda. "Pekâlâ. Gidebilir."</p>

  <p>"Sözünü tuttuğunu nereden bileceğim?" diye sordum.</p>

  <p>Cate ayağa kalkıp elini cebine soktu. Avcuma bastırdığı, beni onun zihninden uzak tutan tek şey olan gümüş Olay Yatıştırma Mekanizması hâlâ sıcaktı. Parmaklarım parmaklarının üzerine kapandı.</p>

  <p>Cate bakışlarını yeniden bana çevirdiğinde konuşmaya başladım. "Tanrı şahidim olsun, eğer sözünden dönersen seni paramparça ederim. Ve hem senin hem de bu organizasyondaki herkesin hayatını tek tek mahvetmeden de durmam. İnan bana, sen sözlerini her zaman tutmasan da <i>ben</i> tutarım."</p>

  <p>Başını bir kez salladığında gözlerinde neredeyse gurura benzer bir şey gördüm.</p>

  <p>"Anlaşıldı," dedi Cate ve öyle de olacaktı.</p>

  <p>Liam’ı koridorun diğer ucundaki açık mavi renkli odada tutuyorlardı. Tam güneş doğmadan önce gökyüzünün aldığı renge benziyordu odanın mavisi. Bir zamanlar bir çocuk odasıydı belki. Tavanda bulut resimleri vardı ve etrafta kalan birkaç parça mobilya da bir yetişkine göre oldukça ufaktı.</p>

  <p>Liam minik yatağın üzerinde sırtı bana dönük oturuyordu. Başta, kapıyı arkamdan kapattığımda camdan dışarı baktığını sandım. Yaklaştıkça gözlerinin elindeki kırışmış kâğıda odaklandığını fark ettim.</p>

  <p>Arkasına oturup kollarımı göğsüne sardığımda yatak hafifçe çöktü. Yanağımı yanağına dayayıp kalp atışlarını bulana dek ellerimi göğsünde dolaştırdım. Gözlerini kapayıp bana yaslandı.</p>

  <p>"Neye bakıyorsun?" diye fısıldadım.</p>

  <p>Oturmak için yanına geçerken tek kelime etmeden kâğıdı uzattı. Jack Fields’ın mektubu.</p>

  <p>"Haklıydın," dedi Liam bir an sonra. "O kadar haklıydın ki. Okumalıydık. Vermemiz gerekmediğini anlardık o zaman."</p>

  <p>Sesindeki o ölü sakinliği, o hissizlik, o kederle kaplı ton, mektubu kırıştırıp odanın diğer tarafına fırlatmama sebep olmuştu. O ise yalnızca başını sallayıp bir elini gözlerine götürdü.</p>

  <p>Günler önce oraya koyduğum, Chubs’ın mektubunu çıkardım ceketinin iç cebinden. Mektubu görür görmez Liam’ın omuzları çöktü.</p>

  <p>"Bunu ailesi için yazmadığını söyledi bana," dedim. "Bunu senin için yazmış. Okumanı istiyordu."</p>

  <p>"Ben istemiyorum."</p>

  <p>"Evet, istiyorsun. Çünkü buradan çıkıp onu yeniden gördüğün zaman bir şeyler söylemek isteyeceksin."</p>

  <p>"Ruby." Şimdi öfkelenmiş gibiydi. Omzumdaki eli düştü ve ayağa kalktı. "Eğer yaşıyorsa onu görmemize izin vereceklerini mi sanıyorsun? Bizim bile birlikte kalmamıza izin vereceklerini sanıyorsun, değil mi? Bu insanlar böyle çalışmaz. Her hareketimizi kontrol edecekler. Kimlerle görüştüğümüzden tut da ne yediğimize kadar. Güven bana, eğitim için buraya getirmelerini bırak, hayatta olduğunu öğrensek bile çok şanslıyız demektir."</p>

  <p>Liam odayı turlayıp duruyordu. Chubs’ın mektubunu kendi başıma açmaya cesaret etmeden önce neredeyse bir saat geçmişti.</p>

  <p>Liam, "Ne?" dedi sonunda. "Ne yazmış?"</p>

  <p>Uzun bir sessizlik oldu.</p>

  <p>Boştu. Kâğıdın üzerinde Chubs’ın ailesinin bilgileri dışında tek kelime yazmıyordu. Hiç yazmamıştı. Tek bir damla mürekkep bile yoktu.</p>

  <p>"Anlamıyorum..." dedim ona uzatarak. Bu doğru olamazdı. Belki de orijinal mektubu kaybetmişti ya da gerçeğini kendi üzerinde taşıyordu? Liam’a döndüğümde ağladığını gördüm. Bir eliyle mektubu buruşturuyor, diğerini ise gözlerine bastırıyordu. İşte o zaman neler olduğunu anlamıştım.</p>

  <p>Chubs bir şey yazmamıştı çünkü yazması gerektiğini düşünmemişti. Ailesine istediği her şeyi yüz yüze söyleyebileceğine inanıyordu zaten. Eve döneceğine inanıyordu.</p>

  <p>Liam güçlükle yatağa çöktü. Alnını omzuma yasladığında onu kollarıma aldım. <i>Sana inanıyordu,</i> demek geliyordu içimden. <i>Başından beri sana inanıyordu.</i></p>

  <p>Kendimi çok yaşlı hissettim birden. Değil on altı, altmış, hatta yüz bile değil. Bin yaşında gibiydim sanki. Daha yaşlıydım, evet. Ama kırılgan değildim. Derin köklerim ve güçlü bedenimle Shenandoah Vadisi'ne bakan otoyolun kenarında dizili o yüce meşe ağaçları gibiydim.</p>

  <p>Eve gitmesi gerek, diye düşündüm, onun eve gitmesi gerek.</p>

  <p>Uzun bir süre boyunca hiçbir şey yapmadan sarıldım ona. Saçlarının ensesinde kıvrılışını, dudaklarının kenarındaki yarayı zihnime kazımak istiyordum. Zamanın akışını hiç bu kadar acı bir şekilde hissetmemiştim daha önce. Neden sadece donup kalıyor ya da hızla akıyordu?</p>

  <p>"İşin tuhafı, her şeyi planlamıştım," diye fısıldadı. "Yapacaklarımızı. Seni götüreceğim tüm o yerleri. Seni gerçekten Harry ile tanıştırmayı çok istiyordum." Öğlen güneşinin ışıkları süzülüyordu pencereden içeri. Kolumdan aşağı inen dokunuşunu hissettim. "İyi olacağız," dedi Liam. "Sadece bizi ayırmalarına izin vermemeliyiz."</p>

  <p>"Ayırmayacaklar," dedim. "Şey düşünüyordum da... Bunun kulağa oldukça klişe geleceğini biliyorum ama... başımıza açılan onca beladan çıkan güzel bir sonuç varsa o da seninle tanışmış olmamdı. Hepsini yeniden yaşayabilirim..." Gözlerimde yaşlar birikiyordu. "Sonunda seninle tanışacaksam eğer, hepsini yeniden yaşamayı göze alırdım."</p>

  <p>"Gerçekten böyle mi düşünüyorsun?" Liam doğrulup saçlarımı öptü. "Çünkü... açıkçası bana göre, sen ve ben... Biz kaçınılmazdık. Diyelim ki o korkunç kamplarda tutsak edilmemiştik... Dur, sadece bir dakika dinle. Sana muhteşem hikâyemizi anlatacağım."</p>

  <p>Liam yeniden boğazını temizleyerek yüzüme baktı. "Mevsim yaz ve sen Salem'desin. Bir başka sıkıcı ve sıcak temmuz gününde, bir dondurma arabasındaki part-time işinde çalışıyorsun. Tabii ki her gün okuldan koşarak seni görmeye gelen çocukların aslında dondurmalarla hiç ilgilenmediklerinin farkında bile değilsin. Sen sadece okuluna, üye olduğun kulüplere odaklanmış durumdasın çünkü iyi bir üniversiteye gitmek ve dünyayı kurtarmak istiyorsun. Ve tam <i>Bir deneme sınavına daha girersem delireceğim</i> diye düşünürken baban Virginia Beach'deki büyükannene gitmek isteyip istemediğini soruyor."</p>

  <p>"Öyle mi?" Alnımı göğsüne yasladım. "Sen ne yapıyorsun peki?"</p>

  <p>"Ben mi?" dedi Liam saçlarımı kulağımın arkasına attığında. "Ben de o sırada Wilmington'daki o sıkıcı yaz günlerinden birinde, havalı bir üniversiteye gitmeden önce son bir kez Harry’nin tamirhanesinde çalışıyorum. Ayrıca şunu da belirtmeliyim ki üniversitedeki oda arkadaşım, burnu havada bir kendini beğenmiş ve aynı zamanda da altın kalpli bir çocuk olan IV. Charles Carrington Meriwether olacak. Ama şimdilik onun hikâyemizde yeri yok." Parmakları kalçamda dolaşırken sesinden belli etmemeye çalışsa da titrediğini hissediyordum. "Annem bunu kutlamak için bizi bir haftalığına Virginia Beach’e götürüyor. Oraya gideli henüz bir gün olmasına rağmen koyu renk saçlarıyla kasabada dolaşan kızı fark ediyorum hemen. Burnunu bir kitaba gömmüş, kulağına da kulaklıklarını takmış. Ne kadar uğraşsam da onunla bir türlü konuşma fırsatı yakalayamıyorum.</p>

  <p>Sonra 'Kader' denen arkadaşımızın da yardımlarıyla kumsaldaki son günümüzde ona rastlıyorum. Yani, sana. O sırada Harry ile voleybol oynuyorum ama birden herkes yok oluyor sanki. Bana doğru kocaman güneş gözlüklerin ve açık yeşil elbisenle yürüyorsun ve ben nasıl olduğunu bilmesem de elbisenin gözlerinin renginde olduğunu hissediyorum. Ve sonra iş spora gelince olimpik bir tanrı olduğumdan topu senin yüzüne atmayı beceriyorum bir şekilde."</p>

  <p>"Ah," dedim hafif bir gülüşle. "Korkunç geliyor kulağa."</p>

  <p>"Eh, bu gibi durumlarda nasıl tepki vereceğimi tahmin edersin. Seni cankurtaran istasyonuna kadar taşımayı teklif ettiğimde, sadece böylesi bir öneride bulunduğum için bile beni öldürecekmiş gibi bakıyorsun. Sonunda cazibem ve elbette espri anlayışım sayesinde sana dondurma ısmarlamama izin veriyorsun. Elbette bunda bana acımış olmanın da rolü çok büyük. Sonra bana Salem’de bir dondurma arabasında çalıştığını ve üniversiteye gitmeye daha iki yılın olduğu için ne kadar bunaldığını anlatıyorsun. Ve bir şekilde e-mail adresini ya da kullanıcı adını ya da belki gerçekten şanslıysam telefon numaranı almayı başarıyorum.Sonra konuşuyoruz. Ben üniversiteye, sense Salem’e dönüyorsun ama tüm o süre boyunca seninle her şey hakkında konuşuyor ve bazen de aptal gibi konuşacak şeylerimiz bittiğinde birbirimizin nefes alışlarını dinleyerek uykuya dalıyoruz..."</p>

  <p>"...ve Chubs bunu yaptığın için seninle dalga geçiyor," diye ekledim.</p>

  <p>"Ah, hem de acımasızca," dedi. "Baban benden nefret ediyor çünkü o güzel, tatlı kızını kirlettiğimi düşünüyor. Yine de arada sırada seni ziyaret etmeme ses çıkartmıyor. Bu ziyaretlerimden birinde bana birkaç şehir ötede yaşayan Suzume isimli bir kıza ders verdiğinden bahsediyorsun.</p>

  <p>"...dünya üzerindeki en havalı çocuklardan biri," diye ekledim.</p>

  <p>"Evet," dedi Liam. "Sonunu tamamlamak ister misin?"</p>

  <p>İşte o anda kendime engel olamadım. İki elimi de yüzüme götürüp gözlerime bastırdım.</p>

  <p>Bunu şimdi yapmalıydım yoksa asla yapamayacaktım. Burada sonsuza dek saklanamazdık. Tıpkı ilk seferki gibi, hızla fikirlerini değiştirip gitmesine izin vermeyebilirlerdi.</p>

  <p>Doğrulup dişlerimi sıkarak yüzümdeki yaşları sildim. Liam yatağın ucunda, yanımda doğrulmuştu. Yüzünde endişeli bir bakış vardı. Bir an için yapacağım şeyi bildiğini düşünerek dehşete kapıldım.</p>

  <p>Başını bir yana yatırdığında dudaklarının kenarında bir gülümseme belirdi. Gülümseyerek karşılık vermeye çalışsam da içimde bir şeyler paramparça oluyordu. "Ee?"</p>

  <p>Bizi kamplara götürdüklerinde her şeyimizi almışlardı.Bizi dostlarımızdan, ailemizden koparmış, geleceğimizi de giysilerimizle birlikte elimizden almışlardı. Bize kalan tek şey anılarımızdı ve şimdi ben bunları da ondan almak üzereydim.</p>

  <p>"Gözlerini kapat," diye fısıldadım. "Hikâyeyi bitireceğim."</p>

  <p>Zihnimin derinliklerinde hissettiğim kıpırtının giderek büyümesine müsaade ettim. Onu öpüp dudaklarımı dudaklarına son kez değdirdiğimde beynine girmek, elini tutmak kadar kolay olmuştu.</p>

  <p>Geri çekilmeye çalıştığını, panikle adımı söylediğini hissetsem de kaçmasına izin veremezdim. Zihninde gün gün, anı anı dolaştım. Ta ki geriye onu yavaşlatacak ya da bir şekilde bana bağlayacak Ruby diye bir şey kalmayana dek. Daha önce hiç hissetmediğim, belki de o ana kadar tanımadığım tuhaf bir çözülme hissiydi bu.</p>

  <p>Bir anda aklıma Chubs sorunu geldi ve bir saniye içinde karar vermem gerekti. Eğer hayattaysa -ki öyle olmak zorundaydı çünkü tersinin olması gibi bir ihtimal yoktu benim için- Birlik onu getirecekti. Ama Liam bunu öğrendiği anda onu kurtarmak için geri dönmenin bir yolunu bulurdu mutlaka ve anlaşma da boşa giderdi.</p>

  <p>Chubs’ı da halledecektim. Birlikten kaçmasına ben yardım edebilirdim. Liam’ın, arkadaşının ailesinin yanına sağ salim ulaştığını düşünmemesi için bir sebep yoktu. Kendi evine dönmesini engelleyecek bir soruna ihtiyacı yoktu. Basit bir düzenlemeydi sadece; çirkin bir anının üzerine hızlı bir yama yapmalıydım...</p>

  <p>Sonrasındaysa hem nefesim hem de zamanım tükendi. Arkamdaki kapı açıldığında geri çekildim. Liam elleri dizlerinin üzerinde, gözleri sımsıkı kapalı öylece kalmıştı. Cate bir ona bir bana baktıktan sonra alnını kırıştırdı. Ayağa kalkıp yanına gittim.</p>

  <p>Bir süre sonra Liam’ın açık mavi gözleri aralandı ve beni gördü. Ancak gördüğü kız Ruby değildi artık.</p>

  <p>"Ne oldu?" diye sordu şaşkın bir şekilde Cate’e ve bana bakarak. Ellerini, hâlâ şiş ve yaralı olan yüzüne götürdü.</p>

  <p>"Bir araba kazası geçirdin," dedim. "Seni Birlik aldı."</p>

  <p>Cate yanımda geriliyordu; göz ucuyla baktığımda bir anda olan biteni anlamış olmanın yarattığı şaşkınlığı görebiliyordum yüzünde.</p>

  <p>"Birlik..." diye tekrarladı Liam kıstığı gözleriyle.</p>

  <p>"Evet, ama kendini iyi hissediyorsan şimdi gidebilirsin," dedi Cate toparlandığında. "Ağabeyin otobüs bileti için sana para vermemizi istedi."</p>

  <p>"Eminim istemiştir," diye homurdandı Liam ayakkabılarını ararken. "Kazayı neden hatırlayamıyorum?"</p>

  <p>Cate yüzündeki şaşkınlığı ne kadar açıkça ortaya koyduğunun farkında mıydı bilmiyorum. Elini, beni ya da belki de kendisini sakinleştirmek için omzuma koymuştu. Bense geri çekildim.</p>

  <p>"Başın hâlâ ağrıyor mu?" diye sorabildim sadece. Üzerimde hâlâ onun ceketi vardı. Çıkarmaya bir türlü cesaret edemiyordum. "Bayağı kötü çarptın."</p>

  <p>"Biraz," diye itiraf etti. Bana bakışlarından hoşlanmıyordum. Kaşlarını çatmış bir şeyler düşünüyor gibiydi. "Birlik beni öylece bırakacak mı yani?"</p>

  <p>Cate başını sallayarak ona bir zarf uzattı. Liam onu anında geri verdi.</p>

  <p>"Paranızı istemiyorum."</p>

  <p>"Ailenle nasıl irtibat kuracağına ilişkin prosedür de burada," diye ekledi Cate.</p>

  <p>"İstemiyorum," dedi. "İhtiyacım yok."</p>

  <p>"Cole’e ne dememi bekliyorsun?"</p>

  <p>Liam titreyen bacaklarının üzerinde ayağa kalktı. "Ona eve dönmesini söyle. O zaman konuşabiliriz." Bana döndü. "Ya sen? Sen de gerçekten onlardan biri misin? Daha akıllı biri gibi görünüyorsun oysa."</p>

  <p>Tek kelime etmeden zarfı Cate'den aldım. Onu avuçlarına bıraktığımda geri vermedi. "Yola çıksan iyi olur."</p>

  <p>"Size teşekkür etmeyeceğim," dedi. "Yardımınızı istemedim."</p>

  <p>Cate onu hole çıkardı. "Etmek zorunda değilsin zaten."</p>

  <p>Merdivenlerden inmeye başladı.</p>

  <p>"Hey..." diye seslendim arkasından. Liam dönüp bana baktı. "Dikkatli ol."</p>

  <p>Mavi gözleri benimle Cate arasında dolaşıyordu. "Sen de tatlım."</p>

  <p>Sokağa bakan pencereden, dışarı çıkıp arkasından kapıyı kapatan o tanıdık bedenin uzaklaşarak gidişini izledim. Ne bir araba, ne ona göz kulak olacak bir kişi, ne de onun yardımına muhtaç biri vardı yanında. Tamamen özgürdü artık.</p>

  <p>Ve mutlu görünüyordu. En azından kendinden emindi. Ayakları içgüdüsel olarak evinin olduğu yere doğru sürükleyecekti onu. Oraya gitmesine mani olan hiçbir şey kalmamıştı geriye.</p>

  <p>Liam, evi çevreleyen beyaz çitleri geride bırakarak kaldırıma yürüdü. Kapüşonunu başına geçirdi ve koşarak karşıdan karşıya geçmeden önce iki yanına baktı. Attığı her adımla benden uzaklaşmasını ve giderek ufalmasını izledim.</p>

  <p><i>Tüm dünya senin düşmanın olacak, Binlerce Düşmanı olan Prens, seni yakaladıkları yerde öldürecekler. Ama önce seni yakalamaları gerek; yani kazıcı, dinleyici, koşucu, süratli Prensi.</i></p>

  <p><i>Kurnaz ve hilekâr ol. Ol ki halkın asla yok edilemesin.</i></p>

  <p>Cate arkamdan yanaşıp saçlarımı okşadı. "Bizimle mutlu olacaksın," dedi. "Ben sana bakacağım, merak etme."</p>

  <p>İpeksi yüzeyi üzerinde dolaşan parmaklarımla perdeleri çektim. Bir an, söylediğinin yalan olduğunu ele verecek bir ipucu aradı gözlerim Cate’in yüzünde. Acaba hâlâ o Thurmond'dan kaçırdığı, yıldızları ilk gördüğünde ağlayan kız olduğumu mu sanıyordu?</p>

  <p>O artık içimde iki ben olduğundan habersizdi. İstediğim her şey ile şimdi olmak zorunda olduğum her şey arasında bölünmüştüm. Bir parçam, en sert ve en öfkeli parçam, bu canavarlarla kalacak ve kendini yavaş yavaş onların kalıplarına uyarken bulacaktı. Ama içimde başka bir Ruby, gizli bir Ruby daha vardı. Ve o Ruby bir tutam hava kadar narindi ve öyle kalabilmek için çok uğraşmıştı. Bu, Liam’ın bilmeden hep yanında taşıyacağı Ruby'ydi. Onun arka cebinde dolaşacak, kulağına cesaretlendirici sözler fısıldayacak ve hep ışığı takip etmesini söyleyecekti o Ruby ona.</p>

  <p>Aylardır ilk defa yeniden kulağıma fısıldayan Sam’in sesini duydum: <i>Korkma. Korktuğunu görmelerine izin verme.</i></p>

  <p>Pencereden uzaklaştım ve bir daha da arkama bakmadım.</p>
</body>
</html>
