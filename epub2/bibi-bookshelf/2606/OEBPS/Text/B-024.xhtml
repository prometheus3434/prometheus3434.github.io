<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img4"><img src="../Images/5.jpg" width="600" height="120"/></p>

  <h2>YİRMİ DÖRT</h2>

  <p>KASKATI KESİLMİŞTİM VE BANA UZATTIĞI ELİNE NE KADAR zamandır baktığımı bilmiyordum. Bir çığlık kadar hızlı ve istikrarlı bir şekilde dışarı çıkmak için çırpınan telaşı hissedebiliyordum boğazımda.</p>

  <p><i>Aman Tanrım, hayır,</i> diye düşündüm bir adım gerileyerek. Hayır, hayır, hayır, hayır, hayır...</p>

  <p>"Biliyor musun, Ruby diye bir arkadaşım vardı. Seni ona benzettim ama bir süredir onu göremiyorum yani..." Birden sustu. "Tamam, tamam... çok mu kötü bir şakaydı?"</p>

  <p>Gözyaşlarımı görmemesi için arkama dönüp yüzümü havluma bastırdım.</p>

  <p>"Ruby?" Kendi havlusunu belime sarıp beni kendisine doğru çekti. "Hey, bu sadece Liam usulü <i>Selam, tatlım, seni deli gibi özledim</i> deme çalışmasıydı. Tanrım, vay canına! Seni ağlatacak kadar kötü müydü yani?"</p>

  <p>Elleriyle saçlarımı düzeltti. "Pekâlâ, bu kadar..." Eğildi ve ben daha onu durduramadan beni bir omzunun üzerine attı.</p>

  <p>Liam, 18 numaralı kulübeye dönene kadar beni bırakmadı. Sonra da beni, Zu ile paylaştığımız şiltenin üzerine atarak bir battaniye getirmek için kendi yatağına gitti.</p>

  <p>"Üşümüyorum ben," dedim battaniyeyi üzerime örttüğü sırada.</p>

  <p>"O zaman neden titriyorsun?" Yanıma oturdu. Başımı çevirdiğimde yüzüm boynuna değdi; o temiz, odunsu kokusunu derin bir nefesle içime çektim.</p>

  <p>"Sadece kendime kızgınım," dedim nihayet konuşabileceğimi hissettiğimde. "Chubs’a, bilgisayarı kullanması için Clancy'den izin isteyeceğimi söylemiştim ama dikkatim dağıldığı için unuttum."</p>

  <p>"Hmm..." Liam’ın parmakları, birbirine girmiş ıslak saçlarımı çözmekle meşguldü. "Sana kızgın olduğunu sanmam. Sanırım burada kaldığımız için bana kızgın. Bu da bir daha hiç eve dönemeyeceğine dair korkularını artırıyor."</p>

  <p>"Ona kendimi nasıl affettirebilirim?"</p>

  <p>"Şey, öncelikle bilgisayarı sorabilirsin," dedi diğer eliyle elimi tutarak. "Gerçi bunu neden senin sorduğunu da anlamış değilim ya neyse. Sanki seni yıllardır görmüyorum."</p>

  <p>"Görmedin zaten," dedim. "Hep nöbettesin."</p>

  <p>Güldü. "Yanımda sen olmadan bir ağacın tepesinde oturmak... çok yalnız hissettiriyor."</p>

  <p>"Bütün gece ne yaptığını öğrenmek istiyorum," dedim. "Kimseyle kampları boşaltma fikrini paylaştın mı?"</p>

  <p>"Benim devriyemdeki birkaç çocukla konuştum. Bir de Olivia'yla. Bu konuyu Clancy ile görüşmemizi sağlayacak. Bence... Bence harika olacak bu, gerçekten. Hem işe de yarayabilir."</p>

  <p>"Clance onlara en çok sorun yaratan kapının batı kapısı olduğunu söylüyor," dedim ona bakmak için dönerek. "Dikkatli davranıyorsun, değil mi?"</p>

  <p>Liam birden sanki nefes almayı bile unutmuş gibi hareketsizleşti.</p>

  <p>"Clance ha?" dedi tuhaf bir sesle. "Chubs’ın bu iyiliği istemen için neden seni seçtiğini şimdi anlıyorum."</p>

  <p>"Bu da ne demek?"</p>

  <p>Liam bir iç çekti. "Hiçbir şey. Özür dilerim. Kulağa tuhaf geldiğini biliyorum. Sizin arkadaş olmanız harika." Ona bakmayı denedim ama başını kulübenin diğer tarafındaki çekmecelerimize çevirmişti. "Sana ders mi veriyor?"</p>

  <p>"Evet," dedim ne kadarını saklamam gerektiğini bilemeden. "Başkalarının zihnime girmesini nasıl engelleyeceğimi öğretiyor."</p>

  <p>"Ya senin başkalarının zihinlerine girmeni engelleyecek numaralar?" diye sordu Liam. "Bu konuda da yardımcı oluyor mu?"</p>

  <p>"Deniyor," dedim. "Yeteneklerim üzerindeki kontrolümü artırırsam bunun doğal olarak gelişeceğini söyledi."</p>

  <p>"Eh, bunu her zaman üzerimde deneyebilirsin," dedi alnını alnıma dayayarak. Zihnimin derinliklerindeki hareketlenmeyi hissetmeye başlamıştım. Selden önce gelen uyarı. Clancy bunu hissettiğim anda tüm fiziksel bağı koparmamı ve kendimle karşımdaki insan arasına beyaz bir perde çektiğimi hayal etmemi istemişti.</p>

  <p>Ama ben ikisini de yapmak istemiyordum.</p>

  <p>Dudaklarının alnımdan aşağı inerken, gözlerime, yanaklarıma ve burnuma bir şeyler fısıldadığını hissediyordum. Parmakları çenemi okşarken bir anda geri çekilince onlar bile hareketsiz kalmıştı.</p>

  <p>"Bu kadar çok korktuğun şey ne?" diye fısıldadı kırılgan sesiyle.</p>

  <p>Bu çocuk bir zamanlar gerçekten sadece bir yabancı mıydı?</p>

  <p>Bir zamanlar içinde onun olmadığı bir hayatı hayal etmiş miydim gerçekten?</p>

  <p>"Seni kaybetmek istemiyorum."</p>

  <p>Bir hayal kırıklığıyla ofladı. Konuştuğunda bakışları keskin ve capcanlıydı. "Peki, o zaman neden bırakan hep sen oluyorsun?"</p>

  <p>Cevap verme şansım olmadı. Bir dakika sonra Hina kulübeden içeri dalmış, arkasında duran Zu'yla birlikte gideceklerini söylemişti.</p>

  <p>"Tamam, tamam, durun bakalım," dedi Liam. Zu kulübenin içinde oradan oraya dolanarak eşyalarını topluyordu. Hangisine bakmam gerektiğinden emin olamıyordum. Arkadaşıma mı yoksa kendi adına konuşması için seçtiği kıza mı? Hina ağzını her açtığında Liam ile birlikte aynı şok durumuna geri dönüyorduk.</p>

  <p>Zu. Gidiyordu.</p>

  <p><i>Gidiyordu.</i></p>

  <p>Onu çekmecelere yöneldiği sırada yakalayıp zorla yatağa oturttum. Yaşadığımız şaşkınlığı fark etmemiş olmalıydı çünkü çok mutlu görünüyor, resmen ışık saçıyordu. Yüzünü inceledim; gülümsemesi nasıl da kendi saçtığı elektrikle çatırdıyordu. İçimde filizlenen yenilgiyle yüzleştim.</p>

  <p>"Biz ve üç kişi daha," dedi Hina nefes nefese. Sınıftan buraya kadar koşarak mı gelmişti acaba? "İki Mavi ve bir Sarı. Kylie <i>sonunda</i> kamptan ayrılmak için izin alabildi."</p>

  <p>Liam, Zu’ya bakmak için döndüğünde, "Nereye gideceksiniz... yürüyüşe mi?" dedi.</p>

  <p>Zu ise <i>Ciddi misin sen?</i> dercesine bakıyordu Liam’ın suratına.</p>

  <p>"Lütfen anlamama yardım et. Bana ne söylemek istiyorsan kendin söyle."</p>

  <p>Hina sonunda susmuştu ve kulağa çok çılgınca gelse de yalnızca bir dakikalığına Zu'nun gerçekten ağzını açıp konuşacağını sandım. Liam da sanki aynı şeyi bekliyormuş gibi gerilmişti. Ama bunun yerine Zu pembe çantasının içinden çıkardığı not defterine o düzgün el yazısıyla yazmaya başladı. Kâğıdı bize çevirdiğinde Liam’ın gözlerinin içine bakıyordu.</p>

  <p><i>Onlarla California’ya gitmek istiyorum.</i></p>

  <p>Onun adına sevinmem gerektiğini biliyordum. Sonunda ortaya çıkıp bize gerçekten ne istediğini söyleyebildiği için sevinmeliydim. Sadece istediği şeyin, içinde bizim olmadığımız bir gelecek olacağı hiç aklıma gelmemişti şimdiye kadar.</p>

  <p>"Clancy’nin Kylie’nin talebini geri çevirdiğini zannediyordum?" diye sordum Hina’ya.</p>

  <p>"Çevirdi ama Kylie onu sonunda ikna ettiğini söyledi."</p>

  <p>"California’da ne var?" diye sordu Liam bir duvara yaslanarak.</p>

  <p>"Ailemin orada bir evi var," diye açıkladı Hina, "ve bizi bekliyorlar. West Coast yönetimi bizi yeniden kamplara teslim etmeyecek."</p>

  <p>"Ya Zu'nun ailesi?" diye sordum. "Onlar..."</p>

  <p>Tanrıya şükür, Hina sormak istediğim şeyi cümlemi bitirmeme gerek kalmadan anlamıştı. "Babam amcamla bir süredir konuşmuyor."</p>

  <p>"Zu, bu çok uzun bir yolculuk," dedi Liam tereddütle. "Ya bir şey olursa? Başka kim gelecek? Şu Talon denen çocuk geliyor mu?"</p>

  <p>Başını salladı. Birden bakışları bana dönmüştü. Onu cesaretlendirecek bir şekilde gülümsemeye çalıştım ama gözyaşlarımı tutamayacağımdan korkuyordum. Hepimiz, o alelacele bir not daha karalayıp Liam’a gösterene dek bekledik.</p>

  <p><i>Artık benim için endişelenmene gerek yok. Bu iyi bir şey değil mi?</i></p>

  <p>"Ben senin için endişelenmekten hoşlanıyorum," dedi Liam bir elini Zu'nun başına koyarak. "Ne zaman yola çıkacaksınız?"</p>

  <p>Hina en azından biraz da olsa suçluluk duyuyormuş gibi görünecek bir zarafete sahipti. "Aslında hemen çıkmalıyız. Kylie, Clancy’nin fikrini değiştirmesinden endişe ediyor. O... pek de memnun değil."</p>

  <p>"Bu biraz hızlı oldu," dedim şaşkınlıkla. "Bunu iyi düşündün mü?"</p>

  <p>Zu başını sallarken gözlerimin içine bakıyordu. Bir sonraki notu ikimize de yazmıştı. <i>Ben ailemle birlikte olmak istiyorum. Lütfen bana kızmayın.</i></p>

  <p><i>"Kızmak mı?"</i> Liam kafasını sallıyordu. "Asla. Sen benim bir tanemsin, Zu. Tek istediğimiz güvende olman. Başına bir şey gelirse üzüntüden kahrolurum."</p>

  <p>Kapı çalındı. Önce daha büyük bir Sarı olan Talon göründü. Saçları rastalıydı. Arkasında da şaşkınlık içindeki Chubs. Liam ayağa kalktı.</p>

  <p>"Güzel," dedi. "Ben de seninle konuşmayı umuyordum."</p>

  <p>Talon başıyla onayladı. "Tahmin ettim. Kylie ve Lucy de burada." Kız başını uzatıp, "Dışarıda konuşmak ister misiniz?" dedi.</p>

  <p>Liam uzanıp belime dokundu. "Sen toplanmasına yardım eder misin?"</p>

  <p>"Delirdin mi sen?" dediğini duydum Chubs’ın. "Bu insanları tanımıyorsun bile!"</p>

  <p>"Pardon," diye itiraz etti Hina elleri kalçasında. "Unuttuysan hatırlatayım, Zu benim <i>kuzenim."</i></p>

  <p><i>Ben de seni özleyeceğim.</i> Zu eşyalarını pembe çantasına doldurmayı bitirmiş, yazdığı kâğıdı saklaması için Chubs’a vermişti. Chubs öyle ani bir şekilde yere çöktü ki neredeyse yatağı ıskalayacaktı. Birkaç dakika boyunca ona bakmaktan başka bir şey yapamadı. Bu duyguyu iyi biliyordum.</p>

  <p>"Kylie neden bu gece gitmeniz gerektiğini söyledi mi?" diye sordum Chubs’ın yanına oturarak.</p>

  <p>Zu omuzlarını silkti.</p>

  <p>"Yani... California’ya kadar <i>yürümeyi</i> mi planlıyorsunuz?" diye sordu her kelimeyle sesi biraz daha gürleşen Chubs. "Bir planınız falan var mı?"</p>

  <p>"Belki yeni bir Betty bulursunuz," dedim ama adını söylediğim anda Zu toplanmayı bırakıp başını salladı. Bir sonraki notu yazması zaman almıştı.</p>

  <p><i>Hayır, Betty'den sadece bir tane var.</i></p>

  <p>"Ve belli ki senin için yeterli değilmiş," dedi Chubs şaşırtıcı derecede kırıcı bir şekilde. "Sanırım her şeyin yeri doldurulabiliyor, bizim bile."</p>

  <p>Zu derin bir iç çekip bir elinde pembe çantasıyla Chubs’ın yanına gitti. O bakışlarını çevirmeye çalışsa da Zu tam önünde durup kollarını boynuna dolamıştı. Chubs’ın tek yapabildiği, ona sarılmak ve yüzünü ceketinin altına gizlemek oldu.</p>

  <p>Kampın çanları çalmaya başlamış, herkes dışarı çıkana dek de susmamıştı. Yanımızda toplanan çocuklarla birlikte önden giden Zu ve Hina’yı takibe başladık. Siyah giysileri ilk defa duruma uygun görünüyordu.</p>

  <p>Kylie, Lee'ye bir kâğıt parçası uzattığında Lee de kızın anlattığı her neyse başıyla onayladı. Lucy de her zamanki gibi minik ve sessiz hâliyle yanlarındaydı. Birden uzanıp Liam’ın sırtını sıvazladı. Sanırım onu rahatlatmaya çalışıyordu. Tüm o mutluluk numaraları gitmişti. Sanırım yüzündeki bakışı ifade edecek tek kelime <i>yaralı</i> olurdu.</p>

  <p>"...kalemi alabilir miyim?" dedi Talon’a. Çocuk kargo cepli pantolonunun ceplerini yoklayarak sonunda lacivert bir tükenmez kalem çıkardı. Liam elinde kalemiyle Zu'nun önünde eğildi ve Kylie’nin kendisine uzattığı kâğıdın yarısını koparttı.</p>

  <p>Ne yazdığını görmeyi çok isterdim ama beni ilgilendirmezdi bu. Bitirdiğinde kâğıdı katlayıp Zu'nun avcuna sıkıştırdı.</p>

  <p>Çanlar susmuştu. Herkesin bakışları birden sağ tarafta beliren Clancy ve yanındaki Hayes’e dönmüştü. Rahat ve gururlu bir ifade görmeye alışkın olduğum yüzünde öfke ya da hoşnutsuzluk benzeri bir duygu okunuyordu.</p>

  <p>"Kylie aramızdan ayrılmaya karar vermiş ve hemen gidecek."</p>

  <p>Kalabalığın arasında şaşkın mırıldanmalar başladı.</p>

  <p>"Yanında sadece bu dört kişiyi alabilir," diye bağırdı gürültüyü susturmak isteyerek. "Sayımız yeniden artana dek başka kimseye izin verilmeyecek. Anlaşıldı mı?"</p>

  <p>Sessizlik.</p>

  <p><i>"Anlaşıldı mı?"</i></p>

  <p>Chubs soruya hep bir ağızdan verilen, "Evet," cevabıyla irkilmişti.</p>

  <p>Clancy tek kelime daha etmeden topukları üzerinde dönerek yeniden ofisine girdi. Beyaz binaya ulaştığı anda da çevremizdeki tüm çocuklar bir süredir tuttukları nefeslerini bırakarak şaşkın fısıltılarla birbirlerine döndüler.</p>

  <p>"Çok tuhaftı."</p>

  <p>"Neden onlara da genelde yaptığı gibi çanta vermedi ki?"</p>

  <p>"Sayımız çok azalırsa kampı koruyacak yeterli sayıda adam kalmayacağından endişeleniyordur muhtemelen."</p>

  <p>Bakışlarım ofise kilitlenmiş olsa da Zu beni yanına çağırdığında kendime geldim.</p>

  <p><i>Eldiven yok,</i> diye düşündüm yanına düşen elini gördüğümde. <i>Umarım asla da olmaz.</i></p>

  <p>"Hemen ayrılman şart mı?" diye sordum o ve Liam’ın yanına ulaştığımda. Çocuklar şimdi Kylie ve diğerlerinin çevresini sarmış; onlara iyi şanslar dileyerek battaniyelerini ve yiyeceklerini teklif ediyorlardı.</p>

  <p>Zu cesur bir gülümseme takınarak kollarını belime sardı.</p>

  <p>"Lütfen kendine dikkat et," dedim.</p>

  <p>Bir sonraki notu bana özeldi. <i>Tüm bunlar sona erdiğinde gelip beni bulur musun? Sana söylemem gereken bir şey var ama bunu nasıl söyleyeceğimi henüz bilmiyorum.</i></p>

  <p>Yüzünün tüm hatlarını inceledim. Yalnızca birkaç hafta önce tanıştığım o kızdan o kadar farklıydı ki. O, bu kısacık zaman diliminde bu kadar çok değiştiyse onu yıllar sonra tüm bu kargaşa nihayet sona erdiğinde nasıl tanıyacaktım acaba?</p>

  <p>"Elbette," diye fısıldadım. "Ve o gün gelene kadar geçen her gün seni özleyeceğim."</p>

  <p>Ana yoldan çıkıp ormana adım attıkları anda Zu arkasına dönüp bize son bir kez el salladı. Hina da aynısını yapmıştı. Ve gözden kayboldular.</p>

  <p>"İyi olacak," dedim. "Ona bakacaklar. Ailesinin yanında olmalı. Gerçek ailesinin."</p>

  <p><i>"Bizim</i> yanımızda olmalı." Liam başını sallarken boğazı düğümleniyordu.</p>

  <p>"Belki de onun peşinden gitmeliyiz."</p>

  <p>Liam ile aynı anda arkamıza döndük. Chubs arkamızda gözlüklerine vuran güneş ışığıyla dikiliyordu.</p>

  <p>"Gidemeyeceğimizi biliyorsun," dedi Liam. "Henüz."</p>

  <p>"Neden?" Chubs’ın önceki sakin sesinden eser kalmamıştı; bize doğru yaklaşıyordu. Üzerimizdeki meraklı gözleri fark ettiğimden ikisini de yolun kenarına çektim.</p>

  <p>"Neden?" diye tekrarladı Chubs. "Ne ailemizin ne de Jack’in ailesinin izini bulmak konusunda herhangi bir yardım alamayacağımız ortada. Kimse bizi özlemeden buradan ayrılmak daha iyi değil mi? Hâlâ ona yetişebiliriz."</p>

  <p>"Yetişip ne yapacağız?" diye sordu Liam. Zaten karışık olan saçlarında gezdirdi ellerini. "Bir tesadüf süsü vererek onlara rastlamak için etrafta mı dolaşacağız? Yakalanıp yeniden kampa mı atılacağız? Chubs, <i>burası</i> güvenli. Şu an olmamız gereken yer burası. Burada çok daha yararlı işler yapabiliriz."</p>

  <p>Bunun şu anda söylenebilecek en yanlış şey olduğunu, belki Liam bile henüz fark etmeden önce görmüştüm. Chubs’ın burun delikleri büyüyüp dudakları öfkeyle kapanırken beynimde uyarı alarmları çalmaya başladı. Chubs’ın dudaklarının arasından çıkmakta olan şeyin, yalnızca kaba değil, bir o kadar da acımasız olacağından emindim.</p>

  <p>"Anlıyorum, anlıyorum Lee, tamam," dedi Chubs başını sallayarak. "Bir kez daha kahraman olmak istiyorsun. Herkesin seni sevmesini, sana inanmasını ve izlemesini istiyorsun."</p>

  <p>Liam gerildi. "Bu hiç de..." diye başladı öfkeyle.</p>

  <p>"Peki ya seni daha önce izleyen çocuklar?" Tanıdık görünen bir kâğıt parçasını cebinden çıkarmış sallıyordu. Mektubu öyle sıkı tutuyordu ki neredeyse yırtacaktı. "Ya Jack? Ve Brian ve Andy ve diğer tüm o çocuklar? Hepsi de seni izledi, ama etrafta değillerken onları unutmak çok kolay, değil mi?"</p>

  <p>"Chubs!" diye haykırdım Liam sağ yumruğunu savurmak üzereyken aralarına girerek.</p>

  <p>Onu daha önce hiç bu kadar öfkeli görmemiştim. Boynundan yüzüne doğru kırmızı bir öfke dalgası yükseliyordu.</p>

  <p>"Bir kerecik bile olsa bunu başkalarına yardım etmek için değil de sadece kendini iyi hissetmek için yaptığını itiraf etsen ne olur ha, ne olur?" dedi Chubs.</p>

  <p>"Sen..." Liam kelimeleri güçlükle ağzından çıkardı. "Onları her lanet olasıca günün her lanet olasıca saniyesinde düşünmüyor muyum zannediyorsun sen? Böyle bir şeyi unutabileceğimi nasıl düşünürsün?" Liam, arkadaşını yumruklamak yerine, sıktığı avcunu şakaklarına indirdi. Hemen kolunu yakaladım. "Tanrı aşkına, Charles!" diye bağırıyordu.</p>

  <p>"Ben sadece..." Chubs, yanımızdan geçip gittikten sonra arkasına dönüp, "Sana hiç inanmadım, biliyor musun?" dedi sarsılmış sesiyle. "Kamptan kaçıp eve döneceğimizi söylediğinde. Bu yüzden o mektubu yazdım zaten. Başımızda sen varken çoğumuzun bunu başaramayacağını biliyordum."</p>

  <p>Liam ile aynı anda öne doğru atıldım. Daha sonra pişman olacağı bir şey yapmaması için ellerimi onu engelleyecek şekilde açtım. Chubs’ın yanımızdan geçip kulübeye yöneldiğini duydum. Liam bir adım daha atmaya çalıştı ama göğsüne sıkıca yaslandım. Öfkeden sıktığı yumruklarıyla nefes nefese kalmıştı.</p>

  <p>"Bırak gitsin," dedim. "Deşarj olmaya ihtiyacı var sadece. Belki sen de aynısını yapmalısın."</p>

  <p>Liam bana bir şey söyleyecekmiş gibi baktı ama konuşmak yerine yılgın bir homurtuyla arkasına döndü ve Chubs’ın tam ters istikametine, yakındaki ağaçlara doğru yürümeye başladı. Ben de en yakındaki ağaca yaslanarak gözlerimi kapadım. Beklerken kısa ve hafif nefesler almak dışında bir şey yapamayacak kadar daralmıştı göğsüm.</p>

  <p>Yüzünü ovuşturarak ortaya çıktığında neredeyse hava kararmak üzereydi. İki eli de bir yerlere sürtünmekten aşınmış ve kan içindeydi. Yüzü perişandı ve sanki içindeki öfke gitmiş, yerini karanlık bir kedere bırakmıştı. Yaklaştığında uzanıp o sıcak beline dolandım. O da kolunu omzumun üzerine atarak beni kendisine çekti ve yüzünü saçlarıma gömdü. O rahatlatıcı kokusunu çektim içime; odun, çimen ve deri karışımı kokusunu.</p>

  <p>"Öyle demek istemedi. Bunu sen de biliyorsun," dedim bir kütüğe doğru beraber yürürken. Bedeni hâlâ titriyordu, dengesini sağlayamayacak gibi görünüyordu.</p>

  <p>Liam kütüğün üzerine yığıldı birden ve dirseklerini dizlerine dayayarak öne doğru eğildi. "Bu, söylediklerini daha az gerçek yapmıyor ama."</p>

  <p>Uzun bir süre öylece oturduk; güneşin son ışıkları önce ağaçların, sonra da ufuk çizgisinin ardında tamamen kaybolmuştu. Aramızdaki bu sessizlik, bu hareketsizlik dayanılmazdı. Elimi kaldırıp yavaşça kürek kemiklerinin arasındaki o çıkıntılı bölgede dolaştırmaya başladım.</p>

  <p>Liam dikleşerek bana bakmak üzere döndü. "Sence iyi midir?" diye fısıldadı.</p>

  <p>"Sanırım gidip baksak iyi olacak," dedim.</p>

  <p>Kulübeye nasıl döndüğümüzü hatırlamıyorum ama oraya vardığımızda Chubs, gözlerinden süzülen sessiz yaşlarla verandada oturuyordu. Yüzünde gizlediği özrü ve o sefil suçluluk duygusunu görmüş, kalbimin daha da kırılabileceğini görmek beni şaşırtmıştı.</p>

  <p>"Bitti," dedi iki yanına oturduğumuzda. "Her şey bitti."</p>

  <p>Uzun bir süre hiçbirimiz kıpırdamadık.</p>
</body>
</html>
