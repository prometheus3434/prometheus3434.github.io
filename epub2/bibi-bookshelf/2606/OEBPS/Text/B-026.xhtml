<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img4"><img src="../Images/5.jpg" width="600" height="120"/></p>

  <h2>YİRMİ ALTI</h2>

  <p>BİLGİSAYARIN SANKİ ÇILDIRMIŞ GİBİ ÖTMEYE BAŞLAMASI, daldığım bu rüyasız uykudan uyandırmıştı beni. Karanlıkta uzanıyordum.</p>

  <p>Bedenim ağırlaşmış gibiydi ve biri svetşörtümü çıkarmış olmasına rağmen tişörtüm terden sırılsıklam olmuştu. Tek başıma olsam tişörtümü ya da en azından biraz hava almak için pantolonumu hemen çıkartırdım ama öyle olmadığımı biliyordum. Hâlâ onun odasındaydım ve ben hâlâ buradaysam onun da odada olma ihtimali çok yüksekti.</p>

  <p>Clancy’nin koyu ahşap şifonyerinin ışığı yanıyordu. Aşağıdaki ateşin başına toplanmış çocukların seslerini duyabiliyordum. Tanrım, gece mi olmuştu? Kalbim panikle çarpmaya başladığı sırada damarlarımda dolaşan kanın buz gibi olması ne tuhaftı.</p>

  <p>Eski yatağın gıcırtısı, televizyonun sesinden duyulmuyordu. Bir süre Başkan Gray’in o davudi sesiyle verdiği akşam nutkunu dinledim. Bedenimin artık uyanıp silkelenmek isteyen son parçası da bacaklarımdı.</p>

  <p><i>..şu geçen bir yıl içinde dahi işsizlik oranları yüzde otuzdan yüzde yirmiye inmiştir. O sahte hükümetin başarılı olamadığı alanlarda sizleri hayal kırklığına uğratmayacağıma dair söz veriyorum. Dünya kamuoyunda söz sahibi olduklarına dair söyledikleri yalanlara rağmen daha kendi terörist örgütlerini bile kontrol edemiyorlar. Şu sözde Çocuk Birliği..."</i></p>

  <p>Televizyon kapandı. Ayak sesleri duyuyordum.</p>

  <p>"Uyandın mı?"</p>

  <p>"Evet," diye fısıldadım. Boğazım ağrıyordu, dilim ise şişmiş gibiydi.</p>

  <p>Clancy yanıma oturduğunda yatak hafifçe çöktü. İrkildiğimi belli etmemeye çalıştım.</p>

  <p>"Bayıldın," dedi. "Fark edemedim... Seni o kadar zorlamamalıydım belki de."</p>

  <p>Dokunuşundan kaçmak için dirseklerimden güç alarak doğruldum. Gözlerim dudaklarına ve beyaz dişlerine kenetlenmişti. Bunu hayal mi etmiştim yoksa o...?</p>

  <p>Mideme bir kramp girdi. "Bir şey buldun mu? Yani teorini doğrulacak bir şey?"</p>

  <p>Clancy donuk bir suratla arkasına yasladı. "Hayır." Sonra yeniden ayağa kalkıp, pencereyle odanın ortasındaki perde arasında volta atmaya başladı. Diğer tarafa baktığımda her yerin bilgisayarın mavi ışığıyla aydınlandığını gördüm.</p>

  <p>"Hayır, bak, bunu tekrar tekrar düşündüm," dedi Clancy. "Önceleri onların anılarını üzgün ya da öfkeli olduğun için sildiğini düşünmüştüm. Ama konu üzerine biraz daha kafa patlattığımda o insanların beyinlerine depoladıkları anıların tümünü silmediğini keşfettim. Sen sadece... sadece kendinle ilgili olanları sildin. Ve şu Samantha denen kız. Samantha Dahl, on yedi yaşında, Maryland Bethesda'dan. Annesi Ashley, babası Todd. Yeşil. Fotoğrafik hafıza..." Birden sustu. "Beyninin içinde bir labirente kapatılmışım gibi hiç durmadan dönüp duruyor, bunu nasıl yaptığını bulmaya çalışıyordum. Fakat hatıralarının arasında dolaşmak, bana zihninin içinde neler döndüğünü göstermedi. Sebepler değil, yalnızca sonuçlar vardı."</p>

  <p>Kendi kendine söylendiğinin ya da benim o sırada yataktan kalktığımın farkında mıydı bilmiyorum. İstediğim tek şey, oradan ve onun yanından bir an önce defolup gitmekti. Birden o acıyı hissettim yeniden.</p>

  <p><i>Bana ne yaptı?</i> Elimi alnıma götürdüm. Başım tıpkı onun beynime girdiği zamanlardaki gibi ağrıyordu ama bu defa acı daha keskindi. Sadece içeride neler olup bittiğine bakmakla kalmamış, aynı zamanda onu arzulamamı, onu öpmek istememi sağlamıştı.</p>

  <p>Öyle değil mi?</p>

  <p>"Geç oldu," dedim birden o konuşmaya devam ederken. "Benim... benim gidip diğerlerini bulmam lazım."</p>

  <p>Clancy bana arkasını döndü. "Liam Stewart’ı bulacağım demek istiyorsun."</p>

  <p>"Evet, Lee'yi," dedim kapıya doğru birkaç ağır adam atarken. "Onunla buluşmam gerekiyordu. Endişelenmeye başlayacak." İçinden geçerken beyaz perde saçlarıma sürtündü.</p>

  <p>Clancy başını sallıyordu. "Onun hakkında ne biliyorsun ki Ruby? Onu ne kadardır tanıyorsun? Bir, bir buçuk aydır mı? Neden onunla vakit kaybediyorsun ki? O bir <i>Mavi</i> ve sadece bu da değil. Onun... onun kamptan önceki sicili bile temiz değil. Tüm o çocukları öldürmeden önce bile. Yüz kırk sekiz. Kamplarındaki çocukların yarısından fazlası demek bu! O yüzden tüm o saçmalıklarını ve ona bir kahraman gibi tapınmayı bırak artık. Çünkü o bunu hak etmiyor. Onunla takılamayacak kadar değerlisin sen. Anlıyor musun beni!?"</p>

  <p>Elim kapıya dokunduğu anda uzanıp onu kapattı.</p>

  <p>"Lanet olsun, derdin ne senin?" diye bağırdım. "Hem Mavi'yse ne olmuş? Hepimizin Siyah olduğunu ve birbirimize saygı duymamız gerektiğini söyleyen sen değil miydin?"</p>

  <p>Dudaklarında beliren gülümseme güzel olduğu kadar kibirliydi de.</p>

  <p>"Bir Turuncu olduğun gerçeğini ve bu yüzden hep yalnız kalacağını kabullenmelisin." Sesi sanki biraz daha sakindi şimdi. Kapı koluna yeniden uzanmaya çalıştığımda burun delikleri büyüdü. Üzerimden uzattığı iki kolunu da kapıya dayayarak gitmemi engellemeye çalışıyordu.</p>

  <p>"Ne istediğini gördüm," dedi Clancy. "İstediğin şey ailen falan değil. Arkadaşların bile değil. Senin tek istediğin onunla birlikte olmak. Tıpkı dün kulübede olduğunuz gibi. Ya da ormandaki o arabanın içinde. <i>Seni kaybetmek istemiyorum</i> dedin. Gerçekten senin için bu kadar önemli mi?"</p>

  <p>İçimde yükselen öfke boğazımı yakıyordu. "Sen ne <i>cüretle?</i> Bana bakmayacağını söylemiştin... Bana..."</p>

  <p>Bir kahkaha attı. "Tanrım, ne safsın! Birlik'teki o kadının seni bir canavar olmadığına nasıl ikna ettiğini de böylece anlamış olduk."</p>

  <p>"Bana yardım edeceğini söylemiştin," dedim usulca.</p>

  <p>Gözlerini devirdi. "Pekâlâ, son dersine hazır mısın? Ruby Elizabeth Daly, sen yalnızsın ve hep yalnız kalacaksın. Bu kadar aptal olmasaydın bunu şimdiye kadar kendi kendine anlamış olurdun zaten. Ama madem anlayamadın, ben sana açıklayayım: <i>Yeteneklerini asla kontrol edemeyeceksin.</i> Asla birinin zihnine çekilmekten kendini kurtaramayacaksın çünkü bir parçan onları nasıl kontrol edeceğini öğrenmek istemiyor. Önce onları kabullenmen gerekecekse hayır. Onları, gerektiği gibi kullanamayacak kadar toy ve ödleksin. Bunun seni dönüştüreceği şeyden korkuyorsun."</p>

  <p>Başımı çevirdim.</p>

  <p>"Ah Tanrım, Ruby anlamıyor musun? Sen kendinden nefret ediyorsun ama senin bu yeteneklere sahip olmanın bir sebebi var. İkimizin de. Onları kullanmak bizim <i>hakkımız...</i> Onları, önde olmak ve geride kalanları kendi yerlerinde tutmak için kullanmak zorundayız."</p>

  <p>Uzanarak bir parmağıyla tişörtümün esnemiş yakasını tutup çekti.</p>

  <p>"Kes şunu." Sesimdeki özgüvenden gurur duymuştum.</p>

  <p>Clancy bana doğru eğilirken kapanmış gözlerimin altında buğulu bir görüntü canlandı. Anılarımın arasında dolaşmaya başlamadan önceki hâlimizin görüntüsü. Gözlerimin dehşetle açıldığını ve dudaklarını dudaklarıma dayadığını gördüm.</p>

  <p>"Birbirimizi bulduğumuza çok memnunum," dedi tuhaf bir şekilde sakin sesiyle. "Bana yardım edebilirsin. Ben her şeyi bildiğimi sanıyordum ama sen..."</p>

  <p>Dirseğimi savurup çenesinin altına geçirdim. Clancy acı bir çığlıkla sendelerken iki elini de yüzüne götürdü. Buradan defolup gitmem için yarım saniyem vardı ve hiç düşünmeden harekete geçtim. Kapının kolunu öyle hızlı çevirdim ki kilit yerinden çıktı.</p>

  <p>"Ruby! Bekle, ben öyle..."</p>

  <p>Merdivenlerin dibinde biri belirdi. Lizzie. Şaşkınlıkla ağzını açar gibi oldu. Tek kelime etmeden yanından hızla geçtiğimde kulaklarındaki küpeler şıngırdadı.</p>

  <p>"Yalnızca bir tartışma," dediğini duydum Clancy’nin. Sesi güçsüzdü. "Sorun yok, bırak gitsin."</p>

  <p>Kendimi nefes nefese dışarı attım. Ayaklarım ateş çukuruna doğru çekilirken kendimi durup düşünmeye zorladım. Dışarıda, yemek masalarının başında toplanmış duran bir sürü insan vardı hâlâ. Liam’ı bulup neden gelemediğimi, olan biteni anlatmak istiyor ama perişan bir hâlde olduğumu biliyordum. Sakinleşmem lazımdı ve bunu burada yapmamın imkânı yoktu. Etrafta sorun çıkarabilecek çok fazla potansiyel vardı. Bense yalnız kalmalıydım.</p>

  <p>Ve henüz birkaç adım atmıştım ki Mike’la karşılaştım. Başka bir şey olması beklenemezdi zaten!</p>

  <p>"Hey, demek buradasın!" Saçlarını atkuyruğu yapmış, siyah bir bandana takmıştı. Üzerinden gelen benzin ve metalik bir şeylerin kokusunu alabiliyordum. "Ruby? Sen iyi misin?"</p>

  <p>Ofisin önünden hızla uzaklaşıp kulübelere giden patikaya yöneldim. Sonunda Zu'yu gönderirken yürüdüğümüzü düşündüğüm o patikayı buldum. Bu patika, çalılarıyla çıplak tene pek de hoşgörülü yaklaşmayan eski bir keçiyolundan başka bir şey değildi aslında. Pekâlâ. O da işimi görürdü. Nasılsa çevrede kimse yoktu. Benim de tek isteğim bu değil miydi zaten?</p>

  <p>Ateşin ışığı tamamen gözden kaybolana dek yürüdüm. Üzerime yapışan tişörtümü sıyırıp atmak istiyordum. Onun o lanet odası gibi kokuyordu. Çam, baharat ve eski, çürümüş eşyalar gibi. Soyunup tişörtü olabildiğince uzağa fırlattım. Yine de o kokudan kurtulamıyordum. Her yerdeydi; ellerimde, pantolonumda, sütyenimde. Doğrudan göle ya da duşa girmeliydim. Zehrini atmaya çalışmalıydım.</p>

  <p><i>Sakinleş,</i> dedim kendi kendime. <i>Sakinleş!</i> Ama içimde büyüyen şeyin ne olduğunu tam olarak çözemiyordum bir türlü. Yalan söylenmesi ve benim de buna bir aptal gibi kanmam yüzünden kabaran bir öfke vardı içimde. Bana dokunduğu ve vücudumdaki en küçük gözeneğe bile zehrini akıttığı için hissettiğim tiksinti. Ama bunların dışında bir şey daha vardı. İçimde giderek büyüyüp gelişen ve beni sonunda taşa çevirecek bir şey.</p>

  <p>Liam tam karşımda duruyor olmasına rağmen kendimi hiç bu kadar yalnız hissetmemiştim.</p>

  <p>"Ruby?" O her zamanki kıvrık ve dağınık saçları gümüş gibi parlıyordu ışığın altında. Ondan saklanamamıştım.Bunu hiç başaramadım zaten.</p>

  <p>"Bana Mike haber verdi," dedi bana doğru temkinli bir adım atarken. Elleri önünde, sanki vahşi bir hayvanı ürkütmeden yanaşmaya çalışıyor gibiydi. "Burada ne yapıyorsun? Neler oluyor?"</p>

  <p>"Lütfen git," diye yalvardım. "Yalnız kalmaya ihtiyacım var."</p>

  <p>Bana bakmaya devam ediyordu.</p>

  <p><i>"Lütfen,"</i> diye bağırdım. <i>"Git buradan!"</i></p>

  <p>"Bana neler olduğunu anlatana kadar bir yere gitmiyorum, Ruby!" dedi Liam. Bana daha dikkatli bakınca yutkundu. Ademelmasının şiştiğini görebiliyordum. "Bu sabah neredeydin? Bir şey mi oldu? Bütün gün ortalıkta olmadığını söyledi Chubs ve şimdi de burada... <i>bu hâlde... </i>sana bir şey mi yaptı? Lütfen söyle bana."</p>

  <p>Bakışlarımı kaçırdım. "İstemediğim bir şey yapmadı."</p>

  <p>Liam’ın buna verdiği tek tepki, birkaç adım gerileyerek uzaklaşmak oldu.</p>

  <p>"Söylediklerinin tek kelimesine bile inanmıyorum," dedi sonra sakince. "Lanet olsun! Tek bir kelimesine bile. Eğer benden kurtulmak istiyorsan bundan daha fazlasını yapman gerekecek, tatlım."</p>

  <p>"Seni burada istemiyorum."</p>

  <p>Başını salladı. "Bu, seni burada yalnız bırakacağım anlamına gelmez. İstediğin kadar bekleyebilirsin. Ama sen ve ben, bu gece bu işi halledeceğiz. Hem de hemen." Liam siyah kazağını çıkartarak bana doğru fırlattı. "Şunu giy yoksa üşüteceksin."</p>

  <p>Onu tek elimle yakalayıp göğsüme bastırdım. Hâlâ sıcaktı.</p>

  <p>Ellerini kalçalarına koyup volta atmaya başladı. "Sorun ben miyim? Yani benimle konuşamayacağın bir şey mi? Chubs’ı getirmemi ister misin?"</p>

  <p>Cevap verebilecek gücü bulamamıştım kendimde.</p>

  <p>"Ruby, beni korkutuyorsun."</p>

  <p>"Güzel." Kazağını yuvarlayıp karanlıkta olabildiğince uzağa fırlattım.</p>

  <p>Derin bir iç çekip elini en yakındaki ağaca yasladı. <i>"Güzel mi?</i> Bunun nesi güzel, Tanrı aşkına?"</p>

  <p>O gece Clancy’nin bana ne anlatmaya çalıştığını, Liam o an bakışlarını bana çevirip de gözlerime bakıncaya kadar gerçekten anlamamıştım. Damarlarımda akan kanın sesi, şimdi bir uğultuya dönüşmüştü. Gözlerimi kapayıp avuçlarımı alnıma bastırdım.</p>

  <p>"Bunu daha fazla yapamam," diye haykırdım. "Neden beni yalnız bırakmıyorsun ki?"</p>

  <p>"Çünkü sen olsan beni bırakmazdın."</p>

  <p>Bana doğru birkaç adım atarken ayakları çalıların arasında dolaştı. Etrafımdaki hava bir anda ısındığında tanıdık bir his sardı benliğimi. Bununla başa çıkamayacağımı bildiği hâlde bana bu kadar yaklaştığı için öfkeden dişlerimi sıkıyordum. Onu yaralayabileceğimi bilmiyor muydu?</p>

  <p>Ellerimi yüzümden çekmeye çalıştı önce. Ama ben bu nazik tavırlarına müsaade etmeyecektim. Tüm gücümle onu ittim. Liam sendeledi.</p>

  <p>"Ruby..."</p>

  <p>Onu defalarca ittim. Hem de her defasında daha da sert. Çünkü ona söylemek için yanıp tutuştuğum şeyi ancak böyle söyleyebilirdim. O parlak anılarını gördüm. Tüm o muhteşem rüyalarını. Ağladığımı ise ancak onu bir ağaca yasladığım anda fark edebilmiştim. Birbirimize bu kadar yakınken sol gözünün altındaki o yeni kesiği ve çevresinde oluşan morluğu gördüm.</p>

  <p>Liam’ın dudakları aralandı. Elleri artık önünde değil, kalçamın üzerindeydi. "Ruby..."</p>

  <p>Aramızda kalan o minicik mesafeyi de kapatırken bir elimi yumuşak saçlarının arasında dolaştırmaya başladım. Diğerini ise tişörtünün arkasına yapıştırdım. Dudaklarım sonunda onunkilerle buluştuğu anda içimde, derinlerde bir yerde bir şeyler hareketlendi. Onun dışında hiçbir şey yoktu benim için artık; ne ağustos böceklerinin ötüşü ne de grileşmiş gövdeleriyle etrafı saran ağaçlar. Kalbim göğsümde deli gibi atıyordu. Her vuruşunda <i>daha, daha, daha </i>diye bağırıyordu sanki. Bedeni ellerimin altında gevşemiş, dokunuşlarımla ürpermişti. Kokusunu içime çekmek yetmiyordu bana; onu solumalıydım. O derimsi, dumanlı ve tatlı kokusunu. Parmaklarının çıplak kaburgamda dolaştığını hissettim. Liam beni kendine doğru daha da çekmek için bacaklarını benimkilere doladı.</p>

  <p>Dengemi kaybetmiş gibiydim; dudakları yanaklarımda, çenemde, nabzımın attığı boynumda dolaşırken dünya tehlikeli bir şekilde dans ediyordu çevremde. Sanki bunu daha önce kafasında canlandırmış gibi... O kadar emindi ki kendisinden...</p>

  <p>Olduğunu hissetmedim, yani zihnine girdiğimi. Hissetsem bile zaten kendimi onda öylesine kaybetmiştim ki geri çekilmeyi, o sıcak tenini ya da o anı bırakmayı hayal bile edemezdim. Tenimi öyle bir saygı ve şefkatle okşuyordu ki dokunuşları tüy kadar hafifti. Ama dudakları dudaklarımı yeniden bulduğu anda, tek bir düşünce o tatlı sarhoşluktan bir anda ayılmama sebep oldu.</p>

  <p>Bir anda Liam’ın şu anda bana doğru eğilen yüzünü Clancy doldurdu zihnimde. İçimde dolana dolana ilerleyerek onu görmezden gelemeyeceğim kadar büyüdü. Sanki kendi anımı değil de bir başkasının anısını görüyormuşum gibi olana dek oynamaya devam etti zihnimde.</p>

  <p>Ve sonra anladım... Bunu gören yalnızca ben değildim. Liam da görüyordu.</p>

  <p><i>Nasıl, nasıl, nasıl?</i> Bu mümkün değildi, öyle değil mi? Anılar sadece <i>bana</i> akardı, benden <i>bir başkasına</i> değil.</p>

  <p>Birden hareketsizleşip geri çekildiğini hissettim. Ve o zaman. .. yüzündeki o bakıştan onun da gördüğünü anladım.</p>

  <p>Göğsüme bir sancı saplandı. "Aman Tanrım, özür dilerim. Ben bunu istememiştim... o..."</p>

  <p>Liam beni bileğimden yakalayıp kendisine çekti ve yüzümü avuçlarının arasına aldı. O, yüzüme düşen saçlarımı düzeltirken hangimizin daha güç nefes aldığını bilmiyordum. Az önce gördüğü şeyden utanıp hakkımda düşüneceklerinden korkarak geri çekilmeye çalıştım.</p>

  <p>Liam konuşmaya başladığında sesi ölçülüydü ve kendisini sakinleştirmeye çalışır gibi bir hâli vardı. "Ne yaptı?"</p>

  <p>"Hiç..."</p>

  <p>"Yalan söyleme," dedi yalvarırcasına. "Lütfen bana yalan söyleme. Bunu hissettim... tüm bedenimde, Tanrım, taşa dönmüş gibiydim. Sen korkmuştun... Bunu <i>hissettim </i>işte, korkuyordun!"</p>

  <p>Parmakları saçlarıma dolandığında yüzümü yüzüne yaklaştırdı. "O..." diye başladım. "O bir anımı görmek için izin istemişti sadece ve ben de izin verdim ama sonra geri çekilmek istediğimde... Çıkamadım. Hareket edemiyordum. Sonra bayılmışım. Ne yaptığını bilmiyorum ama canım yandı... canım çok yandı."</p>

  <p>Liam geri çekilip alnıma bir öpücük kondurdu. Kollarındaki kasların gerilip titremeye başladığını hissettim. "Kulübeye git." İtiraz etmeme izin vermeden devam etti: "Toparlanmaya başla."</p>

  <p>"Lee..."</p>

  <p>"Ben Chubs’ı bulacağım," dedi. "Ve üçümüz bu lanet olasıca yerden basıp gideceğiz. <i>Bu gece."</i></p>

  <p>"Gidemeyiz," dedim. "Gidemeyeceğimizi biliyorsun." Ama o çoktan karanlık patikada yürümeye başlamıştı bile. "Lee!"</p>

  <p>Kazağını bulup üzerime geçirdim ama bu bile ormanda onu kulübelerin ve ateşin olduğu yöne doğru takip ederken titrememi durduramamıştı.</p>

  <p>Kulübeye girdiğimde Chubs’ı yatağının üzerinde kitap okurken buldum. Bana bir kez bakıp hemen önündeki kitabı kapadı. "Ne oldu, Tanrı aşkına?"</p>

  <p></p>

  <p>"Gidiyoruz," dedim. "Eşyalarını al... Ne bakıyorsun? Hareket etsene!"</p>

  <p>Hemen yataktan indi. "Sen iyi misin?" dedi. "Neler oluyor?"</p>

  <p>Ona Clancy'yle aramızda geçen her şeyi anlatmayı henüz bitirmiştim ki Liam kapıdan hızla içeri girdi. İkimize de bir bakış atarak rahat bir nefes aldı. "Seni bulamayınca endişelendim," dedi Chubs’a. "Hazır mısınız?"</p>

  <p>Üzerime bol bir tişört geçirdikten sonra Liam’ın uzattığı ceketi giydim. Chubs hiç itiraz etmeden ayakkabılarını bağlayıp çantasını kapadı ve kulübenin ışıklarını söndürüp karanlıkta yürümeye başladığımız sırada tek kelime dahi etmedi.</p>

  <p>Ateşin dumanlı kokusu, bizi aydınlığından ya da başındaki insanların gürültüsünden daha uzun bir süre takip etti. Chubs’ın yalnızca bir kez omzunun üstünden dönüp baktığını fark ettim. Ateşin uzak, turuncu ışığı gözlüklerinden yansıyordu. Şimdi ne yapacağımızı sormak istediğini biliyordum ama Liam ikimizi de susturmuş, bizi daha önce hiç görmediğimiz bir patikaya sokmuştu.</p>

  <p>Kullanıldığı belliydi ama ancak bir kişinin geçebileceği genişlikte bir patikaydı burası. Gözlerimi Liam’ın omuzlarından ayırmıyordum. Dönüp elimi tuttu. Yoğun ağaçların arasında ilerledikçe patika giderek daha da kararıyordu.</p>

  <p>Sonra birden yol bitti. Ve bir ışıkla karşılaştık. Hem de gözlerimi ellerimle kapatma ihtiyacı hissettirecek kadar güçlü bir ışık. Liam da gerilmiş ve birden durmuştu. Acıtacak kadar sıkı tutuyordu elimi.</p>

  <p>"Sana söylemiştim," dedi Hayes. "Bu yoldan kaçmaya çalışacağını söylemiştim."</p>

  <p>"Evet, doğru tespit."</p>

  <p>"Kahretsin," dediğini duydum Chubs’ın ama ben Liam’ın önüne çıkıp, Clancy, Hayes ve devriye ekibinden diğer çocukların tek kaçış yolumuzu kapadığını görmekten başka bir şey yapamayacak kadar şaşkındım.</p>
</body>
</html>
