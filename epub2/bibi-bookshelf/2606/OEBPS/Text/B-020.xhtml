<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img3"><img src="../Images/6.jpg" width="600" height="120"/></p>

  <h2>YİRMİ</h2>

  <p>O GECEYİ ARABADA HER BİRİMİZ BİR KOLTUKTA UYUYARAK geçirdik. En arkayı Zu’ya bırakıp Liam’ın yanına, ön tarafa geçtim. Bu sessizlik beni tedirgin ediyordu. Uykuysa onu çağırmama rağmen gelecek gibi görünmüyordu.</p>

  <p>Sabah beş sularında, beynimi kaplayan sis bulutuna teslim olmak üzereyken birinin parmağını ensemde hissettim. Arkama döndüğümde yarı uykulu bir hâlde bana bakmakta olan Liam ile karşılaştım.</p>

  <p>"Kendi kendine mırıldanıyordun," diye fısıldadı. "İyi misin?"</p>

  <p>Dirseğimden destek alarak doğruldum ve gözlerimi ovuşturdum. Yağmur pencereleri dövmüş; çatlamış ön camı dantel bir örtü gibi kaplamıştı. Cama vuran her damla sanki kumaşın üzerine düşen bir gözyaşı gibiydi.</p>

  <p>Ormanın derinliklerine bakmak, karışık ve huzursuz yapısıyla birinin rüyasında gezinmekten farksızdı ama arabanın içindeki her şey çok netti. Koltukların hatları, ön paneldeki düğmeler... Liam’ın gömleğinin düğmelerinde yazan markayı bile okuyabiliyordum.</p>

  <p>Hava aydınlandığından yüzündeki her bir yara izi seçilebiliyordu şimdi. Bazıları yeni yeni iyileşmeye başlamış, bazılarıysa çok eskiden kalmıştı. Ama yüzünde asıl dikkatimi çeken şey, birkaç hayat önceymiş gibi gelse de aslında birkaç gün önce yanağına vurduğum yerde oluşan o iz değildi. Saçlarının dik dik duruşu, kulaklarının ve ensesinin arkasında kıvrılışıydı ilgimi çeken. Fırtına, saçlarının rengini daha koyu bir bal rengine çalsa da yumuşaklığından hiçbir şey kaybetmemiş gibi duruyordu. Uzanıp onlara dokunma arzumu zerre kadar azaltmamıştı.</p>

  <p>"Ne oldu?" diye fısıldadı. "Neye gülümsüyorsun sen?"</p>

  <p>Ellerimi saçlarına götürüp düzeltmeye çalıştım. Ne yaptığımı ancak bir dakika sonra, Liam gözlerini kapatıp kendini dokunuşuma teslim ettiğinde anladım. Birden içimde büyüyen utançla elimi çekecektim ki Liam tutup çenesinin altına götürdü elimi.</p>

  <p>Ben çekmeye çalışırken, "Hayır," dedi fısıldayarak. "Şimdi benim."</p>

  <p><i>Tehlikeli. Tehlikeliydi bu.</i> Fakat zihnimden gelen bu uyarı hemen uçup gitmiş; ona dokunmanın ne kadar güzel, ne kadar <i>doğru</i> geldiğini düşünmeme engel olamayacak kadar uzak köşelere çekilmişti.</p>

  <p>"Eninde sonunda geri almam gerekecek ama," dedim elimi yeni çıkan sakalları üzerinde gezdirirken.</p>

  <p>"İşte bu çok kötü."</p>

  <p>".<i>..krakerler..."</i> dedi bir ses arkamızdan, "..<i>.evetttt..."</i></p>

  <p>İkimiz de aynı anda dönüp oturduğu yerde uyurken kıpırdanan Chubs’a baktık.</p>

  <p>Gülmemek için diğer elimi ağzıma götürdüm. Liam ise gülümseyerek gözlerini devirdi.</p>

  <p>"Rüyasında yemek görür," dedi. "Hem de <i>oldukça sık."</i></p>

  <p>"En azından güzel rüyalar görüyor."</p>

  <p>"Evet," dedi Liam da. "Sanırım çok şanslı." Başımı yeniden Chubs’ın kıvrılmış bedenine çevirdim. Betty’nin klimasının çalışmadığı zamanlar arabanın içinin ne kadar soğuk olduğunu da ilk kez o zaman fark ettim.</p>

  <p>Liam başını diğer kolunun üzerine yasladıktan sonra parmaklarını benimkilere geçirdi. Sanki onların oluşturdukları biçimi, başparmağımın onunkinin üzerinde ne kadar doğal durduğunu inceliyor gibiydi.</p>

  <p>"İstesen," diye başladı, "rüyasında ne gördüğünü görebilir misin?"</p>

  <p>Başımla onayladım. "Ama bunlar özel şeyler."</p>

  <p>"Ama bunu daha önce yaptın."</p>

  <p>"Bilerek değil."</p>

  <p>"Bana?"</p>

  <p>"Kamptaki kulübemde kalan kızlara," dedim. "Ve motel odasında kaldığımız gece Zu’ya. Senin zihnine de girdim bir defa ama rüyalarına değil."</p>

  <p>"İki gün önce," dedi birden çözmüş gibi. "Mola yerinde."</p>

  <p>Bir içgüdüyle çekmek istedim elimi. O elimi bırakmadan önce çekmek. Ama buna izin vermedi.</p>

  <p>"Yapma," dedi. "Kızmadım."</p>

  <p>Ellerimizi alnına götürüp yüzüme bakmadan sordu. "Daha mı zorlaştırıyor? Yani birine dokunmak... Kontrol etmeni daha mı çok zorlaştırıyor?"</p>

  <p>"Bazen," diye itiraf ettim. Bunu nasıl açıklayacağımı bilmiyordum çünkü daha önce hiç açıklama ihtiyacı duymamıştım. "Bazen, yorgun ya da üzgün olduğumda birinin düşüncelerini ya da o sırada aklından geçen anılarını yakalayabiliyorum ama o insana dokunmazsam kendimi hemen geri çekebiliyorum. Kafam böyleyken onlara dokunmak... otomatik bir bağlantı sağlıyor sanırım."</p>

  <p>"Ben de öyle düşünmüştüm." Liam gözlerini yeniden kapatarak derin bir iç çekti. "Biliyorsun, seninle ilk karşılaştığımızda bize dokunmamak için elinden geleni yapıyordun. Bunun kampta öğrendiğin bir şey olup olmadığını sorguluyordum hep. Çünkü ne zaman birimiz sana dokunmaya ya da konuşmaya kalksak sanki seni bir şok tabancasıyla vurmuşuz gibi yerinden zıplıyordun."</p>

  <p>"Hiçbirinizin canını yakmak istemiyordum," dedim fısıldayarak.</p>

  <p>Gözleri yeniden açıldı. Her nasılsa öncekinden daha canlı. Birbirine geçmiş parmaklarımızı işaret ederek, "Sen böyle iyi misin?" diye sordu.</p>

  <p><i>"Sen</i> iyi misin?" dedim sorusuna soruyla karşılık vererek. Yüzündeki bakış tanıdıktı. O mola yerinde, kendi kampından bahsederken takındığı kederli ifade vardı yine yüzünde. "Ne düşünüyorsun?"</p>

  <p>"Birbirimizi tanıyalı henüz iki hafta bile olmadan seni çok daha uzun bir süredir tanıyor gibi hissetmemin ne kadar ilginç olduğunu," dedi. "Ve bazı yönlerini bu kadar iyi tanıyabiliyorken hayatının bazı kısımlarını hiç bilmememin ne kadar sinir bozucu olduğunu. Kamptan önceki yaşantının neye benzediğini bile bilmiyorum."</p>

  <p>Ona ne söyleyebilirdim ki? Ebeveynlerime ve Sam’e yaptıklarımı, onu korkutup beni bırakmasını sağlamadan nasıl anlatabilirdim?</p>

  <p>"Burada yalan söylemek zorunda değiliz," dedi aramızdaki mesafeyi işaret ederek. "Bunu sen söylememiş miydin?"</p>

  <p>"Hatırlıyor musun?"</p>

  <p>"Elbette hatırlıyorum," dedi. "Çünkü bunun iki yönlü olmasını umuyorum. Sana neden ailene dönmek istemediğini sorduğumda bana doğruyu söyleyeceğini umuyorum. Ya da Thurmond'un gerçekte nasıl bir yer olduğunu sorduğumda yalan söylemeyi bırakacağını. Fakat sonra, bunun adil olmayacağını düşünüyorum çünkü ben de ailemden konuşmak istiyor değilim neticede. Tıpkı... yani bunlar..."</p>

  <p>Düşüncelerini bir araya getirmeye çalışırken ona bakıyordum. "Bunu açıklayabilir miyim bilmiyorum," dedi. "Kelimelere dökmek çok zor. Bunlar, bu anılar, benim. Anlıyor musun? Oraya gittiğimde kampın benden alamadığı ve eğer istemezsem kimseyle paylaşmak zorunda olmadığım şeyler. Sanırım çok aptalca."</p>

  <p>"Aptalca değil," dedim. "Hem de hiç."</p>

  <p>"Ve seninle her şeyi konuşmak istiyorum. Her şeyi. Ama sana Caledonia hakkında ne anlatabileceğimi bile bilmiyorum," dedi. "Benden nefret etmene neden olmayacak ne anlatabilirim bilmiyorum. Aptalca davranmıştım ve utanıyorum ve Charles’ın da Zu'nun da olaylardan dolayı beni suçladıklarını biliyorum... biliyorum işte. Ve şimdi Cole'ün bunu anneme anlattığını da biliyorum. O da Harry'ye anlatmıştır. Bu düşünce beni yiyip bitiriyor."</p>

  <p>"Sen doğru olduğunu düşündüğün şeyi yaptın," dedim. "Eminim bunu anlayacaklardır."</p>

  <p>Yutkunarak başını salladı. Diğer elimle uzanıp gözlerinin üstüne düşen saçlarını çektim. Yüzünü yeniden bana çevirişi, gözlerini kapatıp çenesini hafifçe kaldırışı bana bunu yeniden yapacak cesareti vermişti. Parmaklarım, saçlarının doğal dalgalarında gezinerek kulağının çevresini okşamaya başladı.</p>

  <p>"Ne yapmak istiyorsun?" diye sordum.</p>

  <p>"Diğerlerini uyandırmalıyım," dedi. "Hareket etmeliyiz. Ama Betty'yi bırakmak zorundayız. Yani anlayacağın tabana kuvvet."</p>

  <p>Elim birden durdu ama kararını verdiği belliydi.</p>

  <p>"Acelen ne?" diye sordum usulca.</p>

  <p>İşte orada, tam ağzının köşesinde -yara izinin dudaklarıyla birleştiği noktada- belli belirsiz bir gülümseme... "Sanırım biraz daha uyumalarında bir sakınca yok. En azından birkaç saat."</p>

  <p>"Peki sonra?"</p>

  <p>"Sonra yola çıkacağız."</p>

  <p>İki saatin nasıl geçtiğini anlayamadım. İkimiz de bir ara uykuya dalmış olmalıydık. Gözlerimi açtığımda arabanın camlarındaki buğu azalmış, günün ilk ışıkları ormanın karanlık zeminini aydınlatmaya başlamıştı.</p>

  <p>Uyandığım sırada Liam da hareketlendi. Bir süre boyunca tuhaf yatış şeklimizden dolayı tutulan yerlerimizi gevşetmeye çalışmak dışında hiçbir şey yapmadık. Sıra onun elini bırakmaya geldiğinde dışarıdaki soğuk havanın tenime dokunuşunu hissettim.</p>

  <p>"Uyan bakalım, ekip," dedi Liam. Chubs’ın dizine vurmak için arka tarafa doğru uzanırken omzu yerinden çıkmış gibi bir ses çıkarttı. "Şu lanet olasıca anı yaşamanın vakti geldi."</p>

  <p>Bir saatten az bir süre sonra siyah minivanın önünde duruyor, Zu'nun koltukların altını son bir kez kontrol etmesini izliyorduk. Gömleğimi yakama kadar iliklemiş, boynuma üç kez doladığım atkıma sımsıkı sarınmıştım. O kadar üşümüyordum aslında ama önümdeki rahatsız edici kan lekesini gizlememe yardımcı oluyordu bu atkı.</p>

  <p>"Aman Tanrım." Eğilip atkının içine sıkışan saçlarımı çıkartırken Liam’ın suratı asılmıştı. "Benimkini giymeyi mi tercih ederdin?"</p>

  <p>Gülümseyerek ceketinin fermuarını çektim. Alnım hâlâ dokunamayacağım kadar hassas, dikişlerimse bir günah kadar çirkin görünüyordu. Ama kendimi daha iyi hissediyordum. "Gerçekten o kadar kötü müydü?"</p>

  <p>"Kötü Ruh II kadar kötü diyelim." Liam eğilmiş sırt çantama kendi kıyafetlerini koyuyordu ki elinde kırmızı bir şey belirdi. "Bana kalp krizi geçirtecektin, Yeşil."</p>

  <p>"Ona artık Yeşil diyemezsin," diye açıkladı Chubs. O sırada zor bir karar vermekle meşguldü. Acaba hangi kitaplarını bırakacak, hangilerini alacaktı yanına? Sonunda Watership Down, The Heart is a Lonely Hunter ve adını daha önce hiç duymadığım Howard's End isimli kitaplarda karar kılmıştı. Gerideyse The Spy Who Came From The Cold ve The Sound and the Fury'yi bırakmıştı.</p>

  <p>"Evet," dedim. "Artık Yeşil olmaz..."</p>

  <p>"Her şey tamam mı?" diye seslendi Liam Zu’ya. Zu, başparmağını <i>tamamdır</i> anlamında havaya kaldırdığında Liam bir omzuna Zu'nun pembe çantasını, diğerine de benimkini attı. "Hadi ama kütüphaneci çocuk. Bir an önce topuklamak isteyenin sen olduğunu sanıyordum."</p>

  <p>Chubs çantayı kapatmak için öne doğru eğilmiş uğraşırken orta parmağını kaldırarak nazikçe Liam’a cevap verdi. Ona yardım etmek için eğildim. Hem Betty’nin ezilmiş kaportasına hüzünlü hüzünlü bakan Liam’ın yüzüne bakmaktan da yırtmış olmuştum böylece. Zu, sessiz sessiz ağlıyor; Liam'sa ellerini omuzlarına koymuş onu hemen önünde tutuyordu. Chubs bile arabaya acıklı sayılabilecek bir bakış atmış, elleri pantolonunun kumaşına kenetlenmişti.</p>

  <p>Betty'den neden ayrılmak zorunda kaldığımızı anlıyordum; Bayan Jane’in yanındaki diğer takipçi hâlâ dışarıda kol geziyordu ve kadın, takipçilerin kullandığı bir çeşit veri bankasına arabanın bilgilerini girmiş olmalıydı. Ancak Liam’ın bunu neden yapmak istemediğini de anlıyordum. Neyse ki Batı Virginia’da, içinden geçtiğimiz, terk edilmiş kasabaların aksine yakındaki şehirler ve onların nüfusları hâlâ hatırı sayılır ölçülerdeydi. Bu da yolda daha çok insan olacağı ve üzerindeki kurşun delikleri ve çatlamış camlarıyla Betty’nin her hâlükârda insanların dikkatini çekeceği anlamına geliyordu. Hem benzinimiz de neredeyse tükenmişti ve yakındaki otoyola terk edilmiş arabalardan benzin aktarmak dışında başka bir seçeneğimiz de yoktu. Bunu yapmak içinse yolda çok fazla trafik ve çok fazla potansiyel göz vardı.</p>

  <p>Liam bizi Lake Prince’e olabildiğince yaklaştırmıştı ama oraya yürümenin ne kadar süreceğini hiçbirimiz tam olarak tahmin edemiyorduk.</p>

  <p>"Bir şey eksikmiş gibi geliyor," dedi. "Onu denize atmalı ya da yakmalıyız belki de. Onu görkemli bir şekilde uğurlamalıyız."</p>

  <p>Chubs tek kaşını bıkkınlıkla havaya kaldırdı. "Bu bir minivan, Liam, Viking değil."</p>

  <p>Zu, Liam’ın elinden kurtulup sol tarafta uzanan ormana yöneldi. Liam ise şaşkın şaşkın başını kaşıyıp arkasından bakıyordu. "Hey," diye seslendi. "Sorun değil, şey..."</p>

  <p>Ama Zu yeniden ortaya çıktığında elleri boş değildi. Parmaklarının arasında dört minik sarı çiçek tutuyordu. Yabani çiçeklerdi bunlar. Her baharda Thurmond'un bahçesinden söktüğümüz şu çiçeklerden.</p>

  <p>Arabaya doğru yürüdü ve parmaklarının ucunda yükselerek yakındaki sileceği kaldırdı. O narin parmaklarıyla her bir çiçeği çatlamış camın önüne güzelce dizdi.</p>

  <p>Kirpiklerime soğuk ve nemli bir şey takıldı. Hayır, gözyaşı değil, puslu bir yağmur damlasıydı akan. Hani şu insanı yavaş yavaş ve emin adımlarla ıslatırken tir tir titreten yağmurlardan. İşte o anda yeniden arabaya giremeyecek olmamızın ne büyük bir adaletsizlik olduğunu ve East River’ı bulsak bile ıslanıp günlerce hasta olacağımızı düşündüm.</p>

  <p>Bu araba, onlar için güvenli bir sığınak olmuştu her zaman. Aynı zamanda benim için de. Şimdi onu da kaybetmiştik.</p>

  <p>Ellerimi ceplerime sokarak arkamı dönüp ağaçlara yöneldim. Parmaklarım cebimde sert ve pürüzsüz bir şeye dokunduğunda ne olduğunu anlamak için onu çıkarmaya bile gerek duymadım. Panik düğmesiydi bu. Başlangıçta onları tek başıma koruyabileceğimden emin olmadığım için saklamıştım bunu ama şimdi... İçimden bir ses, onu toprağa fırlatıp atmamı söylüyordu. Liam, Birlik hakkındaki tüm şüphelerimi onaylamıştı ama bunu öylece atmak da aptalca olurmuş gibi geldi bana. Sonuçta onların bizi kullandığı gibi bizim de onları kullanma şansımız vardı. Bir PÖK askeri ya da bir takipçi bizi yakalayacak olursa düğmeye basabilirdik; böylece ajanlar ortaya çıktığında da bize kaçmak için ihtiyacımız olan zamanı sağlayabilirlerdi.</p>

  <p>Yine de tüm bu düşünceler, onun hâlâ orada olduğunu bilmenin, Cate’in verdiği tüm sözlerin bir düğme kadar uzağımda olduğunu bilmenin verdiği rahatlama duygusunun utancını azaltmıyordu.</p>

  <p class="img5"><img alt="3" src="../Images/3.jpg"/></p>

  <p>Liam küçük sürümüzü East River’a en hızlı ve en kolay şekilde götürme yolunun, Betty ile gitmeyi planladığımız yolları takip etmek olduğunu söylemişti. Otoyola, arada bir geçen arabaların vızıltısını duyacak ya da göz ucuyla gümüş rengi bir tırın uzun farlarını görecek kadar yakındık. Fakat onların bizi göremeyeceği bir yolda ilerliyorduk. Liam da eve ulaşma umuduyla Birlik'ten kaçarken neredeyse Virginia’nın çoğunu böyle dolaşmıştı.</p>

  <p>Bir kamyonun kornasının yarattığı gerginlikle suspus olduğumuz sırada, Chubs’ın bir ağaç köküne çarptığı başparmağının kırılıp kırılmadığını tartışmakla meşguldük. Ardından gelen gümbürtü daha da beterdi. Devasa bir şey yere devrilmiş, ardından da korkunç bir metal sesi duyulmuştu.</p>

  <p>Hepimiz yerimizde zıpladık. Kulaklarımı kapamak için Zu'nun elini bıraktım. Çarpışmadan hemen önce duyulan tekerleklerin sürüklenme sesi, Beyaz Gürültüden önce yayılan uyarı sesine benziyordu sanki.</p>

  <p>Liam uzanıp nazik bir şekilde ellerimi kulaklarımın üzerinden çekti. "Bir saniye benimle gel." Diğerlerine dönerek, "Siz çantalara bakın," dedi.</p>

  <p>Ses daha tam anlamıyla sona ermeden çığlıkları duyduk. Korku, acı ya da kederden atılan o çaresiz çığlıklar gibi değildi bunlar. Bir savaş çığlığı. Bir isyan çığlığıydı. Bunu duyduktan sonra Chubs ve Zu'yu yanımıza almamız mümkün değildi artık. Onlar geride kalıp çantalara göz kulak olurken biz de otoyolun ıslak asfaltıyla aramızdaki ağaçların arasında ilerlemeye başladık.</p>

  <p>Tır, yan yatmış bir oyuncak gibi duruyordu yolun ortasında. Emekleyerek yola doğru ilerledik; yanmış lastik ve duman kokusuna yaklaştıkça midem altüst olmuştu. Bir yandan da gözümüzün önünde havaya saçılan kıvılcımların bir patlamaya sebep olacağından endişelenmeye başlamıştım.</p>

  <p>Liam ayağa kalktı ve neredeyse köşeyi dönüp yola çıkacaktı ki onu dirseğinden yakaladım.</p>

  <p>Tırın taşıdığı, yere yatmış treylerin üzerine düşen yağmurun sesini bastırmak için, "Ne yapıyorsun?" diye bağırmak zorunda kalmıştım.</p>

  <p>"Şoför..."</p>

  <p>Yardıma ihtiyacı vardı, evet. Bunu biliyordum ve belki bu söyleyeceğim, beni ruhsuz ve kötü bir insan yapardı ama yardıma giden kişinin Liam olmasına izin veremezdim. Tırlar bir anda, ortada hiçbir şey yokken devrilmezlerdi. Ya etrafta göremediğimiz başka bir araba ve şoför vardı ya da...</p>

  <p>Ya da önceden duyduğumuz çığlıklarla bir bağlantısı vardı kazanın.</p>

  <p>Siyah kıyafetli figürler karşımızdaki ağaçların arasında belirdiğinde Liam ile açıkta, ayakta dikiliyorduk. Vücutlarının her bir noktası karalarla kaplanmıştı, yüzlerindeki kar maskelerinden siyah ayakkabılarına kadar. Aramızda kocaman bir yol vardı. Ancak bu korkunç figürlerin görünüşleri bile, uzanıp Liam’ın kolunu yakalamama ve parmak izim çıkana dek kolunu sıkmaya devam etmeme yetmişti.</p>

  <p>En az iki düzine insan vardı karşımızda; eğitimli bir şekilde birlikte hareket ettikleri her hâllerinden belliydi. Çok tuhaf olsa da yolu doldurduklarını ve ikiye ayrıldıklarını görmek, bana bir futbol takımını anımsatmıştı. Grubun bir yarısı öne, diğer yarısıysa tırın arkasındaki kutulara yönelmişti. Öndeki dört kişi tırmanıp kapıyı açtı. Anlamadığım bir dilde bağıran şoför yaka paça yere indirilmişti.</p>

  <p>Siyahlılardan biri -kocaman omuzları olan iri yarı biri— belinden bir bıçak çıkartıp, diğerlerine adamı sabit tutmalarını işaret ettikten sonra gümüş bıçağını adamın avcuna bastırdı.</p>

  <p>Bir çığlık duydum ve siyah canavarın başı bize dönene kadar bunun kendi dudaklarımdan çıkmış olduğunu fark edemedim. Liam, hemen bize dönen on silah namlusunun önüne attı kendini. İlk kurşun, kulağının yanından sıyırıp geçmişti. Arkamızı dönüp kaçmaya bile vaktimiz yoktu. Üç kişi bize doğru koşarak, "Dizlerinizin üzerine! Başınızı yere indirin!" diye bağırdığı sırada ateş kesilmişti.</p>

  <p>Kaçmak istiyordum. Liam bunu hissetmiş olmalıydı ki omzuma bastırarak beni oturmaya ve sonra da yüzümü soğuk ve sert asfalta yaslamaya zorladı. Yağmur şimdi hızlanmış; atmak istediğim çığlığı bastırmaya çalışırken kulaklarıma, burnuma, ağzıma dolmaya başlamıştı.</p>

  <p>"Silahlı değiliz!" diye bağırdı Liam. "Sakin... sakin!"</p>

  <p>"Kapa çeneni pislik," dedi biri.</p>

  <p>Tenime gömülü bir silah namlusu düşüncesine resmen alışmıştım artık. Bu defa bunu her kim yapıyorsa tüm ağırlığını vererek diziyle sırtıma bastırırken herhangi bir vicdan azabı yaşamıyordu. Silahın metal ağzının yanağıma değdiği yer buz gibiydi. Birinin ellerini saçıma geçirip hızla çektiğini hissettim. İşte o anda çektiğim acıyı unutup, beni tutan her kimse ona uzanabilmek için dönmeye çalışarak elimi havaya kaldırdım. Güçsüz değildim. Hayır, hayır... Burada ölmeyecektik.</p>

  <p>"Onlar olmaz!" dediğini duydum Liam’ın. Yalvarıyordu âdeta. "Lütfen!"</p>

  <p>"Ahh, değerli kâğıtlarının ıslanmasından mı korkuyorsun?" dedi önceki ses yeniden. "Kendin ve şu yanındaki kız için endişelenmeye başlasan ha? Ha?" Fazlaca adrenalin depolamış bir spor manyağı gibiydi sesi.</p>

  <p>Biri, bana saldıran kişiye ulaşmaya çalışan elimin üzerine bastı birden. Boğuk bir çığlık atarken Liam’ın da aynısını yapmasına sebep olan şeyin ne olduğunu görmek için başımı çevirebilmek istiyordum.</p>

  <p>"Doktor Charles Meriwether," diye okumaya başladı ses. "2775 Arlington Court, Alexandria, Virginia. George Fields..."</p>

  <p>Mektuplar.</p>

  <p>"Kes şunu," dedi Liam. "Biz bir şey yapmadık, hiçbir şey görmedik, sadece..."</p>

  <p>"Charles Meriwether mı?" dedi bir başkası. Bu konuşan da erkekti. Ağır bir güneyli aksanı seçiliyordu konuşmasından. Deli gibi yağan yağmur, sesini bastırıyordu. "George Fields... Jack Fields gibi mi?"</p>

  <p>"Evet!" Liam olan biteni benden bir saniye önce kavramıştı. "Evet, biz Psi'yiz, lütfen... biz de sizin gibi Psi'yiz!"</p>

  <p>"Lee? Liam Stewart?" Bize doğru yaklaşmakta olan ayak sesleri duyuyorduk şimdi.</p>

  <p>"Mike? Sen misin?" Bu defa konuşan Liam'dı.</p>

  <p>"Aman Tanrım... durun, durun!" Yüzümdeki silah kalktı ama hâlâ yerdeydim. "Onu tanıyorum... bu, Liam Stewart! Durun! Hayes, kalk onun üstünden!"</p>

  <p>"Olanları gördü; kuralları biliyorsun!"</p>

  <p>"Tanrı aşkına, sağır mısın sen?" diye bağırdı Mike. "Kurallar yetişkinler için geçerli; onlar da çocuk, seni pislik!"</p>

  <p>Liam mı sonunda onu üstünden atmayı başardı yoksa Mike’ın sözleri mi işe yaradı bilmiyorum ama Liam’ın yanımda ayağa kalktığını ve üzerimdeki siyah giysili çocuğu bir omuz atarak kaldırdığını gördüğümde gözlerimi henüz açmıştım. Derin bir nefes alarak yutkundum.</p>

  <p>"Sen iyi misin?" diye sordu. Ellerini, yüzümün iki yanına koymuştu. "Ruby, bana bak... iyi misin?"</p>

  <p>Ellerim ellerine gitti. Başımı salladım.</p>

  <p>Çevremizde toplanan altı çocuktan yalnızca ikisi yüzlerindeki maskeleri çıkarmıştı. Kanlı canlı yüzüyle ve gözlerinin altındaki siyah boyalarla Herkül kadar iri olan çocukla kıvırcık, kahverengi saçlarını ufak bir atkuyruğu şeklinde toplamış, yeşil boyalı bir çocuk. İkincisi Mike'dı. Uzanıp mektupları Herkül’ün elinden alarak göğsüne bastırdı.</p>

  <p>"Lee, dostum, çok üzgünüm. Hiç düşünmedim..." Mike’ın boğazı düğümlenmişti. Liam sırtına vurmak için yüzümdeki ellerinden birini çekti. "Burada ne yapıyorsun sen?"</p>

  <p>Liam mektupları alarak beni yanına çekmek için uzandı. "Artık iyiyiz," dedi bana. Söyledikleri doğru gibiydi. Mike öne çıkar çıkmaz diğer çocuklar bize karşı olan tüm ilgilerini kaybetmişlerdi.</p>

  <p>"Tanrım, Lee," dedi yüzündeki yağmur damlalarını silerek. "Aman Tanrım, gerçekten hâlâ hayatta olduğuna inanamıyorum."</p>

  <p>Liam’ın sesi gergindi. "Ben senin Josh'la birlikte olduğunu sanıyordum. Şey sırasında..."</p>

  <p>"Öyleydim ama arazide kaçmayı başardım." Sonra ekledi. "Sayende."</p>

  <p>Bu defa Chubs kadar esmer bir başka çocuk parmağıyla Liam’ı işaret ederek, "Bu Lee Stewart mı?" diye sordu. "Caledonia'dan?"</p>

  <p>"Kuzey Carolina'dan," diye düzeltti Liam şaşırtıcı bir sertlikle.</p>

  <p>Mike, Liam’ın elini tuttuğunda tüm bedeni titriyordu. "Diğerleri... Başka kaçabilen oldu mu?"</p>

  <p>Liam tereddütle durdu. Ne düşündüğünü biliyordum ve Mike’a, o gece gerçekte kaç çocuğun kaçabilmiş olduğunu söyleyip söylemeyeceğini merak ediyordum.</p>

  <p>Bunun yerine altısının saati de aynı anda aynı tiz sesle ötmeye başlamıştı.</p>

  <p>"Zaman doldu," dedi Herkül diğerlerine. "Malzemeleri alıp geri çekilin. Üniformalılar her an gelebilir."</p>

  <p>Tam o anda duyulan tek bir silah sesi, çocuğun emrini noktalayan bir ünlem işareti gibi havada yankılandı.Ses yolun karşısından gelmişti. Liam ile birlikte onlardan uzaklaştık.</p>

  <p>Tırın arka tarafındaki çocuklar, içerideki tüm yükü büyük bir hızla boşaltıyorlardı. Koliler ve sandıklar dolusu rengârenk meyveler. Olgunlaşmalarına yalnızca birkaç gün kalmış muzları gördüğümde dudaklarım hafifçe aralandı.</p>

  <p>Ağaçlara doğru geri çekilmeye başladıklarında şoförün bilincini kaybetmiş bir şekilde yolun kenarındaki çukura yuvarlandığını gördüm.</p>

  <p>"Pekala, siz nesiniz?" diye sordu Liam ensesini ovuşturarak. "Yoldan geçecek kadar aptal olanları mı soyuyorsunuz?"</p>

  <p>"Bir çeşit tedarik yöntemi," dedi Mike. "Sadece yiyebileceğimiz kadar yiyecek bulmaya çalışıyoruz ve maalesef bunun da tek yolu bu. Fakat bunu çok hızlı yapmalıyız. Eğer biri bizi görür de takip etmeye çalışırsa... işte o zaman çok kötü olur. Bu yüzden kimse evimizi bulmadan önce hemen girip çıkmamız gerek."</p>

  <p>"Evinizi mi?"</p>

  <p>"Evet. Siz nereye gidiyordunuz?" Mike, onu çağıran diğer seslerin arasından kendi sesini duyurmak için bağırıyordu. "Bizimle gelmelisiniz!"</p>

  <p>"Bizim kendi kabilemiz var zaten, teşekkürler," dedi Liam.</p>

  <p>Mike’ın kalın kaşları kırıştı. "Biz bir kabile değiliz. Ya da en azından ona benzer bir şey. Biz Kaçak Çocukla birlikteyiz. Onu hiç duydun mu?"</p>
</body>
</html>
