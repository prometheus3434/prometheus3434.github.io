<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <p class="img4"><img src="../Images/5.jpg" width="600" height="120"/></p>

  <h2>ON YEDİ</h2>

  <p>CHUBS’A GÖRE JACK FİELDS, BEŞ ÇOCUKLU BİR AİLENİN İKİNCİ çocuğu olarak İdiyopatik Adolesan Akut Nörodejenerasyon'dan sağ kurtulan tek evladıydı. Babasının bir İtalyan restoranı vardı ve annesi o daha çok ufakken kanserden ölmüştü. Jack, görünüşte sıradan bir çocuktu. Hani şu okul koridorlarında görüp arkanıza bile bakmadan yanından geçeceğiniz çocuklardan. Ama kimsenin bilmediği, oldukça sağlam bir tarafı vardı Jack’in. Liam, sınıfta Japon korku filmlerinden ya da <i>Rolling Stone</i>'daki makalelerden bahsettiğinde ne dediğini anlayan tek çocuk o olmuştu. Tuhaf seslerle hikâyeler anlatmaktan hoşlanıyordu ve aylarını New York şehrinin silüetini, dönüştürülmüş sınıfın kara tahtalarına çizmeye adamıştı. Onların sınıfından sorumlu PÖK askeri, eserinin detaylarından o kadar etkilenmişti ki onu bitirmesine izin vermişti.</p>

  <p>Daha da önemlisi, Jack yeteneklerini kullanarak kamp yöneticilerini kızdırmaktan, bellerindeki ve ceplerindeki eşyaları oynatmaktan ya da herkesin önünde takılıp düşmeleri için yollarına bir şeyler fırlatmaktan büyük bir zevk alırdı. Chubs’ı dinlerken insan, Jack Fields’ın dünya üzerindeki bir aziz, bir mükemmellik timsali olduğunu düşünürdü. Yıllar süren çalışmanın sonucunda diğerlerine de Mavi özelliklerini kullanmanın doğru yolunu öğretmişti.</p>

  <p>İşte bu yüzden kaçmaya karar verdikleri gece kamp yöneticilerinin, arkası dönükken kafasından vurup öldürdükleri ilk çocuk o olmuştu.</p>

  <p>Petersburg'dan çıkmak üzereyken Liam sessizleşmişti; yalnızca Chubs’ın hikâyesinin en çılgın kısımlarının doğruluğunu başıyla onaylayarak dinliyordu. Onu yayını dinlemek için sürüklediğimizde o da en az bizim kadar heyecanlanmış ama saatler ilerledikçe yavaş yavaş ruh hâli de değişmişti. Chubs’ın hikâyeleri de son bulduğunda tüm konuşmalar bitmiş, araba sessizliğe bürünmüştü.</p>

  <p>"Oranın çok güzel olduğunu söylüyorlar," dedim birden ve sonra bunun kulağa ne kadar tuhaf geldiğini fark ederek ekledim: "Lake Prince demek istiyorum."</p>

  <p>Liam stresli değil ama oldukça üzgün görünüyordu. Beni endişelendiren de buydu; nefes kesici haberimizin bile düzeltemediği bir keder içerisindeydi.</p>

  <p>"Eminim haklısındır," dedi sessizce. Yarı katlanmış haritayı bana uzattı. "Bunu torpidoya koyabilir misin?"</p>

  <p>O minik bölmeyi açtığımda aradığım şey kesinlikle bunlar değildi ama işte şimdi karşımda, buruşturulmuş bir peçete yığınının üzerinde duruyorlardı.</p>

  <p>Doğrusu birkaç zarf ya da en azından çizgili bir dosya kâğıdı bekliyordum. Düşününce aslında kulağa çok aptalca ve anlamsız bir beklentiymiş gibi geliyordu. Çünkü kamplarında güzel sanatlar şenlikleri düzenlemedikleri gün gibi ortadaydı. Onlara kalem de <i>verilmediği</i> açıktı. Yine de bu mektupların... ne bileyim, daha ağır olmalarını beklerdim. Üzerlerinde taşıyamayacakları kadar en azından.</p>

  <p>En üstte Jack'inki duruyordu. Bilgisayar çıktısına benzer bir şeyin yarısına yazılmış, birkaç kez de katlanmıştı. Kâğıdın arkasına, o büyük siyah fontla yazılmış YASAK BÖLGE yazısının arasına bir yere, babasının adını sıkıştırmayı başarmıştı.</p>

  <p>Haritayı koymak yerine, Liam ve Chubs’ın Lake Prince yolu hakkında girdikleri tartışmaya aldırış etmeden mektubu elime aldım. Parmaklarını kırışmış kâğıdın üzerinde dolaşıp onu düzeltirken düşünmeye pek fırsatım olmamıştı. Sağ üst köşede tarih falan yoktu. Yalnızca alelacele ve doğrudan ''Sevgili Baba," diye başlıyordu mektup.</p>

  <p>Başka bir şey okuyamadım. Liam uzanıp mektubu elimden aldı ve avcunda hafifçe buruşturdu.</p>

  <p>"Ne yapıyorsun?" diye sordu birden.</p>

  <p>"Üzgünüm, ben yalnızca..."</p>

  <p>"Sen yalnızca <i>ne?"</i> diye bağırdı. Ani tepkisi karşısında irkildim. "Bu, özel bir mektup! Ne yazdığı seni hiç ilgilendirmez."</p>

  <p>"Lee..." dedi Chubs en az benim kadar şaşkın. "Hadi ama."</p>

  <p>"Hayır, ciddiyim. Birbirimizin mektuplarını okumamalıyız!"</p>

  <p>"Hiç mi?" diye sordum. "Ya babasını bulamazsanız ve mektupta bununla ilgili bir ipucu varsa?"</p>

  <p>Chubs, "Doğru söylüyor aslında," dediğinde bile Liam hâlâ başını iki yana sallıyordu.</p>

  <p>Başka bir şey söylemedi. Fakat direksiyonu tutan ellerinin titrediğini görebiliyordum. Canımı acıtan bu sessizliğiydi işte. Artık daha fazla katlanamayacağımı anladığımda uzanıp, bir Allman Brothers şarkısı çalmasını dileyerek radyoyu açtım. Bunun yerine karşımıza bir haber programı çıktı.</p>

  <p>"... <i>çocuklar, yalnızca Amerikan toplumunun iyiliği için değil, aynı zamanda kendi iyilikleri için de kilitli tutuluyorlar. Gray yönetimindeki sağlam kaynaklardan aldığım bilgiye göre, rehabilitasyondan erken çıkan çocukların tümü maalesef zamansız ölümlerle karşılaşıyor. Çocuklarınızı hayatta tutabilmek için bu merkezlerin kullandığı ilaç, egzersiz programı ve uyarılma rutinlerini sizin evde uygulamanız mümkün değil."</i></p>

  <p>Liam radyonun sesini kısmak için parmağıyla ses düğmesine vurdu. Ancak radyo bir sonraki istasyona, bu defa bir kadının aktardığı kötü bir habere geçti. <i>"Bazı kaynaklara göre, iki Psi kaçağının Ohio-Batı Virginia sınırında yürürken yakalandığı..."</i></p>

  <p>Betty, yol kenarındaki mola yerine öyle hızlı ve ani bir giriş yaptı ki bunu iki tekerleğinin üzerinde yaptığına yemin edebilirdim. Liam üç arabalık yere dikine park ettikten sonra, "Hemen geliyorum," diyerek hızla arabadan indi. Daha bir dakika önce yanımdaydı. Şimdiyse bir yağmur birikintisinin üzerinden atlayıp tuğla binaya ve otomatlara doğru ilerliyor; üçümüzse öylece durmuş, kırmızı gömleğinin arkasından bakıyorduk.</p>

  <p>"Bu... oldukça dramatikti."</p>

  <p>Arka koltukta oturan Chubs’a döndüm ama görünüşe bakılırsa onun kafası da en az benimki kadar karışmıştı.</p>

  <p>"Muhtemelen yanına gitmelisin," dedi Chubs.</p>

  <p>"Ne söyleyebilirim ki?"</p>

  <p>Chubs bana o her zamanki bakışlarından birini attı. "Gerçekten mi? Sana bunu illa söylemem mi gerekiyor?"</p>

  <p>Ne demek istediği hakkında en ufak bir fikrim yoktu ama yine de Liam’ın arkasında bıraktığı öfke ve hüsran dolu izleri önce lavabolara, sonra da bomboş oturma alanına ve binanın diğer tarafına kadar takip ettim. Uzun çimenler ve ağaçlarla kaplı bu yerde onu Betty’nin içinden görmemiz mümkün değildi.</p>

  <p>Sırtı bana dönük, duvara yaslanmış duruyordu. Kollarını göğsünün üzerinde bağlamış; saçları dikleşmişti. Ben bir kedi gibi sessizce yaklaştığımı düşünürken o aslında ilk andan beri varlığımın farkındaydı. Kederi, aramızdaki havada nem gibi asılı duruyor; tenime işliyordu. Zihnimde yine o görünmez parmakların uyandığını hissettim. Uzun süredir kafesinden çıkamamış vahşi bir kedi gibi uluyorlardı.</p>

  <p>Mesafemi korudum.</p>

  <p>"Lee?"</p>

  <p>"Ben iyiyim. Arabaya dön." Yine o zoraki neşeli ses.</p>

  <p>Önce çömeldi, sonra tamamen yere oturdu. Bense o, başını bacaklarının arasına sokup, yediği her şeyi kusacakmış gibi görünene dek yerimden kıpırdamadım.</p>

  <p>Sarı saçlarının kıvrıldığı ensesine, eski bir yara izinin gömleğinin yakasının altında kaybolduğu o noktaya baktım uzun uzun. Elim, yumuşak kumaşı çekmek için yavaşça havaya kalkıyordu. Bu çirkin izin ne kadar devam ettiğini görmek istiyordum. Sakladığı diğer eski yaraları görmek istiyordum.</p>

  <p><i>Ona daha önce de dokundun,</i> diye fısıldadı içimden küçücük bir ses <i>ve hiçbir şey olmadı...</i></p>

  <p>Fakat içimden yükselen bu sese uymak yerine, bir adım geri çekilerek onu yandan görebileceğim bir noktaya geçtim. Mesafe. Mesafe gerekliydi.</p>

  <p>"Biliyor musun, haklıydın," dedi usulca. "Kaçak Çocuk'u yalnızca Jack’in mektubunu ulaştırabilmek için bulmak istemiyorum. Ailemi bulması için bana yardım etmesini bile istemiyorum. Nerede olduklarını ve onlara nasıl ulaşacağımı bilmeme rağmen eve gidemem. En azından şimdilik."</p>

  <p>Arkamızda bir yerde Betty’nin kapılarından birinin açıldığını duydum ama bu ses bile o anın durgunluğunu bozamadı. "Neden? Eminim annenler seni çok özlemiştir."</p>

  <p>Liam kollarını dizlerinin üzerine koymuş bir şekilde bana arkası dönük oturmaya devam ediyordu. "Chubs sana şeyi anlattı mı? Sana benimle ve Birlik ile ilgili bildiği herhangi bir şeyi?"</p>

  <p>O göremese de ben başımı salladım.</p>

  <p>"Harry, yani üvey babam daha en başından Çocuk Birliği’nin işe yaramaz bir şey olduğunu biliyordu. Onların bizi Gray'den bile daha kötü bir şekilde kullanacaklarını ve onlara yardım ederken ölsek dahi arkamızdan bir damla bile gözyaşı dökmeyeceklerini söylerdi. Hatta... hatta Claire'den sonra bile. Claire benim küçük kız kardeşim, yani küçük kız kardeşimdi." Boğazını temizledi. "O gittikten sonra bile ne kadar savaşırsam savaşayım onu geri getiremeyeceğimi söyledi hep. Cole çoktan onlara katılmıştı ve beni de yanında götürmek için geri döndü. Savaşmam için."</p>

  <p><i>Di'li geçmiş zaman. Kardeşimdi. Gittikten sonra.</i> Demek İAAN'ye kurban edilen bir çocuk daha.</p>

  <p>"Beni kandırmayı başarmıştı. Çok öfkeliydim. Her şeyden, herkesten nefret ediyordum ama bu nefretimi yönlendirebileceğim kimse yoktu. Haftalarca onlarla kaldım. Eğitim alıp beni bir silaha dönüştürmelerine müsaade ettim. Yalnızca kendi amaçlarına hizmet ettiği için ve bazen de öyle olmasını <i>istedikleri için</i> bir masumun bile canını alabilecek bir canavara dönüştürmelerine. Öz ağabeyim bir yabancıya dönüşmüştü bile. Odasında, adına ölüm tablosu dediği bir liste tutuyordu. Ve öldürdüğü her önemli ismi buraya ekliyordu. Tamamladığı her görevi. Bense her gün, bütün gün süren eğitimden sonra odasına girer ve bu insanların ne kadarının bir aile sahibi olduklarını düşünürdüm. Bu insanlardan kaçının, bizim Claire’e ihtiyaç duyduğumuz gibi kendilerine ihtiyaç duyan yakınları vardı? Ve bu düşünce bana yetmişti. Hepsinin aileleri vardı, Ruby, bundan eminim. İnsanlar yalnız yaşamaz."</p>

  <p>"Ve sen de ayrıldın."</p>

  <p>Başıyla onayladı. "Bir eğitim simülasyonunda kaçmam gerekiyordu. PÖK askerlerinden biri beni yakaladığı sırada Harry'yle annemin yanına ulaşmaya çalışıyordum." Sonunda bana dönmüştü. "Ben henüz onların yanına dönemem. Bunu hak etmeden olmaz. Yaptığım hatayı düzeltmeden olmaz."</p>

  <p>"Neden bahsediyorsun sen?"</p>

  <p>"Birlik için çalışırken bize bizden başka kimsenin yardım edemeyeceğini fark ettim. O yüzden de Caledonia'dan kaçmak için bir yol bulduğumda..." Sesi giderek zayıfladı. "Korkunçtu. Tek kelimeyle <i>korkunç.</i> Onları resmen ben mahvettim. Bunun işe yarayacağına dair söz vermiştim oysa. Peki neden..." Sesi titredi. "O haber spikerinin ne dediğini duydun, Ruby. Aramızdan sadece birkaçı kaçabildi ama onlar bizi av mevsimindeki tavşanlar gibi birer birer buluyorlar. <i>Peki, neden</i> bunu yine yapmak istiyorum? Neden aklımdan çıkaramıyorum? Tek istediğim, Caledonia'dan -Thurmond'dan- hatta her bir kamptan daha fazla çocuğa teker teker kaçmaları için yardım etmek."</p>

  <p><i>Ah,</i> diye düşündüm uyuşmaya başladığımı hissederken. <i>Ah.</i> Kaçak Çocuk'u yalnızca bana yardımcı olması ve yeteneklerimi kullanmayı öğretmesi için bulmak istemiştim en başından beri. Ama o, tüm bu sürede onu, yalnızca diğerlerine yardım edebileceğinden emin olduğu için arıyordu. Birlikte, arkamızda bırakmak zorunda kaldığımız tüm o çocukları kurtarmanın bir yolunu bulabilirlerdi.</p>

  <p>"Öyle adaletsiz bir dünya ki... Tüm sabah bunu düşündüm; benim burada East River’ı bulmaya bu kadar yaklaşmış olmam ve diğerlerinin ölmüş olması hiç de adil değil." Elinin tersiyle gözlerine bastırdı. "Midemi bulandırıyor. Bundan kurtulamıyorum. Yapamam. Radyoda bahsettikleri o çocuklar... Onların Caledonia'dan olduğuna eminim. Ben sadece..." Derin bir nefes çekip devam etti. "Sence... sence beni izlediklerine pişman olmuşlar mıdır?"</p>

  <p>"Hiç de bile," dedim. "Beni dinle. Sen kimseyi seni takip etmesi için zorlamadın. Sen onlara PÖK askerlerinin ve kamp yöneticilerinin onlardan aldığı şeyi geri verdin; seçim haklarını. Öyle bir yerde yaşayıp da yaptığının neyle sonuçlanacağını bilmemen imkânsız. Eğer o çocuklar seni izlediyse bunu <i>seçtikleri</i> içindir. Hepimizin bir gün evimize döneceğini söylediğinde sana inandılar."</p>

  <p>"Ama çoğu dönemedi." Liam başını sallayarak devam etti. "Bazıları için kampta kalmak daha güvenliydi, değil mi? Bu şekilde avlanmazlardı en azından. Herkesin onlardan ne kadar korktuğunu ya da kampın dışındaki dünyada herhangi bir yerleri olmadığını hissetmek zorunda kalmazlardı."</p>

  <p>"Ama onlara bu seçim şansını vermek daha iyi değil mi?"</p>

  <p>"Öyle mi?"</p>

  <p>Beynim zonkluyor, omuzlarım acıyordu. Nihayet söyleyecek bir şey bulduğumda Liam çoktan dizlerinin üzerinde kalkmıştı.</p>

  <p>"Ne yapıyorsun hâlâ burada?" Ne üzgün ne de öfkeliydi sesi. Artık değildi.</p>

  <p>"Arkanı kolluyorum."</p>

  <p>Yüzünde acıklı bir gülümseme ile başını salladı. "Endişelenecek daha önemli işlerin olmalı."</p>

  <p>"Gerçekten çok üzgünüm." Kelimeler ağzımdan ardı ardına dökülüyordu. "Mektubunu açmamalıydım. Beni ilgilendirmezdi. Düşünmeden hareket ettim."</p>

  <p>"Hayır, <i>hayır,</i> asıl ben özür dilerim. Sana öyle bağırmak istemezdim. Tanrım, sanki bir an içime babam girdi. Çok ama çok üzgünüm."</p>

  <p>Liam başını yere indirdi. Yeniden bana baktığında dudaklarını sımsıkı kapamıştı. Ağlayacağını ya da çığlıklar atmaya başlayacağını düşünürken ona doğru sürüklendiğimi hissettim. Tam o sırada o da bana doğru tehlikeli bir adım atmıştı. Doğrudan bana doğru bakıyor oluşu içimi eritiyordu. Bakışlarındaki yoğunluğun beni yakacağından endişelensem de hakkındaki gerçeğe ulaşmak istiyordum.</p>

  <p>"Hadi gel geri dönelim," dedi kendine gelmiş gibi başını sallayarak. "Ben iyiyim. O ikisini bir daha yalnız bırakmamalıydım."</p>

  <p>"Bence bir dakikaya daha ihtiyacın var," dedim. "Ve bence bunu kullanmalısın çünkü arabaya döndüğünde sana güvenen ve desteğine ihtiyaç duyan insanlarla olacaksın."</p>

  <p>Koluma uzanmayı denediğinde bir adım geri çekildim.</p>

  <p>"Ne olduğunu bilmiyorum..." diye başladı. Tanrım, elini uzattığında tutmayı ne kadar çok istemiştim. Oysa ellerim donmuş, acıyla sabitlenmiş gibi yanımda duruyordu.</p>

  <p>"Burası..." dedim aramızdaki alanı göstererek. "Burası, yalan söylemen gerekmeyen bir yer. Daha önce söylediklerimde ciddiyim ama bana gerçekten beyninden geçenleri anlatmazsan sana yardım edemem. Konuşmak, dışa vurmak ya da çığlık atmak istiyorsan bunu yanımda yap. Tıpkı her zaman yaptığın gibi öylece kalkıp uzaklaşma bir daha.Bizi koruduğunu düşündüğünü biliyorum, Lee. Ama ya böyle günlerden birinde gidip bir daha geri gelmezsen?"</p>

  <p>Gözleri tanımadığım bir duyguyla karararak bana doğru bir adım attı. Ne kadar uzun olduğunu daha önce fark etmemiştim ama şimdi sanki üzerimden bakıyor, yüzlerimiz aynı seviyeye gelebilsin diye eğiliyordu. Durumumuz farklı olsaydı yapacağım şeyi biliyordum. Kendime hâkim olabilecek olsam... Onun ne istediğini görebiliyordum.</p>

  <p>Ne istediğimi de.</p>

  <p>Geri adım atmaya çalışırken ayağım bir taşa takılınca bir anda duvara tosladım. Beynimden gelen panik dalgaları damarlarımda yüzüyordu acımasızca. Yakınlığının tadını çıkarmak heyecan vericiydi. Belki öfkesi uçup gitmişti ama şu an hissettiği şey her neyse öncekinden çok daha kuvvetliydi. Acıdan, öfkeden ya da hiddetten çok daha kuvvetli. Göğsümde sıkışıp kalmış <i>Benden uzak dur</i> ve <i>Sakın uzaklaşma</i> cümleleri korku ve istek saflarına ayrılarak birbirleriyle mücadele içine girdiler. Liam’ın dudakları adımı söylese de beynime hücum eden kanın uğultusundan başka bir şey duymuyordum.</p>

  <p>Son bir defa kendimi çekmeyi denedim ama dizlerimin bağı çözülmüştü artık. Gözlerimin önünde rengârenk noktalar dans ediyordu sanki.</p>

  <p>İşte o anda beni tuttu. Fakat bu defa beni kendisine çekmek için değil, ayağa kaldırmak için. Fark etmezdi. Elleri belimi sardığı anda bilincini kaybetmişti.</p>
</body>
</html>
