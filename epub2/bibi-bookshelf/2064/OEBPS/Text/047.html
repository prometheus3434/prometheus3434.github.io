<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>13 Nisan 1977, Çarşamba</i></p>

  <p class="p8"> </p>

  <p class="p8">ELIZABETH</p>

  <p class="p8">Elizabeth yatağında yatıyor, Hint işi yatak örtüsünü çenesine kadar çekmiş. Pencere dipten biraz açık, bu sabah işe giderken açık bıraktı. Bu yüzden oda soğuk ve nemli şimdi. Elizabeth yatağının yanındaki saate bakıyor, kalkıp giyinmenin, bir saat için gerisin geri işe gitmenin değip değmeyeceğini düşünüyor. Değmez herhalde.</p>

  <p class="p8">Elizabeth’in sol kolunun üzerinde bir kafa var. William’ın kafası. William’ın kafası onun kolunun üzerinde, çünkü az önce seviştiler. Sevişmeden önce birlikte oyalana oyalana yemek yediler. Courtyard Cafe’de pahalı bir öğle yemeği. Salatalık çorbası, uykuluk ve fısıltılı konuşmalar. İki şişe beyaz şarap. Belki fısıltılı konuşmaların nedeni de buydu. William boyuna içini çekip duruyor, sık sık da omuz silkiyordu. Bastırılmış melankoliye kendini alıştırmak ister gibiydi. Elizabeth’e son günlerde duyduğu yalnız pişmemiş et yemeye dayalı bir diyetten söz etti, Uma sanki aklı başka yerdeydi. Yemek boyunca ikisi de ortak sorunlarına ima yoluyla dokundularsa da, sorunu açık seçik, doğrudan doğruya tartışmaya kalkışmadılar. Terk edilmek acıdır.</p>

  <p class="p8">Elizabeth (yalnız bir kez olmak üzere) Nate’in en sonunda kavgalara bir çözüm yolu bulduğunu, kendisinin de buna sevindiğini söyledi. “Onun ortalıkta, yani ayak altında dolaşmaması benim için de daha kolay oldu” dedi. Bu William’ı neşelendirmedi. Konyaklı çikolatalı tatlılarını yerken Elizabeth onun elini okşadı. Acı acı birbirlerinin gözlerinin içine baktılar: Her biri ötekinin avunç ödülüydü. Mantıklıydı bu. Ayrıca, Elizabeth ona iyi bir düzüşme borçlu olduğunu da hissediyordu. Bir bakıma Lesje kendisi yüzünden William’ı ansızın bırakıp gitmişti. Elizabeth onun böyle çekip gidebileceğini önceden hesaplayamamıştı. Onun niyeti bir yüzleştirme, sonra da barışmaydı. Lesje William’la barıştıktan sonra Nate’ten vazgeçmeyi bir onur sorunu haline getirecekti. Her şey düşündüğü gibi olsaydı, Elizabeth zamanını Williami değil, Nate’i avutmak için harcayacaktı.</p>

  <p class="p8">İlk günlerde aynı şey Nate’le kendisi için de geçerliydi. Elizabeth, kendisi onlardan vazgeçmeye hazır olana kadar, aşıklarını açığa vurmamaya oldum olası dikkat ederdi. En azından kuramsal olarak. Ama ne William, ne de Lesje onun planına göre hareket etmişti. Elizabeth neler olduğundan pek emin değildi. William’la yemeğe biraz da ne olup bittiğini öğrenebilmek için çıkmıştı. Gelgelelim William konuşmak istememişti.</p>

  <p class="p8">Elizabeth William’la çiftleşmenin pek de tatsız olmadığını düşünüyor. Tatsız değil ama anımsanmaya değecek bir şey de değil. Onunla yatmak, bir dilim Philadelphia krem peyniriyle yatmak gibi bir şey. Gerçi William’ın gizemden büsbütün yoksun olduğu söylenemez. Besbelli o da evrendeki başka herhangi bir nesne kadar gizemlidir; bir şişe, bir elma kadar. Sorun şu ki, William’ın gizemi Elizabeth’in merakını uyandıran, ilgisini çeken türden bir gizem değil. İyice düşünüldüğünde, William bütünüyle kişiliksiz sayılmaz. Elizabeth onun dişlerini nasıl kullandığını anımsayınca, onda daha pek çok enerji, hatta şiddet saklı olduğunu düşünüyor; bir sandık dolusu ham pamuğun içinde zıplayan Meksika fasulyeleri gibi.</p>

  <p class="p8">Ne var ki, Elizabeth içinde ne olduğunu tahmin edebildiği kapalı kutuları sevmez. Niye açmalı William’ı? Elizabeth için hiçbir sürpriz içermiyor ki o. Chris pusularla, tuzaklarla dolu, içinde gerillalar kaynaşan tehlikeli bir ülkeydi. Bir burgacın merkeziydi, şeytansı bir aşıktı. Belki bir başkası için William da öyledir: Elizabeth bir kadının şeytansı aşığının bir başka kadının eskimiş ayakkabısı olduğunu bilecek kadar yaşlı. Nate’in Lesje’yı büyülemesini Lesje’ya çok görmüyor. Çünkü kendisi Nate’e karşı hiç böyle duygular beslemedi. Onun asıl gıpta ettiği, olaya karışmış olan insanlar değil, olayın kendisi. Keşke kir kez daha, kime olursa olsun, ben de aynı şeyi hissedebilsem diye düşünüyor.</p>

  <p class="p8">William dönüyor, Elizabeth onun başının altındaki kolunu çekiyor.</p>

  <p class="p8">William, “Müthişti!” diyor.</p>

  <p class="p8">Elizabeth hafiften irkiliyor. Müthiş mi?</p>

  <p class="p8">William, kaygıyla, “Senin için de öyle miydi?” diye soruyor.</p>

  <p class="p8">Elizabeth, “Elbette” diyor. “Anlamıyor musun halimden?”</p>

  <p class="p8">William sırıtıyor, kendine güveni tazeleniyor. “Vay canına!” diyor. “Lesje seninle aynı sınıftan değil.”</p>

  <p class="p8">Elizabeth bu sözleri son derece zevksiz buluyor. İnsan sevgililerini birbiriyle kıyaslamamak, hele yüzlerine karşı hiç yapmamalı bunu. Yine de gülümsüyor. “Acele etsem iyi olacak” diyor. “Ofiste şöyle bir boy göstermeliyim. Sanırım, sen de öyle.” Ayrıca bir saat içinde çocuklar okuldan eve dönecek. Ama bundan söz etmiyor.</p>

  <p class="p8">William’ın arkadan ona bakmasını özellikle istemiyor. Ama onu bakmaktan alıkoymak için yapabileceği bir şey yok. Yataktan çıkıyor, sutyenini takıyor, mora çalan kırmızı kombinezonunu başından geçiriyor. Bu kombinezonu belki böyle bir şey olur diye bu sabah giydi.</p>

  <p class="p8">William, teklifsizce, “Korkunç seksisin” diyor. Bu ses tonu kıça vurulacak bir şaplağın başlangıcı olabilir. “Dolgun bir bedenin var.”</p>

  <p class="p8">Elizabeth sinirden ürperiyor. Sersem. Bazen amma da sersem oluyor. <i>O kahrolası jokey şortunu giy ve hemen çık git yatağımdan</i>. Elizabeth omzunun üstünden ona tatlı tatlı gülümsüyor ve tam o anda kapının zili çalıyor.</p>

  <p class="p8">Elizabeth normal olarak gün ortasında, yarı giyinik durumda gidip açmaz kapıyı. Komşular konuşuyor, çocuklarıyla konuşuyorlar hem de. Biri onun William’la birlikte eve girdiğini görmüş olabilir. Ama şu anda odadan çıkmaktan başka bir şey istemiyor.</p>

  <p class="p8">“Herhalde su saatini okumaya gelmişlerdir” diyor. Bunun doğru olup olmadığını kendisi de bilmiyor. Evde çalışmaya başladığından beri bu tür ayrıntılarla hep Nate uğraşırdı. “Bir saniye sonra dönerim.” Acele mavi sabahlığını giyiyor, kuşağını bağlıyor, çıplak ayak merdivenden aşağıya iniyor. Elizabeth zinciri çıkarırken, kapı bir kez daha çalıyor.</p>

  <p class="p8"> </p>

  <p class="p8">Muriel Teyze ön sundurmada durmuş, beğenmez gözlerle boyaları soyulmuş beyaz salıncaklı sandalyeye, kırık basamağa, komşuların geçen yazdan kalma solmuş bitkilerle dolu küçük ön bahçelerine bakıyor. Başında ters çevrilmiş bir oturağı andıran beyaz kadife bir şapka var, elinde de beyaz eldivenler. Sanki Paskalya Yortusu’nda kiliseye giderken yol üstünde Elizabeth’e de uğrayıvermiş. Sırtında Elizabeth’in yirmi beş yıl öncesinden anımsadığı vizon etol var. Muriel Teyze hiçbir şeyi atmadığı gibi, kimseye vermeye de kıyamaz.</p>

  <p class="p8">Muriel Teyze şimdiye dek bir kez bile Elizabeth’in evine gelmedi. Elizabeth’in kötü şöhretli evinin varlığından haberi yokmuş gibi davranıyor. Sanki Elizabeth bir evde oturmuyor da her ziyaretinde Muriel Teyze’nin ön salonunda cisimleşiyor, oradan giderken de yine çözülüp ayrışıyor. Ama Muriel Teyze’nin bir şeyi daha önce hiç yapmamış olması, onun bu şeyi hiç yapmayacağı anlamına gelmez. Elizabeth şaşırmaması gerektiğini biliyor –<i>başka kim olabilirdi?</i>– ama yine de şaşırıyor. Soluğunun kesildiğini hissediyor, sanki biri var gücüyle karın boşluğuna vurmuş. Eliyle sabahlığının midesini kavrıyor sıkı sıkı.</p>

  <p class="p8">Muriel Teyze, “Buraya geldim” diyor. <i>Geldim</i> sözcüğünden önce biraz duruyor. “Çünkü yaptığın şey hakkında ne düşündüğümü sana söylemem gerektiğine karar verdim. Söyleyeceklerim bir kulağından girip öbür kulağından çıksa bile.” İçeriye doğru yürüyor, Elizabeth çaresiz geri geri gidiyor. Yaşlı kadın çevresine naftalin kokusu ve Bluegrass pudrası saçaraktan, asker adımlarıyla oturma odasına giriyor.</p>

  <p class="p8">“Hastasın sen” diyor. Elizabeth’e değil, onun kusursuz bir biçimde döşenmiş oturma odasına bakıyor. Oda onun kem gözleri altında giderek küçülüyor, büzüşüyor, rengi soluyor, toz sızdırıyor. Gün ortasında sabahlıkla dolaşmak için insanın tek özürü hastalık olmalı. “İyi görünmüyorsun. Hiç şaşmadım.” Yaşlı kadın kendisi de pek iyi görünmüyor. Elizabeth bir an, “Bir şeyi mi var acaba?” diye düşünüyor, sonra bu düşünceyi kafasından uzaklaştırıyor. Muriel Teyze’nin bir şeyciği yok, hiçbir zaman bir şey olmaz ona. Yaşlı kadın ağır ağır odayı dolaşıyor; sandalyeleri, divanı denetliyor.</p>

  <p class="p8">Elizabeth, “Oturmaz mısın?” diye soruyor. Bu işin altından nasıl kalkacağına karar verdi sonunda: Tatlılıkla, hafiften alarak, hiçbir şey belli etmeden. <i>Seni iğnelemesine meydan verme</i>. Muriel Teyze’nin dünyada en sevdiği şey onu kışkırtmak, çileden çıkartmaktır.</p>

  <p class="p8">Yaşlı kadın divana oturuyor ama etolüyle eldivenlerini çıkarmıyor. Hırıltıyla soluyor. Belki de bir iç çekmedir bu, belki Elizabeth’in evinde olmak bile ona fazla gelmiştir. Elizabeth oturmuyor, ayakta durmayı yeğliyor. <i>Onu yüksekten egemenliğin altına al</i>. Ama hiç umut yok.</p>

  <p class="p8">Muriel Teyze, “Bana öyle geliyor ki, genç çocukların anneleri kendi bencilce zevkleri uğruna ailelerini yıkmazlar” diyor. “Biliyorum, şu son günlerde pek çok kişi aynı şeyi yapıyor. Ama ahlaksızlık diye bir şey olduğu gibi, edep diye de bir şey vardır.”</p>

  <p class="p8">Elizabeth Nate’in evden ayrılışının yalnızca kendi seçimi olmadığını ona söyleyemez. Söylemeyecek de. Hem, “Nate beni bırakıp gitti” diyecek olsa, teyzesi yine kabahati ona bulacak. Kocalar doğru dürüst davranan karılarını bırakıp gitmezler. Hiç kuşku yok. “Nereden duydun ayrıldığımızı?” diye soruyor.</p>

  <p class="p8">“Janie Burroughs’ın yeğeni Philip senin müzede çalışıyor. Janie benim eski arkadaşımdır. Birlikte okula gittik. Torunlarımı düşünmek zorundayım. Saygın bir evleri olsun istiyorum.”</p>

  <p class="p8">Elizabeth Philip’in Janie Burroughs’ın yeğeni olduğunu unutmuştu. Geçen hafta Philip’le öğle yemeği yerken, tasasız, neşeli bir tavırla ona ailesindeki değişiklikleri özetlemişti. Elizabeth, ensest bir kent burası, diye düşünüyor.</p>

  <p class="p8">Zayıf bir sesle, “Nate hafta sonlarında çocukları görüyor” diyor.</p>

  <p class="p8">O anda da ciddi bir taktik hatası yaptığını anlıyor: Bunu söylemekle ortada bir şey olduğunu kabul etmiş oldu. “Çocuklarımın saygın bir evi var zaten” diye ekliyor.</p>

  <p class="p8">Muriel Teyze, “Bundan kuşkum var” diyor. “Çok kuşkum var.”</p>

  <p class="p8">Elizabeth yer döşemesinin ayaklarının altından kaydığını hissediyor. Giyinik olsaydı, yukarıda yatak odasında bir adam olmasaydı, çok daha iyi bir stratejik durumda olacaktı şimdi. William’ın odadan dışarı çıkmamayı akıl edeceğini umuyor. Ama onun genel tutumunu düşününce, bunu beklememesi gerektiğini anlıyor. Onun banyoda suları sıçrata sıçrata yıkandığını duyar gibi oluyor.</p>

  <p class="p8">Vakarla, “Bana öyle geliyor ki, Nate’in ve benim kararlarımız yalnız bizi ilgilendirir” diyor.</p>

  <p class="p8">Muriel Teyze duymamış gibi yapıyor. “Nate’i hiçbir zaman onaylamadım zaten” diyor. “Sen de biliyorsun ya. Ama kim olursa olsun bir baba, babasız olmaktan daha iyidir. Sen bunu herkesten iyi bilmelisin.”</p>

  <p class="p8">Elizabeth, “Nate ölmedi” diye karşılık veriyor. Bir sıcaklık dalgası yükseliyor, göğsünün üstünde asılı duruyor. “Nate hâlâ capcanlı, kızlarına da tapıyor. Yalnız, şimdi başka bir kadınla yaşıyor, hepsi bu.”</p>

  <p class="p8">Muriel Teyze, “Sizin kuşağın insanları özverinin anlamını bilmiyor” diyor. Bunu güçsüz, bitkin bir tavırla söylüyor. Bu düşüncenin boyuna yinelenmesinden en sonunda yorulmuş sanki. “Ben kendimi yıllarca feda ettim.” Ne için feda etmiş, söylemiyor. Elizabeth’in az önce söylediklerinin bir kelimesini bile duymadığı belli.</p>

  <p class="p8">Elizabeth elini çam tahtasından büfenin üzerine koyuyor, kendini sallanmadan durmaya zorluyor. Bir an gözlerini yumuyor. Gözlerinin ardında esnek bantlardan yapılmış bir ağ var sanki. Elizabeth, karşısındaki başka kim olsa, yüzeyle iç arasındaki ayrıma güvenir. Pek çok insan taklit yapar. O kendisi de yıllardır taklit yapıyor. Gerekiyorsa bir eş taklidi yapabilir, bir anne, bir memur, görevini bilen bir akraba taklidi yapabilir. İşin sırrı şudur: Başkalarının ne taklidi yapmaya çalıştıklarını keşfetmek, sonra da onların iyi taklit yaptıkları konusundaki inançlarını desteklemek. Ya da bunun tam tersi: <i>Senin ta içini görüyorum</i>. Ama Muriel Teyze taklit maklit yapmaz. Bu ya böyledir ya da Muriel Teyze öylesine bütünüyle bir taklittir ki, gerçek hale gelmiştir. O kendi kendisinin yüzeyidir. Elizabeth onun içini göremiyor, çünkü orada görülecek bir şey yok. Bir kaya parçası kadar donuk, saydamlıktan yoksun Muriel Teyze’nin içi.</p>

  <p class="p8">Muriel Teyze, “Gidip Nathanael’i göreceğim” diyor. Annesiyle ondan başka hiç kimse Nate’e Nathanael demez.</p>

  <p class="p8">Elizabeth birden teyzesinin kafasından neler geçtiğini anlıyor. Nate’e gidip para vermeyi önerecek. Korkunç bir şey bu. Standart bir aile yaşamı görüntüsü sağlayabilmek için ona para vermeye hazır. Elizabeth’e göre, yaşadıkları zaten standart bir aile yaşamı. Elizabeth hiçbir zaman kimseye mutluymuş numarası yapmadı. Muriel Teyze geri dönmesi için Nate’e para verecek ve Nate onu Elizabeth’in gönderdiğini sanacak.</p>

  <p class="p8">Muriel Teyze’nin sırtında gri bir elbise var. Oturma odasında, küçük kuyruklu piyanonun yanında duruyor. On iki yaşında olan Elizabeth piyano dersini az önce bitirdi. Piyano öğretmeni güvercin göğüslü, umutsuz yüzlü Miss MacTavish, ön holde lacivert yağmurluğunu giymeye uğraşıyor. Tam dört yıldır her perşembe aynı şeyi yapıyor. Muriel Teyze’ye bakılırsa, Elizabeth’e sağlanan avantajlardan biri de bu piyano dersleri. Muriel Teyze, Elizabeth’e gülümseyerek, sokak kapısının kapanmasını bekliyor. Kaygı verici bir gülümseme.</p>

  <p class="p8">“Eniştenle ben düşündük ki, bu koşullar altında Caroline’la sen bize Muriel Teyze, Teddy Enişte değil, daha başka bir şey demelisiniz” diyor. Piyanoya yaslanıyor, Elizabeth’in notalarını elliyor. <i>Bir Resim Sergisinden Tablolar</i>.</p>

  <p class="p8">Elizabeth hâlâ piyano taburesinde oturuyor. Her dersten sonra yarım saat kadar çalışması, alıştırma yapması gerek. Ellerini kucağında kavuşturuyor, başını kaldırıp yüzündeki anlamsız ifadeyi bozmadan teyzesine bakıyor. Ne geliyor, bilmiyor, ama Muriel Teyze’ye karşı en iyi savunmanın sessizlik olduğunu şimdiden öğrendi. Vampirlere karşı sarımsak taktıkları gibi, o da bir kolye gibi boynuna sessizliği takıyor. Teyzesi ona <i>suratsız</i> diyor.</p>

  <p class="p8">Muriel Teyze, “Sizi yasal olarak evlat edindik” diye devam ediyor. “Onun için, bize artık Anne, Baba demeniz gerektiğine inanıyoruz.”</p>

  <p class="p8">Elizabeth’in Teddy Enişte’ye baba demekten gocunduğu yok. Kendi babasını ancak hayal meyal anımsayabiliyor, anımsadığı kadarını da pek sevmiyor. Babası arada sırada şakalar yapardı, bak işte bunu anımsıyor. Caroline babasının kırk yılda bir gönderdiği Noel kartlarını saklıyor. Elizabeth’se babasının bu kez nereye sürüklendiğini anlamak için posta damgalarına bile bakma zahmetine katlanmadan, kendisine gönderilen kartları atıyor. Teddy Enişte’ye bir diyeceği yok, amaya Muriel Teyze? <i>Anne</i> ha? Elizabeth’in etleri çekilir gibi oluyor.</p>

  <p class="p8">Terbiyeli bir sesle, “Benim annem var zaten” diyor.</p>

  <p class="p8">Muriel Teyze, saklamadığı bir zaferle, “Evlat edinme belgelerini annen imzaladı” diyor. “Karşısına sorumluluktan kurtulma fırsatı çıktığı için memnun görünüyordu. Kuşkusuz, ona bir miktar para ödedik.”</p>

  <p class="p8"> </p>

  <p class="p8">Elizabeth öz annesinin onu Muriel Teyze’ye sattığı haberine ne tepki gösterdiğini şimdi anımsayamıyor. Piyanonun kapağını teyzesinin elinin üzerine kapatmaya çalıştığını sanıyor.</p>

  <p class="p8">Bunu başarabildi mi, başaramadı mı, bilmiyor. Onun tarafından güdülmeye bu son göz yumuşu oluyor.</p>

  <p class="p8">Elizabeth kendini, “Defol evimden!” diye avaz avaz bağırırken buluyor. “Sakın geri gelme, sakın!” Sesi ağzından çıkar çıkmaz, kan başına hücum ediyor. “Seni küf bağlamış kart orospu seni!” İçinden ona daha ağır sözler söylemek geliyor ama, boş inançları buna engel oluyor. Eğer böyle ağır bir söz söylerse, teyzesi değişime uğrayacak, başka bir şey olacak gibi geliyor ona: Şiştikçe şişecek, kararacak, yanmış şeker gibi kabarcıklar çıkararak fokur fokur kaynayacak, öldürücü dumanlar çıkaracak.</p>

  <p class="p8">Muriel Teyze, kıpırtısız yüzüyle doğrulup ayağa kalkıyor. Elizabeth yakınında ne varsa tuttuğu gibi onun o iğrenç şapkasına fırlatıyor. Iskalıyor ve o güzelim porselen kâselerden biri duvara çarparak tuzla buz oluyor. Ama en sonunda, evet, en sonunda Muriel Teyze’yi korkutmayı başardı işte! Teyzesi holde koşa koşa gidiyor şimdi. Kapı açılıyor, güm diye kapanıyor. Memnun edici bir gümbürtü, silah patlaması gibi bir son.</p>

  <p class="p8">Elizabeth çıplak ayaklarını sevinçle yere vuruyor. Bir devrim bu! Muriel Teyze ölmüşten beter oldu. Elizabeth onu bir daha görmek zorunda kalmayacak. Elizabeth kendisine sarılarak çam tahtasından koltuğun çevresinde bir zafer dansı yapıyor. Kendini yabanıl, yırtıcı hissediyor; bir yürek yiyebilir.</p>

  <p class="p8">Ne var ki, William tamamen giyinmiş, saçlarını taramış olarak aşağı kata indiğinde, Elizabeth’i divanın üzerine kıvrılmış, kıpırdamadan yatar buluyor.</p>

  <p class="p8">“Kimdi gelen?” diye soruyor. “Yukarıda kalmam daha uygun olur diye düşündüm.”</p>

  <p class="p8">Elizabeth, “Kimse değil, teyzem” diyor.</p>

  <p class="p8">Nate yanında olsaydı, şimdi bile avuturdu onu. William’sa teyzeler yaradılıştan gülünç şeylermiş gibi gülüyor. “ Kavga sesi gibi sesler duydum da” diyor.</p>

  <p class="p8">Elizabeth, “Ona bir kâse fırlattım” diye karşılık veriyor. “İyi bir kâseydi.”</p>

  <p class="p8">William, pratik bir tavırla, “Japon zamkıyla yapıştırabilirsin” diyor. Elizabeth bunu karşılık vermeye değer bulmuyor. Asla bir eşi daha yapılamayacak olan Kayo’nun kâsesi. Bir kâse dolusu hiçlik.</p>

  <p class="p8"> </p>

</body></html>