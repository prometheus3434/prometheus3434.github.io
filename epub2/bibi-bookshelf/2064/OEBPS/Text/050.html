<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>7 Ekim 1976, Perşembe</i></p>

  <p class="p8"> </p>

  <p class="p8">NATE</p>

  <p class="p8">Nate dışarıda, ön sundurmada oturmuş, salıncaklı koltukta ağır ağır sallanıyor. Elizabeth bu koltuğu beş yıl önce Llyodtown yakınında bir çiftlik mezarından on beş dolara satın almıştı. Nate arabasını satmadan önceydi. Koltuğun arkasında bir çatlak var; iki yanına küçük delikler açılmış acemice, bunlardan tel geçirilerek çatlak onarılmaya çalışılmış. Elizabeth bu kusuru örtmek için Nate’e koltuğu beyaza boyatıyor. “Ön sundurmada işe yarar” diyor. “Sağlam olsaydı, en azından elli dolar ederdi.” Koltuk beş yıldır sundurmada, açık havada duruyor. Artık zımparalanıp boyanması gerek. Ama Nate bunu yaparsa, Elizabeth burun kıvıracak; artık ev eşyalarına, mobilyaya ilgisi kalmadı.</p>

  <p class="p8">Nate aklını başında tutmaya ve Elizabeth’in yolunu gözlememeye çalışıyor. Elizabeth otobüs durağından eve yürüyerek gelir. Az sonra akşam güneşinin altında, dökülmüş yapraklarla arasından yürüyerek karşı sokakta belirecek. Nate onu bekliyor, onu gerçekten görmek istiyor. Bu o denli uzun süredir unutulmuş bir coşku ki, yeni gibi. Nate’in koltukta oturan bedeni, koltuk gibi köşeli bir biçim almış. Omurgası gergin, dimdik. Bir şey olmak üzere, bir başlangıç. Her şey değişiverecek sanki ve Nate buna hazır olup olmadığından emin değil.</p>

  <p class="p8">Altı gün önce Elizabeth onunla biraz gevezelik etmek istediğini söyledi. Nate onun yine evdeki işlerle ilgili bir söylev çekeceğini sandı: Bulaşıklar, çamaşır, kim kimin neyini yıkamış, kim neyi katlamış, yerde oraya buraya atılmış nesnelerin nasıl raflara kaldırılması gerektiği falan. Elizabeth’in küçük gevezelikleri çoğu kez böyle şeylerle ilgilidir. <i>Gerekli çabayı göstermek</i>. Nate savunmasını şimdiden hazırlamıştı: Evde pek çok iş yapsa da Elizabeth onun yaptıklarını görmüyordu. Öyleyse Nate’in gerekli çabayı gösterip göstermediğini nereden biliyordu? Nate mutfak masasının başına, Elizabeth’in karşısına isteksizce oturana kadar oyalanmış, kendisine bir içki koyarak, sigaralarını arayarak konuşmayı elinden geldiğince geciktirmeye bakmıştı.</p>

  <p class="p8">Ne var ki Elizabeth evdeki işlerden hiç söz etmemiş, lafı döndürüp dolaştırmadan, açık açık artık Chris’i görmek istemediğini söylemişti. Üzerinde anlaşmaya vardıkları kurallar uyarınca, Elizabeth’in kimi gördüğü artık Nate’i ilgilendirmiyordu. Nate ona bunu anımsatmayı, anlaşmanın Elizabeth’e düşen yanından söz etmeyi düşünmüş, “Bana ne, ne yaparsan yap” demek istemişti. “Ne diye beni de bu işe bulaştırıyorsun?”</p>

  <p class="p8">Ama o daha ağzını açmaya vakit bulamadan, Elizabeth, “Bana bir iyilik yapmam istiyorum” demişti. Elizabeth hakkını istemekten çekinmez ama, mecbur kalmadıkça kimseden kendisine bir iyilik yapmasını istemez. “Chris buralara gelecek olursa, onu eve sokmamam istiyorum senden.”</p>

  <p class="p8">Nate gözlerini ona dikmişti. Elizabeth, besbelli gerek duymadığından, o güne dek hiç böyle bir şey söylememişti. Aşıklarına yol verme yöntemi genellikle çok kesin sonuçlar verirdi. Nate onun adamlara ne dediğini bilmiyordu, ama Elizabeth onlardan usanınca adamlar ortadan yok oluveriyorlardı. Hem de çabucak, temelli olarak. Elizabeth, bacaklarına beton bir blok bağlayıp onları limandan denize atıyordu sanki. Nate onun kendisine de aynı şeyi yapacağından kuşkulanmıştı –hiç kuşku yok, Elizabeth ondan da usanmıştı–, neyse ki çocukların varlığı onu korumuştu.</p>

  <p class="p8">Nate ona neyin yolunda gitmediğini sormak istiyor: Chris’in eve gelme olasılığı mı var? Ama bunu soracak olsa, Elizabeth yine, “Benim yaşamım yalnız beni ilgilendirir” gibi bir yanıt verecek. Bir zamanlar onun yaşamı ikisinin de yaşamıydı.</p>

  <p class="p8">İşte Nate’in de istediği bu: Her şey eskisi gibi olsun istiyor. Bu hayal, bin dokuz yüz kırklı yıllardaki bir Noel kartından kalma, paylaşılmış, uyumlu bir yaşamın hayali –ocakta çıtır çıtır yanan kütükler, bir sepetin içinde bir örgü, zamkla yapıştırılmış pamuktan karlar– her ikisi tarafından da o denli uzun zaman önce bir kenara atıldı ki, unutuldu gitti. İşte şimdi bu hayal yine burada, şimdiki zaman içinde bir olanak. Belki Elizabeth de istiyordu bunu, belki bir kez daha denemeye istekliydi. Nate kesin, kararlı davranması gerektiğini hissediyordu. Elizabeth onu sık sık kararsızlıkla suçlardı. Bunu anımsayınca Nate Martha’yı öğle yemeğine çağırmaya karar verdi.</p>

  <p class="p8"> </p>

  <p class="p8">Martha çok sevindi. Cafe Jurgens’te –burayı Martha seçmişti– bir köşe masada Nate’in elini tutarak, “Seni yine böyle görmek harika” dedi. “Yani, rasgele bir saatte, saptanan saatlerin dışında.” Martha ıstakozlu sandviçini yiyip iki viski içerken, Nate mutsuz bir tavırla onu seyretti. Martha’nın tam arkasında büyütülmüş bir kent fotoğrafı vardı, Venedik miydi acaba?</p>

  <p class="p8">Martha, “Bugün pek suskunsun” dedi. “Dilini kedi mi yuttu?”</p>

  <p class="p8">Nate kendini zorlayarak gülümsemeyi başardı. Ona, “Seni artık görmeyeceğim”, demek üzereydi ve bunu tatlılıkla, kavgasız gürültüsüz yapmak istiyordu. Hatta yapmayı istediği bile söylenemezdi. Gerçi şu son zamanlarda aralarındaki olaylar arapsaçına dönmüş, içinden çıkılmaz hale gelmişti ama neyse. Gerçek şuydu ki, Chris sepetlenince bir dengesizlik olmuştu. Dengeyi sağlamak için Martha’nın da bir safra gibi atılması gerekiyordu. Yoksa Nate sonunda onunla oturmak zorunda kalabilirdi ki bunu da istemiyordu. Elizabeth’le işi ayarlayabilirse, herkes için en iyisi olacaktı. Çocuklar için de en iyisi buydu. Martha’dan ayrılmak zorunda olduğuna üzülüyordu ama iyi bir nedeni vardı. Bunun temiz bir ayrılış olmasını istiyordu. Martha’nın ona bağırıp çağırmayacağını umuyordu. Bir zamanlar “canlılık” diye adlandırırdı onun bağırıp çağırmasını.</p>

  <p class="p8">Ama Martha bağırıp çağırmadı. Nate’in elini bıraktı, başını eğdi, gözlerini sandviçine dikti. Nate mayonezin içine bir damla gözyaşı düştüğünü görür gibi oldu.</p>

  <p class="p8">“Bir şey daha gerekli sana” diye atıldı, “Birine… yani seni şey…”</p>

  <p class="p8">Martha, “O orospu sonunda başardı, değil mi?” dedi. “Uzun süredir buna uğraşıyordu zaten.”</p>

  <p class="p8">Nate, “Ne demek istiyorsun?” dedi. “İnan olsun, bunun Elizabeth’le hiçbir ilgisi yok… Ben sadece düşünüyorum ki…”</p>

  <p class="p8">Martha, fısıltı gibi bir sesle, “Ne zaman büyüyecek, kendine sahip olacaksın, Nate?” dedi. Gözlerini kaldırıp dosdoğru Nate’in yüzüne dikti. “Kalıbımı basarım, lanet olası ayakkabılarının bağlarını bile o bağlıyordur”</p>

  <p class="p8"> </p>

  <p class="p8">Soldan doğru birden bir gümbürtü duyuluyor, patlama gibi bir şey. Nate’in gözleri yuvalarından dışarı uğruyor. Orada, hemen önünde, Chris’in bir yıldır görmediği eski beyaz spor arabası duruyor. (Nate Elizabeth’e, “Ne istersen yap” demişti. “Yalnız beni seyretmek zorunda bırakma.”) Nate arabadan Elizabeth’in inmesini, sokulgan bir tavırla salma salına eve doğru yürümesini bekliyor. Nate’in istemediği bir şeyi kendisi istedi mi hep bu tavrı takınır. Nate onun Chris’i gerçekten, temelli olarak defettiğine inanmıyor. Chris sorunu çok uzun süredir devam ediyor, bu yüzden Elizabeth ona fazlasıyla bağlı. Yine başladıkları yere dönecekler. Bütün bu süre içinde hep oradaydılar zaten. <span class="t15">1</span></p>

  <p class="p8">Ama Chris arabadan tek başına iniyor. Ön merdivene doğru yürüyor, Nate’in onarmaya niyetlendiği basamakta sendeler gibi oluyor. Nate onun ne kadar berbat göründüğünü görünce dehşete düşüyor. Chris’in gözlerinin altında koyu yatay çizgiler var; kayışla yüzüne vurmuşlar sanki. Saçları darmadağınık, elleri bütün ağırlıklarıyla buruşuk fitilli kadife ceketinin yenlerinden sallanıyor. Chris gözlerini ona dikiyor; sadaka istemeye hazırlanan bir ayyaşın umutsuz, meydan okuyan bakışları.</p>

  <p class="p8">Nate, zayıf bir sesle, “Merhaba” diyor. Ayağa kalkmaya davranıyor, öyle ki aynı hizada olsunlar. Ama Chris yere, topuklarının üstüne çöküyor. Şişelerle viski, kullanılmış çorap, hafiften çürümüş et kokuyor.</p>

  <p class="p8">“Nate, bana yardım etmelisin” diyor.</p>

  <p class="p8">Nate, “İşini mi kaybettin yoksa?” diye soruyor. Aptalca bir soru belki, ama karısının başından attığı aşığına ne söylemesi gerek? Hazır onu burada, karşısında bulmuşken, üstünlük taslayarak sundurmada dimdik durup ona buyruklar yağdıracak değil ya? Chris o kadar perişan görünüyor ki. Kuşkusuz, böylesine bir çöküntüden yalnızca Elizabeth sorumlu olamaz.</p>

  <p class="p8">Chris hafifçe gülüyor. “İşi ben bıraktım” diyor. “Onunla aynı çatı altında çalışmaya dayanamadım. Gözlerime uyku girmedi. Beni görmek bile istemiyor.”</p>

  <p class="p8">Nate, “Yapabileceğim bir şey var mı?” diye soruyor. Daha doğrusu, <i>Benim ne yapmamı bekliyorsun?</i> demek istiyor. Şu var ki, gerçekten ona yardım etmek istiyor. Böylesi bir perişanlığa, mutsuzluğa kim tanık olsa yardım etmek ister. Nate ona aptalca acıdığını fark edince, kendisinden korkuyor. Ah, yine şu Allah’ın belası Üniteryenlik! Nate Chris’i annesine havale etmeliydi. Annesi ona kasvetli gerçeklerle uğraşıp duracağına, yaşamdaki olumlu şeyler üzerinde nasıl düşünmesi gerektiğine ilişkin söylevler çekerdi. Sonra da Chris’in adını bir listeye yazardı ve Chris haftalar sonra postadan bir paket alırdı: Motellerden toplanmış sabun kalıntıları, bir düzine çocuk çorabı, el örgüsü bir göğüs siperliği.</p>

  <p class="p8">Chris, “Onun beni dinlemesini sağla” diyor. “Telefonu yüzüme kapatıyor. Söyleyeceklerimi dinlemeye bile katlanmıyor.”</p>

  <p class="p8">Nate gecenin ortasında, sabahın ikisinde ya da üçünde telefonun uzaktan uzağa çaldığını, sabahları Elizabeth’in yarım ay biçimi almış gözlerini anımsıyor. En azından bir aydır bu böyle sürüp gidiyor.</p>

  <p class="p8">“Benim dememle Elizabeth hiçbir şey yapmaz” diyor.</p>

  <p class="p8">Chris, “O sana saygı duyuyor” diye atılıyor. “Seni dinleyecektir.” Yere bakıyor, sonra ani bir öfkeyle Nate’e dikiyor gözlerini. “Bana hiç saygısı yok.”</p>

  <p class="p8">Elizabeth’in kendisine saygı beslediğini şimdiye dek Nate de bilmiyordu. Hoş, buna inandığı da yok ya. Elizabeth’in Chris’e karşı kullandığı bir manevra olsa gerek bu. Chris’in aklı iyice karışık olduğu için anlayamıyor besbelli.</p>

  <p class="p8">Chris, kavgacı bir tavırla, “Söyle ona” diye devam ediyor. “Benimle yaşamalı. Onunla evlenmek istiyorum. Söyle ona, bunu yapmak zorunda.”</p>

  <p class="p8">Nate <i>Sapık</i> diye düşünüyor. Bu çok sapıkça bir şey. Chris Nate’in kendi karısına başka bir adamla kaçmasını buyuracağını mı sanıyor gerçekten? “Haline bakılırsa, sana bir içki gerek” diyor. “İçeri gel.”</p>

  <p class="p8">Chris ardında, koridorun yarısına vardığında, Elizabeth’in ricasını anımsıyor birden: Onu evin içine sokma. Nate şimdi anlıyor ki bu soğuk bir istek değil, bir ricaydı. Elizabeth Chris’i terk etmemişti, kaçmıştı yalnızca, çünkü Chris’ten korkuyordu. Elizabeth’in kendi güvenliğinden korkması için, kim bilir neler oldu aralarında? Chris’in ona saldıracağından, onu döveceğinden korkuyor anlaşılan. O pençelerin arasında Elizabeth’in hayali; o koca yumrukların altında hırpalanan, güçsüz, sızlayan bembeyaz bedeni. Bütün bunlar yalnızca bir an için erotik.</p>

  <p class="p8">Nate’in ensesi karıncalanıyor. Mutfağa doğru seğirtiyor,</p>

  <p class="p8">orada bıçaklar, kebap şişleri var. Sonra ansızın oturma odasına dönüyor,</p>

  <p class="p8">“Scotch mu?” diye soruyor.</p>

  <p class="p8">Chris hiçbir şey söylemiyor. Kapıya dayanmış, gülümsüyor: Bir sıçan gülümsemesi bu; dudağı sararmış dişlerinin üzerinde yukarı doğru kıvrılmış. Nate ona sırtını dönüp mutfağa gitmeyi göze alamıyor; geri geri gitmesi de hemen hemen olanaksız. Gözlerinin önünde bir gece sineması senaryosu beliriyor: Nate, başına pirinç bir şamdanla ya da Elizabeth’in ağır kâselerinden biriyle vurulmuş, holün orada bilinçsiz yatıyor… Çocuklar kaçırılmış, Chris’iniki odalı ininde rehin tutuluyorlar… Bu arada Chris, Operadaki Hayalet gibi, kamburunu çıkararaktan satranç tahtasına eğilmiş. Kapılardan polis megafonu duyuluyor… Elizabeth, çırılçıplak, çürük çarık içinde bir hendeğe atılmış, yatak çarşafı boynuna dolanmış. Bütün bunların önüne geçebilirdi, hepsi onun hatasıydı, eğer…</p>

  <p class="p8">Nate bir anda kendi suçunu fark ediyor. Yine de Chris’e bir şey vermek istiyor, yiyecek falan gibi bir şey ama ne? Bir yere, Meksika’ya, Venezuela’ya bir otobüs bileti örneğin. Bu kendisinin de yapmayı sık sık istediği bir şey, Uzanıp Chris’in koluna dokunmak istiyor. Basmakalıp ama sihirli bir kural, bir mesel arıyor. Chris’i bir anda toparlayacak, yenileyecek, onu umutlu, omuzları dik yaşamı göğüslemeye gönderecek bir şey. Aynı zamanda da biliyor ki, Chris yerinden kıpırdayacak olsa, yarım saat önce çocukların amiral battı oynadıkları odanın kapalı kapısına giden merdivene doğru bir tek adım atacak olsa, Nate onun üstüne atılacak, var gücüyle başını trabzana vuracak. Onu öldürecek. Hiç pişmanlık duymadan öldürecek onu.</p>

  <p class="p8">Sundurmada ayak sesleri duyuluyor. Kararlı, düzgün adımlar. Sokak kapısı açılıp kapanıyor. Gelen Elizabeth. İşte şimdi patlayacak, Chris sıcakta mayışmış bir geyiği avlar gibi onun üstüne saldıracak. Nate’in Elizabeth’i koruması gerekecek.‘Yoksa Chris onu sırtına attığı gibi ön bahçede gözden kaybolacak. Elizabeth’in çantasından kalemler, anahtarlar dökülecek. Nate, belki de Elizabeth’in istediği bu, diye düşünüyor. Elizabeth boyuna ona yeterince güçlü olmadığını ima eder dururdu.</p>

  <p class="p8">Ama Elizabeth’in bütün söylediği, “Defol buradan!” oluyor. Holde, Chris’in arkasında duruyor. Nate oturma odasından onu görebiliyor. Chris dönüyor, yüzü sarkıyor, içine taş atılmış su gibi kırış kırış oluyor. Nate hole ulaşınca, bakıyor Chris gitmiş. Orada yalnız Elizabeth var; ağzı sımsıkı kapalı, hoşnutsuzluğunu belli eden bir çizgi haline gelmiş. Deri eldivenlerinin parmaklarını teker teker çekerek çıkarıyor.</p>

  <p class="p8">Nate onu seyrederken, bozguna uğramış bir ordunun eri gibi sendeleye sendeleye yolun karşı yanına geçen Chris’i düşünüyor. İleride bir gün kendisinin de Elizabeth’i bırakıp gitmek zorunda kalacağını biliyor.</p>

  <p class="p8"> </p>

</body></html>