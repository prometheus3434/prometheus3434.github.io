<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>30 Mayıs 1978, Salı</i></p>

  <p class="p8">LESJE</p>

  <p class="p8">Lesje elinde bir kâğıt tutuyor. Bunu dört beş kez okumaya çabaladıysa da bir türlü beceremedi. Bu da pek aptalca bir şey, çünkü buna benzer kâğıt parçacıkları her gün gelir ona postayla. Çizgili defter kağıdına mavi dolmakalemle yazılmış bir mektup bu. Adres <i>Dinozorlar</i>, müzenin dikkatine gönderilmiş.</p>
<br/>
  <p class="p8">Sayın baylar,</p>

  <p class="p8">Ben altıncı sınıftayım ve öğretmenimiz Dinozorlarla ilgili bir proje hazırlamamızı istiyor. Acaba soracaklarıma örneklerle tam yanıtlar verebilir miydiniz?</p>

  <p class="p3">1) Dinozor ne demektir?<br/>
  2) Neden Mezozoik deniyor?<br/>
  3) Kuzey Amerika’da bu jeolojik zamandaki coğrafi gelişmeleri işaretleyin, lütfen harita da verin.<br/>
  4) Fosil nedir?<br/>
  5) Neden Ontario’da hiç Dinozor fosili bulunmamış? Lütfen yanıtları çok acele gönderin, çünkü projemin 15 Haziran’da hazır olması gerek.</p>

  <p class="p5">Saygılarımla, Lindy Lucas.</p>
<br/>
  <p class="p8">Bu mektuptaki her şeyi biliyor Lesje. Mektubun kurnaz bir çocuk tarafından gönderildiğini biliyor; kestirmeden iş yapmaya eğilimli, bir kitaptan kendisi özet çıkaracağına başkası tarafından hazırlanmış bir yanıtı kopya etmeyi yeğleyen açıkgöz bir çocuk. Lesje soruları bile tanıyor. Oldukça uygun cümleler halinde önce öğretmen, sonra daha zorlanarak öğrenci tarafından yeniden kaleme alınmış sorular bunlar. Kendisinin de hazırlanmasına yardım ettiği, müzenin dinozorlarla ilgili broşüründeki soruların hemen hemen aynısı. Anlaşılan öğretmen de kestirmeden gidiyor.</p>

  <p class="p8">Normal olarak Lesje teksir edilmiş sayfaları birbirine tutturup bir de mektup formu iliştirmekle yetinirdi. <i>İlginize teşekkür ederiz. Bu sayfalarda bulacağınız gerçeklerin size istemiş olduğunuz bilgileri sağlayacağını umarız.</i> Ne var ki bugün yuvarlak, acemi yazıya bakarken içinde öfkenin kabardığını hissediyor. Mektubun içindeki dokundurmalar sinirine dokunuyor: Dinozorların çok vakit ayırmaya değmeyecek kadar sıkıcı oldukları, kendisinin de sömürülmek için var olduğu gibi. Mektubun içinde bir pul olmayışına, gönderenin adı ve adresi yazılı bir yanıt zarfı bulunmayışına da kızıyor. Formdaki düzgün mavi basım harflerinin üzerine kırmızı kalemle KENDİ ÖDEVİNİ KENDİN YAP diye karalamak istiyor. Ama bunu yapamaz. Bu mektuplara yanıt vermek de işinin bir parçası.</p>

  <p class="p8">Mektubu bir kez daha okuyor ve sözcükler gözünün önünde yüzmeye başlıyor. Neden Mezozoik deniyor? Doğru yanıt, öğretmenin istediği yanıt, müzenin hazırlamış olduğu sayfalarda var. <i>Meso</i>, orta demek, <i>zoos</i>’da yaşam. Paleozoik’ten sonra, Cenozoik’ten önce. Ama Mezozoik gerçekten var mı bakalım? Gerçekten var olduğu dönemde, adı bile yoktu. Örneğin, dinozorlar Mezozoik zamanda yaşadıklarını bilmiyorlardı. Bu dönemin yalnızca ortasında var olduklarını da bilmiyorlardı. Soyu tükenmiş hayvanlar olmak niyetinde değildiler. Bildikleri kadarıyla, sonsuza dek yaşayacaklarını sanıyorlardı. Belki de Lesje gerçeği yazmalı: <i>Mezozoik gerçek değildir. Bu yalnızca, artık orada olmadığından asla gidemeyeceğiniz bir yer için kullanılan bir sözcüktür. Ona Mezozoik deriz, çünkü adı budur</i>. Cam sıkılmış bir öğretmenden öfkeli bir mektup almayı da göze alması gerek, kuşkusuz: Bu ne biçim yanıt böyle?</p>

  <p class="p8">Lesje’nın elleri titriyor, bir sigaraya ihtiyacı var. O bu mektupla kesinlikle uğraşamaz, hemen şu anda yanıt verecek durumda değil, hiçbir şey bilmiyor. Mektubu buruşturup çöp sepetine atmayı isterdi. Yine de, yazıyı göremeyecek biçimde onu düzgünce ikiye katlayıp daktilosunun yanına koyuyor. Yağmurluğunu giyip düğmelerini dikkatle ilikliyor, kemerini bağlıyor.</p>

  <p class="p8">Yazıhanesinin çekmecesinde biraz ekmek, peynir var, öğle yemeğinde bunları yemeyi düşünüyordu. Ama birden Murray’ın Yeri’ne gitmeye karar veriyor. Boş bir masa bulup oturacak, ofiste çalışanların yemekleri gözden geçirişini, üstleri başları çorba lekesi dolu, soluk soluğa hizmet eden garson kızları seyredecek. Müzeden dışarı çıkma gereğini duyuyor, hiç değilse bir saatlik.</p>

  <p class="p8">Dün gece Nate’le kavga etti, ilk kez olarak içinde ne varsa hepsini söyledi; elbet çocuklar yukarı çıkıp uyuduktan (ya da uyumadıktan) sonra. Bu da başka bir şeydi: Çocuklar onlardaydı ve hafta içinde bir geceydi. Çocukların hafta içinde gece yatısına gelmemesi üzerinde anlaşmışlardı oysa. <span class="t17">Ama</span> Nate Elizabeth’ten son dakikada bir telefon almıştı. Son zamanlarda Elizabeth’in bütün telefonları, nedense hep son dakikada yapılan görüşmeler.</p>

  <p class="p8">Lesje işten eve döndüğünde, çocukların mutfak masasında peynirli makarna yiyerek oynadıklarını görmüştü. Nate, “Elizabeth’in teyzesi ölmüş” diye açıklamıştı. “Elizabeth çocukların geceyi burada geçirmelerinin daha iyi olacağını düşünmüş. Onun üzüldüğünü görüp altüst olmalarını istemiyormuş.”</p>

  <p class="p8">Çocuklar hiç de sarsılmışa benzemiyorlardı, Lesje Elizabeth’in de sarsılmış olduğuna inanmıyordu. Bu da başka bir yan saldırıydı, o kadar. Çocuklar bulaşıkları yıkadılar. Nate onlara masal okuduktan sonra ikisini de yataklarına yatırdı. Lesje bütün bunlar olup bitene kadar hiçbir şey söylemedi. Aslında çocuklar kendileri masal okuyacak kadar büyüktüler, ama Nate bunun bir gelenek olduğunu söylüyordu.</p>

  <p class="p8">Nate, aşağıya inince, “Sanırım, cenazeye gitmem gerek” diye bildirdi.</p>

  <p class="p8">Lesje, “Niçin?” dedi. Ölen Elizabeth’in teyzesiydi, Nate’in değil. Dolayısıyla cenaze de hiç ilgilendirmezdi Nate’i.</p>

  <p class="p8">Nate, “Elizabeth’e destek olmalıyım” diye karşılık verdi. “Cenaze onu sarsabilir.”</p>

  <p class="p8">Lesje, “Senin bana bütün anlattıklarından Elizabeth’in teyzesinden nefret ettiği sonucu çıkıyor” dedi.</p>

  <p class="p8">Nate, “Evet, bu doğru” diye karşılık verdi, “Yine de teyzesinin Elizabeth’in yaşamında önemli bir yeri vardı. Bence birinin bir şeye önem vermesi, önem verilen şeyin olumlu nitelikleriyle değil, etkisiyle ve gücüyle ilgilidir. Muriel Teyze de çok güçlüydü.”</p>

  <p class="p8">Lesje, “Sana söyleyeceklerim var” dedi. “Elizabeth’in desteğe mesteğe ihtiyacı yok. Bir rahibenin kalçalara ne kadar ihtiyacı varsa, Elizabeth’in de desteğe o kadar ihtiyacı var. Elizabeth kadar desteklenmeye az ihtiyacı olan birini daha görmedim ben ömrümce.”</p>

  <p class="p8">Nate, “Görünüşe aldanma” diye karşılık verdi. “On iki yıldır onunla evliyim, ne kadar desteğe ihtiyacı olduğunu herhalde senden daha iyi bilirim. Elizabeth’in çocukluğu çok mutsuz geçmiş.”</p>

  <p class="p8">Lesje, “Hangimizin çocukluğu mutsuz değildi ki?” diye atıldı. “Kimin çocukluğu mutluydu, ha? Elizabeth’inkinin ne özelliği var? İlle de mutsuz çocukluk öyküleri dinlemek istiyorsan, dur da ben sana benimkini anlatayım.” Biraz daha düşünse, olasılıkla çocukluğunu anlatmaktan vazgeçerdi, çünkü onun mutsuzluğu olaysız bir mutsuzluktu. Lesje asla Elizabeth’in neredeyse göz alıcı melodramıyla başa çıkamazdı, bunu biliyordu. Nate bu melodramı ona parça parça anlatmıştı. Herhangi bir mutsuz çocukluk yarışmasında Lesje’nın kaybedeceği kesindi.</p>

  <p class="p8">Nate, “Sesimizi yükseltmesek iyi olur, sanırım” dedi. “Çocukları düşünmeliyiz.”</p>

  <p class="p8">Lesje çocukları düşündü ve her şeyin ne kadar bulanık olduğunu fark etti. Gerçek şu ki, her ne kadar çocuklar hemen her hafta sonu onun evindeyseler de, Lesje onları birbirinden zor ayırt edebiliyordu; çünkü pek ender olarak doğrudan doğruya yüzlerine bakıyordu. Onları sevmediği söylenemezdi, ama onlardan korkuyordu. Onların da kendilerine özgü dolaylı yöntemleri vardı. Lesje’ya sormaya bile gerek görmeden onun kemerlerini, gömleklerini ödünç alıyorlardı. Nate’e göre, bu onların Lesje’yı kabul ettikleri, benimsedikleri anlamına geliyormuş. Kendilerine sütlü, kakaolu, dondurmalı karışımlar hazırlıyor ve boş bardakları evin orasında burasında bırakıyorlardı. Lesje pazartesi ya da salı günleri, onlar gittikten sonra, işten döndüğünde içlerinde esmer bir tortunun katılaşmakta olduğu bu bardakları buluyordu. Nate, “Yaptıkları herhangi bir şeye karşıysan, onlarla açık açık konuş” diyordu. Ama Lesje bunu yapacak kadar deli değildi. Bunu gerçekten yapsa, Nate ondan nefret ederdi. Çocuklar Lesje’ya karşı son derece terbiyeliydiler, ama Lesje onlara bunun tembihlenmiş olduğunu biliyordu. Hem anaları hem babaları tarafından. Çocuklar birer birey değillerdi sanki, kolektiftiler, tek bir sözcüktüler: <i>Çocuklar</i>. Nate bütün yapması gerekenin <i>çocuklar</i> demek olduğunu ve Lesje’nın bu sözcüğü duyar duymaz çenesini kapayacağını sanıyordu. Mucize gibi.</p>

  <p class="p8">Lesje, pervasızca, “Çocukların canı cehenneme!” dedi.</p>

  <p class="p8">Nate, koruyucu bir uysallıkla, “Böyle düşündüğünü biliyordum zaten” dedi.</p>

  <p class="p8">Lesje’nın söylediklerini geri alması, aslında böyle demek istemediğini söylemesi gerekirdi. Bunu daha önce de yeterince yapmıştı zaten. Ama bu kez hiçbir şey söylemedi. Çok kızmıştı. Bir şey söylemeye çabalasa, ağzından çıka çıka ninesinin sövgülerine benzer sözler çıkacaktı: <i>Kıçı kırılasıca! Geberesice! Götü devrilesice!</i></p>

  <p class="p8">Lesje yukarıya, banyoya koştu. Çizmelerinin halısız basamaklarda çıkardığı gürültüyü çocukların duyup duymadığı umurunda değildi. Banyoya girip kapıyı kilitledi. O anda kendisini öldürmeye bile karar verebilirdi. Oysa o güne dek böyle bir şey aklının ucundan bile geçmemişti. Chris gibi insanlar onu yalnızca şaşırtırdı. Ama şimdi, en sonunda, Chris’in bu işi neden yaptığını anlayabiliyordu: Öfkesinden yapmıştı; bir de, çok daha kötüsü, hiçbir şey olamamanın korkusundan. Elizabeth gibi insanlar size bunu yapabilirlerdi, sizi silip yok edebilirlerdi. Nate gibiler ise, kendi düşünceleriyle yetinir giderlerdi. Başka insanların alışkanlıkları inşam öldürebilirdi. Chris aşkından ölmemişti. O bir olay olmak istemiş ve olmuştu da.</p>

  <p class="p8">Lesje geçerken mutfak tezgahından kaptığı bıçağı alıp banyo küvetinin yanına diz çöktü. Deşer gibi değil, testereyle keser gibi kesmeliydi. Çünkü deşer gibi kesmek istediği etkiyi yaratmayacaktı. Ama sonuç yine aynı olacaktı. Nate, farkına varınca, kapıyı kırıp içeri dalacak ve onu pembe bir denizin içinde yüzer bulacaktı. Lesje sıcak suyun kanın daha çabuk akmasını sağladığını biliyordu. Nate tuz kokusunu, ölmüş kuş kokusunu duyacaktı. Lesje’nın balmumundan, gözleri sabit cesedini sonra ne yapacaktı acaba?</p>

  <p class="p8">Ne var ki, Lesje’nın yapmak istediği gerçekte bu değildi. Bir süre düşündükten sonra, greypfrut bıçağını banyo dolabına sakladı. Nate onun bıçağı aldığını görmemişti zaten. Yoksa hemen yukarı fırlar, kapıyı yumruklardı. (Yumruklar mıydı acaba?) Lesje hâlâ kızgındı. Biraz da öç almak için, yeşil plastik çantasının içindeki doğum kontrol haplarını tuvalete boca edip üstüne sifonu çekti. Nate yatağa geldiğinde de, her şeyi bağışlamış gibi, dönüp ona sarıldı. Eğer anahtar çocuklarsa, eğer görünmez olmasını önleyecek tek şey çocuk sahibi olmaksa, o .da çocuk yapardı, lanet olası.</p>

  <p class="p8"> </p>

  <p class="p8">Sabah hâlâ yaptığına pişman değildi. Yanlış, kin dolu, öç amacı güden bir iş yaptığını biliyordu; daha bir yıl önce böyle bir şey yaptığını düşünde görse inanmazdı. Kuşku yok ki, böylesi bir öfkeyle edinilen bir çocuk asla iyi olamazdı. Lesje ilkel bir yaratık, bir sürüngen, burnunda küçük bir boynuz bulunan,</p>

  <p class="p8">bedeni pullarla kaplı, mutasyona uğramış bir ucube doğurabilirdi. Erkek deneli yaratığın evren için bir tehlike olduğunu kuramsal olarak çoktandır düşünüyordu: Haylaz bir maymun, kinci, yıkıcı, yok edici, kötü niyetli bir yaratıktı erkek. Ama yalnızca kuramsal olarak. Kuşkusuz, insanlar nasıl davrandıklarını görebilseler, başka türlü davranırlardı. Lesje buna inanırdı. Ama şimdi bunun doğru olmadığını biliyor.</p>

  <p class="p8">Hayır, sözünü geri almayacak. Başına geleceklerden haberi olmayan Nate, mısır gevreği yiyor, çene çalıyor. Yağmur yağıyormuş, öyle diyor. Lesje, saçları yüzüne düşmüş, kepekli ekmeğini kemirerek, Kader’in ta kendisi gibi onu gözetliyor. Pusarık, ölçüp biçerek. Bedeni bakalım ne zaman darbeyi indirecek?</p>

  <p class="p8">Nate onun hâlâ özgür olduğunu, kafese kapatılmadığını, henüz yatışmadığını bilsin diye, “Şunu anlamam istiyorum” diyor. “Sen ölürsen, bedenim Elizabeth alır. Cesedini bir sandık içinde ona gönderirim. Ne de olsa, o hâlâ senin karın.”</p>

  <p class="p8">Nate bu sözleri şaka saymayı yeğliyor.</p>

  <p class="p8"> </p>

  <p class="p8">Lesje döne döne merdivenleri iniyor, elleri yağmurluğunun ceplerinde sessiz duruyor. Sendeliyor. Dar bir leğen kemiği var, çocuk doğururken ölecek, çocuklar hakkında hiçbir şey bilmiyor… Ya işi ne olacak? Nate çalışsa bile zar zor geçiniyorlar. Henüz iş işten geçmiş olamaz, bu denli çabuk hiçbir şey olmuş olamaz. Lesje bir paket daha açacak, iki hap yutacak, bir de sıcak banyo yapacak ve her şey eskisi gibi sürüp gidecek.</p>

  <p class="p8">Ancak, hemen ardından şöyle düşünüyor: Hayır, bu kez değil. Yalandan ya da değil, bir daha greypfrut bıçağıyla karşı karşıya gelmek istemiyor çünkü.</p>

  <p class="p8"> </p>

  <p class="p8">Başı önde, altın kubbenin altında kapıya doğru seğirtirken, koluna birinin dokunduğunu hissediyor. Dokunanın barışmak, ateşkes yapmak, işi tatlılıkla çözümlemek isteyen Nate olduğunu umuyor. Ama dokunan o değil, William.</p>

  <p class="p8">William, “Ne rastlantı, ben de müzedeydim!” diyor; “Gelip seni göreyim dedim.”</p>

  <p class="p8">Lesje çok iyi biliyor ki, William asla rasgele bir yerde olmaz, hele müzede hiç olmaz. Harika, saydam William; telefon rehberi gibi kolayca okunan, her şeyi alfabetik bir düzen içinde olan William. William’ın ona bir söyleyeceği varmış, onun için buraya gelmiş. Önceden telefon etmemiş, çünkü Lesje’nın onu görmeyi reddedeceğini biliyormuş. Doğru söylüyor, reddederdi gerçekten. Ama şimdi Lesje gülümsüyor ona, sırıtıyor.</p>

  <p class="p8">“Ben de tam Murray’ın Yeri’ne gidiyordum” diyor. William için gideceği yeri değiştirecek değil ya.</p>

  <p class="p8">William, Murray’ı çok pis bulur, orada yenen yemeğin insanın kalınbağırsak kanseri olmasına yol açacağına inanır. Öyleyken, “Ben de sana katılsam, rahatsız olur musun?” diyor. Lesje olmam diye karşılık veriyor. Bu da doğru. Gerçekten de rahatsız olmuyor William’ın varlığından. William artık güvenli bir biçimde geçmişte kaldı. Lesje onun yanında yürürken, kemiklerinin içine hava dolduğunu hissediyor. Kendisini etkileyemeyen biriyle birlikte olmak saltık mutlulukmuş meğer!</p>

  <p class="p8">Lesje ezilmiş yumurtalı bir sandviç yiyor, bir sigara içiyor. William, ekmek kırıntılarıyla oynayarak, “Sanırım, yeteri kadar zaman geçti üstünden” diyor, “Şunu bilmeni istiyorum ki, pek iyi davranmadım o gün sana. Ne demek istediğimi anlıyorsun herhalde.” Mavi gözleri içtenlikle bakıyor, pembe yanakları parlıyor.</p>

  <p class="p8">William gerçekten pişman olduğu vakit, sözcükleri böyle tuhaf bir biçimde kurar. Lesje bunu biliyor. Bu, William’ın bilançosuna –Londra Ontario tarafından istenen bilançoya– girmektir. Küçük içoğlanı William, bütün toplamlarının doğru olması gereken bu bilançoyu hep kafasında taşır. Bir ırza geçme girişimi, bir özür dileme. Ama şimdi Lesje efendice bir anlaşmayı kabul etmeye hazır. Eskiden olsa, efendilik değil, içtenlik isterdi.</p>

  <p class="p8">“Galiba hiçbirimiz iyi davranmadık” diyor.</p>

  <p class="p8">William rahatlıyor ve saatine göz atıyor. Lesje hesaplıyor: William, her şeyi doğru düzgün yapmak için, bir on dakika daha kalacak burada. Aslında Lesje’yı görmek mörmek istemiyordu. Şu anda bile aklı başka yerde. Lesje onun ne düşündüğünü tahmin etmeye çalışıyor ama başaramıyor.</p>

  <p class="p8">Lesje ellerini yüzünün çevresine koyuyor, dumanın arasından onu seyrediyor. Artık William’ı eskisi kadar kolayca, eskisi kadar çabuk yargılayamadığını görüyor. Bu da hoşuna gitmiyor. Ona sormak istediği şu: Değiştin mi? Bir şeyler öğrendin mi? Kendisi niyet ettiğinden çok şey öğrendi, istediğinden de çok şey. William onu değişmiş mi buldu?</p>

  <p class="p8">William’ın yüzünü inceliyor: Belki biraz daha zayıf şimdi. Lesje anımsayamıyor. Ve o gök mavisi gözler: Bunlar Lesje’nın düşündüğü gibi Kafkasyalı bir oyuncak bebeğin, bir şapka mankeninin gözleri değil artık.</p>

  <p class="p8">William karşısında oturuyor, kenarında bir ruj lekesi olan Murray’ın bardağından su içiyor. Parmakları bardağı kavramış, öbür eli masanın üzerinde, boynu açık yeşil gömleğinin yakasından dışarıya çıkıyor, bunun üzerinde de başı duruyor. Gözleri mavi ve bunlardan iki tane var. Şimdiki zamanda William’ın toplam tutarı işte bu.</p>

  <p class="p8"> </p>

</body></html>