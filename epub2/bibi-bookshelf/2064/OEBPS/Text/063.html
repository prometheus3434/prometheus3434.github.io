<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>18 Ağustos 1978, Cuma</i></p>

  <p class="p8"> </p>

  <p class="p8">NATE</p>

  <p class="p8">Nate Shuter Sokağı’nın bir blok güneyindeki Yonge Sokağı’nın doğu yanında, bir oyun masasının önünde, katlanabilir bir tahta sandalyede oturuyor. Öğleden sonra güneşi başına vuruyor. Elini gözlerine siper ediyor. Güneş gözlüğü takmış olması gerekirdi. Cam bir bira içmek istiyor. Bacaklarının arasına bir kutu bira, sıkıştırıp kimse görmeden çabucak bir yudum içebilir elbette, ama pek yakışık almaz bu.</p>

  <p class="p8">Sokağın karşı yanında, Eaton’s Center’ın bağırsak gibi boruları duvarların, merdivenlerin üzerine sarkıyor. Alış veriş etmeye gelenler binaya giriyorlar, çıkıyorlar; bacaklar güdük, yüzler öne doğru fırlamış; küçük heveslere amaçlanmış, kendi küçük tüketimlerine yönelmişler. Yolun Nate’in oturduğu yanında bulunanlar daha da umutsuz. Sürekli içen ayyaşlar gibi ayak sürüyerek yürüyen yaşlı adamcağızlar; kolsuz siyah tişörtler giymiş, kabaralı kemerleriyle blucinlerinin içine hapsedilmiş, kolları dövmeli delikanlılar; yazlık takım elbiselerinin içindeki hamur suratlı, pembemsi gözlerini Nate’inkilerden kaçıran memurlar; parmakları alış veriş torbalarının üzerinde kenetlenmiş, kalın bilekli, cam sıkkın kadınlar. Kimisi kaşlarını çatmış, ama çoğu boş suratlı; öfkeden ya da sevinçten kaynaklanan kassal seğirmeleri daha güvenli, daha kişiye özgü dakikalara saklıyorlar.</p>

  <p class="p8">Nate yaklaşan her yayayı zorlayıcı olduğunu umduğu bakışlarla durdurmaya çalışıyor: <i>Vatanın Sana İhtiyacı Var</i>. Gelip geçenlerin çoğu masanın üzerindeki yazılara bir göz atıp adımlarını sıklaştırıyor; Nate onları tatsız bir yükümlülüğün altına sokamadan geçip gitmeye bakıyorlar.</p>

  <p class="p8">Kimisi de duruyor, Nate onlara hemen broşürler veriyor. Arada bir, biraz olsun ilgi toplamayı başarınca, inandırıcı söylevine başlıyor. Bir dilekçe için imza topladığını söylüyor, Montie’lerin hatalarına elbet karşı çıkmalıyız diyor. Onların postadaki mektupları açtıklarına değiniyor; ama ahırları, çiftlik ambarlarını yaktıklarından, Québec’teki ofisi yıktıklarından söz etmemeyi yeğliyor. Çoğu insanın ahırı, çiftlik ambarları, ofisi yok; Québec’e karşı da ya ilgisizler ya da düşmanca duygular besliyorlar. Ama hepsinin postası, mektupları var. Ciddi olduklarını kanıtlamaları için, dilekçeyi imzalayanlardan bir dolarlık bir katkıda bulunmaları isteniyor; bu dolarlar ilerideki kampanyalarda kullanılmak üzere bir fona gidecek.</p>

  <p class="p8">Nate ateşli ateşli değil, sakin bir tavırla konuşuyor. Aşırılıktan kaçınılmalı. O orta sınıftan, iyi niyetli vatandaşların temsilcisi olmalı. Ne var ki onları temsil etmediğini biliyor. Şu ana kadar ilgi gösterenlerin çoğu kara gömlekli gençler, uyuşturucu bağımlıları, sıradan hırsızlar ve onlara yataklık edenler. Bu da Nate’e çarpık bir memnunluk veriyor. Bunların arasında her an eski ya da yeni bir müvekkilini görebilir.</p>

  <p class="p8">Biri, “Hapse atın şu namussuzu!” diyor. “Geçen hafta sonu dükkânıma daldı, bıçkı makinesi gibi her yeri darma duman etti. Ama üstümde bir şey bulamadı.”</p>

  <p class="p8">Nate, acaba annem ne der bu olaya, diye düşünüyor. Sonunda annesinin aldırmayacağı, hatta şaşmayacağı sonucuna varıyor. “Bir imza bir imzadır” der besbelli. Evet, gelecek haftanın sonunda, yetenekli kaba etleri kare biçimini almış, şu sandalyede otururken, ayakları lastik ökçeli ayakkabılarının içinde şu kaldırıma basarken öyle der.</p>

  <p class="p8">Bugün Nate’in değil, onun burada olması gerekiyordu. Ama hastanede ayağını burkmuş. Telefonda, “Bir burkulma, o kadar, önemli bir şey değil” dedi. “Bu işi yapmaya gönüllü o kadar az insan var ki. Öyle olmasa senden yardım istemezdim. Daha önce hiç istemedim, biliyorsun.”</p>

  <p class="p8">Bu doğru değil, daha önce de Nate’ten buna benzer şeyler yapmasını istemişti: Barış için çalışalım, Koreli şairi kurtaralım, bombayı yasaklatalım. Şu var ki, Nate o güne kadar hiç evet dememişti. Bu kez işi neden kabul ettiğine kendisi de şaşıyor. Bu girişimin öteki girişimlerden daha başarılı olacağına inandığından değil. Ancak, Montie’lerin kötü davranışlarına karşı imza toplamak, şu anda ona yaşamdaki çoğu öbür şeylerden daha anlamsız görünmüyor.</p>

  <p class="p8">Orta yaşlı bir adam broşürü gözden geçiriyor, sonra sıcakmış da elini yakmış gibi Nate’e doğru fırlatıyor. “Sana bir dolar vereceğim” diyor, “Ama dilekçeye adımı yazıp imza atmam.” Adam tuhaf bir aksanla konuşuyor; Fransız değil, İtalyan da değil. Nate ona teşekkür ediyor ve doları kasa görevi yapan kutuya koyuyor. Nate’in düşündüğünden de çok insan, adlarını yazıp dilekçeyi imzalarlarsa, boğazlarına kadar boka batacaklarını sanıyor. Sanıyorlar ki, Montie’ler onları yakalayacak, ayak tabanlarını köpek kırbacıyla kırbaçlayacak, üreme organlarına elektrikli saç kıvırma makinesi uygulayacak.</p>

  <p class="p8">Nate bundan kuşkulu. Ona öyle geliyor ki, Montie’ler oralı bile olmayacaklar. Burada böyle bir şey olmayacak, henüz değil. Nate olasılıkla bu yüzden şimdiye dek böyle işlere bulaşmadı. Fazlasıyla güvenli burası. Nate karşı konulmaz bir seçenek, tehlike, canını tehlikeye atma gibi durumlarda buna katlanabilirdi; dikkatsiz bir gülüş, ışıl ışıl gözler, ölüm bir yalancı basamak ötede. Bunun yerine, Ağustos güneşinin altında pişiyor, yabancılara yaltaklanıyor, sokaktan gelen egzoz dumanlarıyla savaşmak için bir sigara daha yakıyor.</p>

  <p class="p8">Bu broşürleri almak için ofise gittiğinde, onu savurgan bir oğul gibi karşıladılar. Buruşuk yazlık elbiseleri içinde üç kadın, onunla el sıkışmak için oturdukları daracık yerlerden fırladılar. Annesi bir harikaymış, öyle enerji doluymuş ki, Nate onunla gurur duymalıymış…</p>

  <p class="p8">Müdür onu kahverengimtırak ofisine davet etti. Yazı masasının üstü göğüs boyu kirli kâğıtlarla doluydu: Mektuplar, formlar, eski gazetelerden kesilmiş kupürler. Nate annesinin bileğini burktuğunu söyledi. Sonra, kabalık etmeden, elinden geldiğince açık seçik, kendisinin ancak gelip geçici olduğunu, yalnızca annesi gelemediği için geldiğini anlatmaya çalıştı. Dilekçeyi de bir tür şaka olarak gördüğünü eklemeye gerek görmedi. Sözde dilekçe Başbakan’a gidecekti ve hiç kuşku yok ki Başbakan onunla kâğıttan uçaklar yapacaktı. Editöre gönderilen mektupları okumuştu; dolayısıyla, pek çok insanın altı milyon Québec’liye, Pakistanlı‘ya, sendika başkanlarına, travestilere göz yummaktansa, el tırnaklarını söktürmeye razı olduğunu biliyordu. Evet, düşlerindeki parlak kırmızı, müzikal Mountie’nin<a id="a11"></a><a href="../Text/notes.html#a25"><span class="t15">{7}</span></a> üzerindeki boyanın çatlamış olduğunu kabul etmektense, tırnaklarını söktürmeye razıydılar.</p>

  <p class="p8">Olasılıkla müdür kendisi de dilekçenin bir şaka olduğunu biliyordu. Bir şeye sırıtıyordu az önce. Soytarı bir metelik yığını gibi gülümsüyordu; beyaz dişleri pek az görünerek, açgözlülükle, aldatıcı kişiliksizliğiyle. Elma yanaklarının üzerindeki gözleri kurnazdı ve o gözlerin içinde Nate kıvır kıvır kıvranmaktaydı. Hepsi ona, olmaktan olanca gücüyle kaçınmaya çalıştığı şeymiş gibi davranıyorlardı: Annesinin oğlu. Belki de öyledir.</p>

  <p class="p8">Ama yalnız bu değil, yalnız bu değil. O böyle tanımlanmayı reddediyor. Bir yere kapatılmadı henüz, zaman onu alıp götürüyor, başka şeyler olabilir. Kolunun altına bu sabahki <i>Globe</i> gazetesini sıkıştırmış, dilekçeyle ilgilenenler seli dindiğinde gazeteye göz gezdirmeyi umuyor. Belki en sonunda birkaç gerçek haber vardır. İçinde küçük bir kesim hâlâ bekliyor, hâlâ umuyor; orada oturmuş, şaka saydığı bir mesajı başkalarına iletirken, gerçek bir mesaja, bu mesajı iletecek birine özlem çekiyor.</p>

  <p class="p8">Dediklerine göre, saat dörtte yerini alacak biri, Alman Katolik bir ilahiyatçı gelecekmiş. O zaman Nate utanarak oradan ayrılacak, yayalara, evlerine dönenler kalabalığına, aylak aylak dolaşanlara katılacak; duygusuzlar, kaderciler; bağımsızlar, alaycılar arasında kaybolacak; Aralarındayken, kendisini evinde hissetmeyi istediği kişilerin arasında.</p>

  <p class="p8"> </p>

</body></html>