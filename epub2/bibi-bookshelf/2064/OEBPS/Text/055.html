<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>3 Eylül 1977, Cumartesi</i></p>

  <p class="p8"> </p>

  <p class="p8">NATE</p>

  <p class="p8">İşte oldu olanlar. Nate aylardır bundan kaçınmaya çalışıyordu. Bu olmasın da, başka ne olursa olsun, yeğlerdi. Bir an, kısacık bir hayal görüyor: Kendisi bir cankurtaran salında; çevresinde bir sıtma buharıyla, Amazon nehrinden aşağıya doğru süzülüyor. Bulanık, yeşil suyun içinden bir timsah başını kaldırıyor; ölü bir yılan gibi kokuyor, tıslıyor, hırlıyor ve ona saldırıyor. Nate ustalıkla hayvanın çenelerinin arasına bir sopa sokup döndürüyor. Hayvan çaresiz kalıyor ve sırtüstü düşüyor. Nate de esenlik içinde salıyla yoluna devam ediyor. Yüzü, bütün cildi güneşten yanmış; kendisi de bir deri bir kemik kalmış. Ama henüz işi bitmemiş. O çatışma sırasında kolonyal şapkasını kaybetmediğini umuyor. Bir şey keşfetmeye gidiyor, belki şimdiden keşfetti bile. Yitmiş bir uygarlık. Arka cebinde buruş buruş olmuş, üzerinde su lekeleri bulunan bir harita var. Eğer yerlilerin zehirli okları kendisine ulaşırsa, tek ipucu bu harita olacak. Sayıklayıp duracak. Bir Lima’ya varabilse. Lima’nın Güney Amerika anakarasının hangi yanında olduğunu anımsamaya uğraşıyor ama boşuna. Onu görünce, bir dayanıklılık mucizesi, diyecekler.</p>

  <p class="p8">Ne var ki o baskı, o kaçınılmaz burgaç, en sonunda onu içine aldı. Nate şimdi belli belirsiz algılayabildiği bir darboğaza doğru, denetimsiz, savrulup gidiyor. Paniğe düşmemeye çalışıyor, ama gözlerinin yuvalarından dışarı uğradığını, bu yüzden çevresini eski bir film gibi titrek gördüğünü biliyor. Bütün dikkatini gırtlağındaki çıkıntının –Adem elmasının– üzerinde topluyor. Yutkunmaktan kaçınıyor, Elizabeth anında fark eder yutkunduğunu. Üst üste attığı bacaklarını indiriyor, sonra yine bacak bacak üstüne atıyor. Kahrolası çaydan başka içecek hiçbir şey yok, bira bile yok. Nate Elizabeth’in bunu bile bile yaptığının farkında. Elizabeth bunun Nate’i rahatsız edeceğini, kararsız kılacağını çok iyi biliyor ve haklı da, çok haklı.</p>

  <p class="p8">Nate’in aklını allak bullak eden, Elizabeth’in avukatlardan söz etmesi oldu. Daha konuşmaya başlarken, “Avukatım”, sonra da “Senin avukatın” dedi. Nate bunu duyar duymaz sık sık solumaya başladı. Bir zamanlar kendisi de bir avukattı. Hukukun gizemli, büyülü bir güç olmadığını kim ondan iyi bilebilir ki? Her şey şişirmedir, kâğıt üzerindedir, laf kalabalığından ibarettir. Şu var ki, uydurma da olsa, bu yapı onun bütün yaşamını alt üst edebilir.</p>

  <p class="p8">Nate, “Bu işi avukatsız çözümlesek olmaz mı?” diyor. Elizabeth gülümsüyor.</p>

  <p class="p8">Divana rahatça oturmuş; bedeninin her kıvrımından rahatlık, konfor akıyor. Nate’se çam tahtasından bir sandalyeye ilişmiş. Buraya son gelişinden bu yana sandalyenin üzerindeki yastığın kaldırılmış olduğunu fark ediyor. Kaba etleri acıyor, kemiğe karşı tahta. Omurgası ağrıyor. Bu sandalye oldum olası fazla alçak boyluydu onun için.</p>

  <p class="p8">Elizabeth, “Avukatsız boşanamazsın” diye karşılık veriyor.</p>

  <p class="p8">Nate bunu yapmanın başka yolları olduğunu açıklamaya girişiyor ama Elizabeth onu susturuyor. “Bu pek olacak şey değil” diyor. “Sen yasaları benden iyi bilirsin. Sanırım, korunmaya ihtiyacım var.”</p>

  <p class="p8">Nate inciniyor. Kimden korunacak? Ondan mı? Çocuklar için bir destek verme sorunuysa bu, onun elinden gelen her şeyi yapacağını Elizabeth’in bilmesi gerekirdi.</p>

  <p class="p8">Elizabeth’in elinde bir kâğıt var, bunu Nate’e uzatıyor. “Umarım, elimden gelenin en iyisini yapmaya çalıştığımı anlıyorsundur” diyor. Sonra dişçi faturalarından söz etmeye başlıyor. Bu arada Nate de dikkatini önündeki kara rakamlar üzerinde toplamaya çabalıyor. Çocuklar kendi odalarında televizyon seyrediyorlar. Onları oraya Elizabeth gönderdi. Haftalardır Nate’in eve girmesine izin vermiyor. Hafta sonlarında çocukları almaya geldiğinde Nate hırsız gibi dışarıda dolaşmak zorunda kalıyor. Bir sapık, bir dergi satıcısı gibi, çocukların ellerinde biraz da iç burkucu küçük çantalarıyla sokak kapısından çıkmalarını bekliyor. Kampanyanın, baskının bir parçası bu da; öyle ki Nate şimdi çömeldiği köşeye iyice sıkışsın. Nate bugün kapıdan geçip içeriye girince, Nancy onun yine oraya, eski evine taşındığını sandı. <i>Eski evine</i>.</p>

  <p class="p8">Elizabeth’in çocukları böyle silah gibi kullanmasına asla göz yummayacağını açık seçik belirtmeli. (<i>Açık seçik belirtmek</i>. Bir şaka bu. Nate’in ne gücü var ki? Kendisi yokken Elizabeth’in çocuklara neler söylediğini nereden bilebilir?)</p>

  <p class="p8">Geçen hafta Nancy, “Annem diyor ki, anne ya da babanın bulunmadığı ailelerin daha çok çalışması, işbirliği yapması gerekirmiş” dedi.</p>

  <p class="p8">Nate, “Siz annesiz ya da babasız değilsiniz” diye karşılık verdi. Elizabeth Nate ölmüş gibi davranıyor. Ama Nate daha ölmedi, Elizabeth’e iyilik olsun diye ölmeye de niyeti yok. O Chris gibi olmayacak. Şu son birkaç haftadır Chris’le –o ölümcül umutsuzlukla– kendisi arasında benzerlikler buluyor. “Sizin bir anneniz, bir de babanız var ve her zaman da böyle olacak.”</p>

  <p class="p8">Nancy, “Annem ölürse öyle olmaz ama” diye atıldı. Nate bunu Elizabeth’le konuşmak istiyor. Bu konu bir değil, birçok kez ortaya atıldı. Elizabeth ilaç milaç mı alıyor acaba, ya da çocukların görebileceği bir yerde bileklerini falan mı kesiyor? Nate böyle olduğunu sanmıyor, Elizabeth’in salt ona nispet olsun diye bu denli ileri gidebileceğine inanmıyor. Elizabeth pek iyi görünmüyor, yüzü bembeyaz ve şiş, ama derli toplu giyiniyor. Nate onu dikkatle incelediği halde, yara bere ya da sargı bezi falan da göremiyor.</p>

  <p class="p8">Çocukların ruh durumu üzerinde bir tartışma açacak olsa, neler olacağını iyi biliyor. Elizabeth’in kendisini nasıl küçümseyeceğini şimdiden görebiliyor: Onun ne hakkı var ağzını açmaya? O kararını verdi, çekip gitti. Elizabeth öyle davranıyor ki, sanki Nate çiçekler içinde yüzüyor, çıplak kadınlardan yapılmış halıların üzerinde yuvarlanıyor. Oysa gerçek şu ki, Nate zamanının çoğunu para bulmak için harcıyor. Piyasada ekonomik durgunluk sürüyor. Nate, Elizabeth’in özenle daktilo edilmiş listesine göz atarken, “Belki ben de buna değinmeliyim” diye düşünüyor. Ekonomik bunalımın ilk yıllarında insanlar bu durumun er geç sona ereceğine inanıyorlardı, ama şimdi kendilerini uzun sürecek bir bunalıma hazırlıyorlar. Artık Zürafa Jerome ya da At Horace için seksen dolar vermek istemiyorlar; bunlar çok güzel ve elle yapılmış olsalar bile. Çıplak kadınlara gelince, Lesje onunla pek az konuşuyor. Nate’in boşanmayı bile bile ertelediğini ileri sürüyor.</p>

  <p class="p8">Nate ona, “Bu yalnızca bir formalite” dedi. “Başka hiçbir anlamı yok.”</p>

  <p class="p8">Lesje, “Senin için bir anlamı olmayabilir” diye karşılık verdi. “Ama Elizabeth seninle hâlâ evli olduğunu düşünüyor. Zaten de öyle.”</p>

  <p class="p8">“Yalnız kâğıt üstünde.”</p>

  <p class="p8">Lesje, “Madem senin için hiçbir anlamı yok, niçin gerekeni yapıp bu işten kurtulmuyorsun?” dedi. Nate onun bu sorunu hastalıklı biçimde düşündüğünü, bir türlü kafasından atamadığını düşünüyor. Ona, “Bu birinci derecede önemli bir sorun değil” diyor. On yıldır (yoksa on bir miydi, on iki miydi?) süren ilişkilerin birden bitemeyeceğini kim bilir kaç kez ona açıklamaya uğraştı. Elizabeth onun çocuklarının anası. Doğru, Elizabeth ondan eve gelmesini, çocukların odasına yeni perdeleri asmasına yardım etmesini rica etti. O da gidip yardım etti, bu da doğru. Belki de etmemeliydi. Ama bu bir buçuk ay önceydi. Lesje’nın neden bunu ikide bir başına kaktığını anlayamıyor. “Birbirimizi seviyoruz” diyor ona. “Evlenme Dairesi’ndeki dosyada ne yazdığı kimin umurunda?” Gelgelelim, Lesje yatakta ona sırtını dönüyor, kıvrılıp yatıyor. Geç saatlere kadar müzede kalıyor ya da eve fosil dişlerinin diyagramlarıyla dolu kalın kalın kitaplar getiriyor, mutfak masasının başına oturup bunları okuyor. Ancak Nate’in uyuduğuna inanınca masanın başından kalkıyor.</p>

  <p class="p8">Nate, bir gün olayları aydınlatma çabasıyla, “Dinozorlar öldü” dedi. “Ama ben hâlâ yaşıyorum.”</p>

  <p class="p8">Lesje ufak bir köpek pisliğine bakar gibi ona baktı. “Emin misin bundan?” diye karşılık verdi.</p>

  <p class="p8">İşte Nate’i sonunda Elizabeth’in mantar rengi oturma odasına sürükleyen de bu terk edilmişlik, bu giderek artan başarısızlık oldu. Elizabeth âğını örüyordu.</p>

  <p class="p8">Nate’in içinden ansızın ayağa kalkıp Elizabeth’in üzerine atılmak, ellerini onun boynuna kenetleyip sıkmak geliyor. Doyurucu bir hoşnutluk duyuyor bunu düşününce. Annesi boyuna, “Erkekler kadın haklarını savunmalı” der durur. Nate kuramsal açıdan bunu anlayabiliyor. Kadın terziler, fırın işçileri, kadın üniversite öğretmenleri, ırza geçme olayları hakkında birçok şey biliyor. Ne var ki, kendisininki gibi somut, elle tutulur olaylarda, kadın haklarını savunmaya gerek yok. Bu olayda savunulması gerekenin Elizabeth değil, kendisi olduğu apaçık ortada.</p>

  <p class="p8">Lisedeyken öğretmenlerini sessizce başkalaşıma uğratarak nasıl eğlendiğini anımsıyor. <i>Hokuspokus</i> ve Elizabeth beyaz, dev gibi bir asalak oluyor. <i>Holderkuş</i> ve Elizabeth koca bir vanilyalı puding haline geliyor. <i>Abrakadabra</i>, bir mamot takma dişi. <i>Kapov</i> ve Elizabeth hıyarcıklı vebaya yakalanıyor. Çocuklarının anası inliyor, soluk almaya çabalıyor, rengi mora dönüyor, teni benek benek oluyor, şiştikçe şişiyor ve patlıyor. Nate halıyı –Elizabeth’in halısını– temizletmek zorunda kalacak ve bu iş de burada bitecek.</p>

  <p class="p8">Elizabeth, “Sen de aynı fikirde değil misin?” diye soruyor.</p>

  <p class="p8">Nate gözlerini elindeki sayfadan ayırıp kendini ona bakmaya zorluyor. Fakültede ona, “Jüri ile göz göze gelmek her zaman iyidir” diye öğretmişlerdi. “Kuşkusuz” demenin tehlikeli olacağını biliyor. Bu yüzden, ister istemez, dinlemediğini itiraf etmek zorunda kalacak.</p>

  <p class="p8">Umutla, “Dişçi faturaları hakkında mı?” diye soruyor.</p>

  <p class="p8">Elizabeth ona yine o hoşgörülü gülümsemesiyle gülümsüyor. “Hayır” diyor. “Boşanma için gereken belgeler hakkında. Diyordum ki, sen beni boşayacağına, ben seni boşasam daha iyi olur. Neden olarak Chris’i göstermemiz pek yerinde olmaz gibime geliyor.”</p>

  <p class="p8">Nate, “Neden olmasın?” diye sormak istiyor; nasıl olsa Chris bundan gocunacak değil. Oysa Lesje bakımından bazı zorluklar çıkabilir. Ama bunun kaba kaçacağını düşünerek bir şey demiyor. Ayrıca, hukukta kuşku esastır. Mahkemede Elizabeth kocasını aldattığına yemin etse hile, elde dedikodulardan, söylentilerden başka kanıt olmayacak.</p>

  <p class="p8">Elizabeth “Bütün o olayı yeniden gündeme getirmek çocuklar için kötü olur” diyor. Haklı, hiç kuşku yok, haklı. Anlaşılan bu günlerde çocuklar için her şey kötü oluyor.</p>

  <p class="p8">Nate, ağır ağır, “Bilemiyorum” diyor. “Belki mahkemede bu konuları hiç açmasak daha iyi. Belki gidip boşanmak istediğimizi söylemek yeter. Hem bu gerçeğe de biraz daha yakın, sence de öyle değil mi?”</p>

  <p class="p8">“Eh, üç yıl beklemek istiyorsan…” Elizabeth omuz silkiyor. “Bana göre hava hoş. Yeter ki nafakayı öde.” Üzerine ileri bir tarih atılmış çekler hakkında bir şey söylüyor. Nate belli belirsiz başını sallıyor. Bir mengeneye sıkıştı; mengenenin sapı dönüyor, ağır ağır, acımasızca. Ne fışkıracak bakalım içinden? Hindi suyu mu, çil çil metelikler mi? Ne yaparsa yapsın, hapı yuttu. Hızlı bir zina davasına karar verirlerse, Lesje kendisini bu işin içine sürüklediği için ona kızacak. Kim bilir kaç kez, “Unutma, evliliğinizi yıkan ben değilim” dedi ona. Ama üç yıl beklerlerse, Lesje buna da kızacak.</p>

  <p class="p8">Nate, içtenlikle, “Keşke Kaliforniya’da, Nevada’da yaşasaydım” diye düşünüyor. Burası, bu kiliseleştirilmiş ülke olmasın da, neresi olursa olsun. Hepsi Québec’in kabahati. Geçirgen bir süzgeç olması gereken evlilik, içi et dolu bir ıstakoz tuzağı. Nasıl oldu da girdi bu kapana? Anımsayamıyor. Dışarı çıkacak bir yol bulmak için boşu boşuna kapanı tırmalıyor.</p>

  <p class="p8">Son zamanlarda başka biriyle yatıp yatmadığını Elizabeth’e sorabilir mi acaba? Sorsa mı? Hâlâ yaşayan herhangi biriyle? Nasıl etmeli de bunu söze dökmeli? Ama soramıyor, sormaya cesaret edemiyor.</p>

  <p class="p8"> </p>

</body></html>