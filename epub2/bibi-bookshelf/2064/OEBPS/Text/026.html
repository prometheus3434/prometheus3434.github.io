<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>23 Aralık 1976, Perşembe</i></p>

  <p class="p8"> </p>

  <p class="p8">NATE</p>

  <p class="p8">Nate banyo yapıyor. Tam banyosunun ortasında, uzun baldır kemiklerini sabunlarken, Elizabeth kapıyı vurmadan içeri dalıyor. Tuvaletin kapağını kapatıp üzerine oturuyor, kamburunu çıkararak öne doğru uzanıyor, dirseklerini koyu renk etekli dizlerine dayıyor. Noel armağanı olarak Nancy’ye aldığı bir şeyi Nate’e göstermek istiyor. Küçük, tiyatrovari bir makyaj takımı bu. Elizabeth onu Malabar’s’tan almış. Sırf bunun için gitmiş oraya. İçinde birkaç tane yağlı kalem, yalancı kan, bir çift bıyık, bir çift de kaş var. Elizabeth, “Nancy buna bayılacak” diyor. Nate ona hak veriyor. Bayılacak gerçekten. Elizabeth çocuklar için hep güzel armağanlar bulur. Nate ise ne istediklerini hep onlara sormak zorundadır.</p>

  <p class="p8">Tuvaletin üzerinde, sol omzunun arkasında oturan Elizabeth’in varlığı Nate’i sinirlendiriyor. Onu görebilmek için başını çevirmek zorunda. Oysa Elizabeth, hiçbir çaba harcamadan, hemen hemen Nate’in tamamını –hem de çırılçıplak olarak– görebiliyor. Nate kesilmiş sabun köpüklerinin, gri parçacıkların, suyu kirleten deri döküntülerinin farkında. Süngerle kolunu şiddetle ovalıyor. Sünger derinin üstünde kaplan dili gibi sert. Bu onun süngeri. Bunları doğal süngerlerden, liflerden başka hiçbir şey satmayan Bathurst’taki küçük bir dükkândan alıyor. O bildik şık banyo butiklerinden biri değil burası; süssüz, gösterişsiz, asık suratlı bir dükkân. Ham maddeyi hissedebilirsiniz orada. Küçük bir ithalatçı. Nate bu dükkâna girmeyi, küçük tezgâhta birbiri üstüne yığılı duran süngerlerden birini seçip almayı seviyor. Kendini suyun içinde, bıçağı dişlerinin arasında, süngeri mercan kayalıklarından keserken görüyor, sonra soluklanmak için suyun yüzüne çıkıyor ve süngeri demir atmış tekneye fırlatıyor, yine dalıyor. Dev bir mürekkep balığıyla göz göze bir savaş; hayvanın dokunaçlarından birini kesiyor, sonra ötekini. Kurtulmaktan başka hiçbir düşüncesi yok. Su mürekkep bulutlarıyla kararıyor, Nate’in bacaklarında yuvarlak yuvarlak dokunaç izleri. Derken, bıçağı mürekkep balığının iki gözünün tam ortasına saplıyor.</p>

  <p class="p8">Elizabeth Nate’in süngerlerini sevmiyor. Çünkü Nate yıkandıktan sonra zahmet edip süngeri durulayıp sıkmıyor, hu yüzden de sünger küfleniyor. Elizabeth söylenmekte haklı. Yalnız, şunu anlamıyor: Eğer Nate her süngerin sonsuza kadar sağlam kalmasına izin verirse, yeni bir sünger almak için o küçük dükkâna gitme zevkinden yoksun kalacak.</p>

  <p class="p8">Elizabeth kapıyı açınca bir hava akımı oluyor. Nate tıkacı çekip çıkarıyor, banyo küvetinden çıkıyor, kasıklarına bir havlu sarıyor ve kendisini sopa gibi hissediyor.</p>

  <p class="p8">Ayakta durup Elizaheth’in dışarı çıkmasını bekliyor. Banyo odasının ikisi için çok küçük olduğu ortada. Ama Elizabeth oralı olmuyor, dizlerini duvara doğru döndürerek soruyor: “Nereye gideceksin?”</p>

  <p class="p8">Nate, “Bir yere gideceğimi nereden biliyorsun?” diyor.</p>

  <p class="p8">Elizabeth gülümsüyor. Şimdi kendisine –eski Elizabeth’e– daha çok benziyor. “Banyo yapıyorsun da” diyor. Çenesini eline dayayıp Nate’e bakıyor. Nilüfer yaprağı üzerindeki su perisi bakışı. Nate havluyu beline sarıp ucunu içeri tıkıştırıyor.</p>

  <p class="p8">“Bir partiye gidiyorum” diyor. “Noel partisi.”</p>

  <p class="p8">“Martha’da mı?”</p>

  <p class="p8">“Nasıl da bildin?” Nate, Martha’ya gideceğini ona söylemek istemiyordu. Saklayacak bir şeyi olduğundan değil elbet. Elizabeth onu sürekli izliyor sanki, ne yaptığını hep biliyor. Oysa ilgisiz gibi görünür.</p>

  <p class="p8">“Martha beni de çağırdı.”</p>

  <p class="p8">Nate, “A, öyle mi?” diyor. Martha’nın Elizabeth’i çağırmayı uygun göreceğini bilmeliydi. Kollarını göğsünde kavuşturuyor. Normal olarak koltukaltlarına Elizabeth’in deodorantını sürerdi ama o burada, banyodayken yapamaz bunu. Ağzının aşağıya doğru sarktığını hissediyor.</p>

  <p class="p8">Elizabeth, “O kadar üzülme, canım” diyor. “Ben gitmiyorum.”</p>

  <p class="p8">Nate, “O iş çoktan bitti, senin anlayacağın” diye açıklıyor.</p>

  <p class="p8">Bunu Elizabeth’e söylemesi hiç de gerekmezdi, ona karşı ahlaksal bir sorumluluk duymuyor.</p>

  <p class="p8">Elizabeth, “Biliyorum” diye karşılık veriyor. “Aranızda olup bitenlerden haberim var. Martha iş yerime sık sık tele fon ediyor.”</p>

  <p class="p8">Bu Nate’in oldum olası kızdığı bir şey. İkisi onun hakkında, onun arkasından birbirleriyle konuşuyorlar. Bu işi başlatan Elizabeth olmuştu. Martha’yı öğle yemeğine davet etmişti, çok oluyor. Martha ilkin bundan Nate’e yakınmıştı, ama yine de gitmişti yemeğe. Elizabeth, “Neden dost olmayalım?” demişti. “Beni Nate’in kıskanç karısı gibi görmeni istemem. Hoş, zaten kıskançlık etmeye hakkını da yok.” Hafifçe gülmüştü, ilk başlarda Nate’i büyüleyen o tuhaf gülüşle. “Mantıklı yetişkinler gibi davranabiliriz, değil mi?”</p>

  <p class="p8">Nate, daha sonra Martha’ya, “Ne konuştunuz?” diye sormuştu.</p>

  <p class="p8">Martha da, “Seni” demişti.</p>

  <p class="p8">“Benim hakkımda ne konuştunuz?”</p>

  <p class="p8">Martha, “Senin kime ait olduğunu” demişti. “Sonunda asıl sahibinin Elizabeth olduğuna karar verdik. Benim de haftada bir düzülme ayrıcalığım olacak.”</p>

  <p class="p8">Nate, “Elizabeth’in böyle bir şey dediğine inanmıyorum” demişti.</p>

  <p class="p8">“Hayır, haklısın, söylemedi. Kahrolası, böyle bir şey söylemeyecek kadar akıllı çünkü. Şöyle diyebiliriz. <i>Bunu anlamamı sağladı</i>. Aklından geçirse de söylemez o. Ancak ben söylerim böyle şeyleri. Şu pis, çöp dolu ağzım…”</p>

  <p class="p8">Nate Martha’ya kendisini alçaltmamasını söylemek isterdi, ama o alçaldığını düşünmüyordu ki. Martha’ya göre bu dobralıktı, düşündüğünü olduğu gibi söylemekti. Martha kendisini sapma kadar doğru sözlü, dürüst sayıyordu; Elizabeth’le Nate’se ikiyüzlüydüler, açık konuşmaktan kaçmıyorlardı. Şu var ki, Martha ne düşündüğünü yalnızca Nate’e söylüyordu, Elizabeth’e hiçbir şey söylemiyordu.</p>

  <p class="p8"> </p>

  <p class="p8">Şu anda Nate iki kadının ofis telefonlarında birbirleriyle neler konuştuklarını bilmek istemiyor. Martha’nın Noel partisine gitmeyi de istemiyor ama kendisini buna zorunlu hissediyor. Martha’nın evinde boy göstermesi dost kalabilecekleri gerçeğinin yerleşmesini sağlayacakmış sözde. Martha ona telefonda böyle demişti. Nate onunla fazla içli dışlı olmak istemiyorsa da dost kalmayı istemesi gerektiğini düşünüyor. Elinden geldiğince nazik, sevecen olmak istiyor. Orada çok kalmayacak, şöyle bir boy gösterecek, bir jest yapacak, gölgesinin duvara vurmasını sağlayacak.</p>

  <p class="p8">Nate, savunurcasına, “Beni partiye çağırırken Martha’nın sesi iyi gibiydi” diyor.</p>

  <p class="p8">Elizabeth, “Hadi, canım, kendim aldatma” diye karşılık veriyor. Nedense Nate’in hep kendisini aldattığına inanır. Tuvaletin üstünden kalkmadan ellerini arkaya uzatıyor ve arkasına yaslanıyor. Bu da memelerinin dışarı fırlamasına yol açıyor. Bu bir davet mi yoksa? Olacak şey mi? Nate inanmak istemiyor. Çabucak başını öte yana çeviriyor, aynada kendisine kaşlarını çatıyor.</p>

  <p class="p8">“On sularında dönerim” diyor.</p>

  <p class="p8">Elizabeth, “Umarım, dönersin” diye karşılık veriyor. “O çevrede pek gözde değilsin artık, biliyorsun.”</p>

  <p class="p8"><i>Biliyorsun</i>. Bu, her zaman bilmiyorsun demektir. İki kadın da aynı şeyi yapıyorlar. Nate’in bilmediği şeyler –gözünden kaçan çok önemli şeyler– olduğuna ilişkin sürekli imalar yapıyorlar. Kuşkusuz, onlar, çok daha ince anlayış yetenekleriyle bu önemli şeyleri her seferinde fark ediyorlar.</p>

  <p class="p8">Elizabeth ayağa kalkıyor, Nate’e sürünerek yanından geçiyor, onun banyo küvetinin içinde bıraktığı süngeri alıp sıkıyor.</p>

  <p class="p8">“Kendine dikkat et” diyor. Sonra, elinde yalancı bıyık kutusuyla banyodan çıkıyor.</p>

  <p class="p8"> </p>

  <p class="p8">Martha koca bir kâse dolusu <i>eggnog</i><a id="a6"></a><a href="../Text/notes.html#a20"><span class="t19">{4}</span></a> hazırlamış. Kâse yemek odasındaki masanın üzerinde duruyor. Ayrıca viski, çavdar ekmeği, çeşitli karışımlar, bir kova da buz var. Masanın üzerine kırmızı kâğıttan yapılmış bir çan asılmış. Nate, viski bardağıyla doğrulurken, başı çana çarpıyor. Canı yumurta istedi mi, onları haşlanmış olarak yemeği yeğlerdi. Ne içtiğini her zaman tam olarak bilmek ister.</p>

  <p class="p8">Martha sentetik kumaştan uzun bir elbise giymiş. Çana uysun diye rengi kırmızı. Dekoltesi çok açık. Bu da omuzlarını olduğundan da daha geniş gösteriyor. Nate bu elbiseyi daha önce gördüğünü anımsamıyor. Martha’nın çıplak kollarından biri yanında duran adama dolanmış. Martha adamın yüzüne bakıyor, konuşuyor, gülümsüyor. Nate’i karşıladı karşılamasına ama bunun dışında o yokmuş gibi davranıyor. Yeni adam açık sarı saçlı biri, boyu Nate’ten daha kısa; üç parçalı takım elbisesinin yeleğinin altında daha şimdiden küçük bir işadamı göbeği oluşmaya başlamış.</p>

  <p class="p8">Nate oradakilerin birkaçını tanıyor. Daha önceki yaşamından kalma kişiler bunlar. Bir takım resepsiyon memurları, avukat sekreterleri, Nate’in takıma katıldığı dönemde takıma katılmış olan iki üç adam. Biri Nate’in omzuna vuruyor.</p>

  <p class="p8">“Merhaba, Nate. İşler nasıl gidiyor?” Paul Callaghan bu, bir zamanlarki rakibi. Şimdiyse onu küçümser gibi bir hali var. “Hâlâ bıçakla mı çalışıyorsun?”</p>

  <p class="p8">Nate, “Fena sayılmaz” diyor.</p>

  <p class="p8">Paul, “Galiba sen hepimizden daha akıllısın” diyor, “işi kolayından alıyorsun. Kırkma geldiğinde kalp krizi falan geçirmeyeceksin besbelli.” Nate’in yanından süzülerek geçiyor, şimdiden bir başkasına gülümsüyor.</p>

  <p class="p8"> </p>

  <p class="p8">Nate beyaz elbiseli bir kızla konuşuyor. Onu daha önce gördüğünü anımsamıyor ama kız iki yıl önce Martha’nın partilerinden birinde tanıştıklarını ileri sürüyor. Nate’e işinden söz ediyor. Holstein cinsi ineklerin plastik modellerini yapıyormuş. Bunlar hayvan yetiştiricilerine, celeplere satılıyormuş. Model ineklerin tam tamına gerçeğe uygun yapılması, her ayrıntının kusursuz olması gerekiyormuş. Kız ileride renkli inek portreleri yapmayı düşünüyormuş, böylece daha çok para kazanabilirmiş. Nate’e, “Burcunuz ne sizin?” diye soruyor.</p>

  <p class="p8">Nate çıkıp gitmesi gerektiğini biliyor. Görevini yaptı. Ne var ki, kız elini tutuyor, avucuna doğru eğiliyor, Nate’in yaşam çizgisini görmek için gözlerini kısarak bakıyor. Nate kızın elbisesinin önünden az da olsa göğsünü görebiliyor. Boş gözlerle bu kısıtlı görünüme bakıyor. Bu tür rasgele karşılaşmalarda pek becerikli, değildir.</p>

  <p class="p8">Martha hemen yanı başında, Nate’in kulağının dibinde. Onunla bir şey konuşmak istediğini söylüyor. Nate’in öbür elini tutuyor. Nate kendini ona bırakıyor. Martha onu oturma odasından, sonra da koridordan geçirip yatak odasına götürüyor. Yatağın üzerine paltolar yığılmış.</p>

  <p class="p8">Martha, “İğrençsin” diyor. “Kusacak gibi oluyorum sana baktıkça.”</p>

  <p class="p8">Nate şaşkın şaşkın gözlerini kırpıştırıyor, daha iyi anlamasına yardım edecekmiş gibi, başını ona doğru eğiyor. Martha onun suratına bir yumruk atıyor, sonra bacaklarını tekmelemeye haşlıyor. Elbisesinin uzun eteği rahat hareket etmesine engel oluyor. Yine yumruklamaya girişiyor, amacı Nate’in karnına vurmak ama kaburga kemiklerine isabet ettiriyor. Nate onun kollarını tutuyor, sonra onu kucaklıyor. İşte şimdi de ağlamaya başladı. Nate, istese onu yatağa atıp kıpırdayamasın diye paltolara sarabilir, sonra da ne kabahat işlediğini öğrenmek için ağzını arayabilirdi.</p>

  <p class="p8">Bunun yerine, “Suçum ne?” diye sormakla yetiniyor.</p>

  <p class="p8">Martha, kesik kesik, “Benim evimde, gözümün önünde ona sulandın” diyor. “Hep küçük düşürürsün beni. Biliyor musun, başardın da.”</p>

  <p class="p8">Nate, “Ben kimseye sulanmadım” diye karşılık veriyor. “Plastik ineklerden söz ediyorduk.”</p>

  <p class="p8">Martha, “Terk edilmenin ne demek olduğunu sen bilemezsin elbet” diyor. Nate kollarını gevşetiyor. Martha bir adım geriliyor, gece masasının üzerindeki kâğıt mendillerden birini alıp yüzünü siliyor. “Bir değişiklik olsun diye, neden bir şeyler hissetmeyi denemiyorsun?” diye ekliyor.</p>

  <p class="p8">Kapıda yeni adamın başı görünüyor, geri çekiliyor, sonra yine görünüyor. “Sözünüzü mü kestim?”</p>

  <p class="p8">Martha, kabaca, “Evet” diyerek kestirip atıyor.</p>

  <p class="p8">Nate, “Ben gidiyordum zaten” diyor. Yeşil ceketini bulmak içini paltoları, kürkleri karıştırıyor.</p>

  <p class="p8">Martha, “Ceketin koridordaki dolapta” diyor. “Sanırım, dolabın nerede olduğunu biliyorsun.”</p>

  <p class="p8"> </p>

  <p class="p8">Hava karlı olduğu için Nate partiye bisikletiyle gelmedi. Buradan metro istasyonuna gitmek için beş blok aşmak gerek. Ama o hoşnut bundan, canı yürümek istiyor. Martha’nın yumruk attığı sağ kaşı acımaya başladı. Yarıldı mı acaba? Martha’nın parmağında bir yüzük vardı. Nate’i tedirgin eden duyduğu acı değil, Elizabeth’in kaşını görünce ona bilmiş bilmiş bakması.</p>

  <p class="p8">Daha yarım blok bile uzaklaşmadan arkasından Martha’nın sesini duyuyor.</p>

  <p class="p8">“Nate. Dur.”</p>

  <p class="p8">Nate arkasına dönüyor. Martha lame ayakkabılarıyla ona doğru koşuyor, daha doğrusu kayıyor. Sırtında yalnız uzun kırmızı elbisesi var, manto yok. Gülümsüyor, neşeli bir hali var, gözleri ışıl ışıl. “Banyodaki bütün ilaçları yuttum az önce” diyor. “Altmış iki tane kodeinli aspirin, yirmi dört de Valium. Belki elveda demek istersin diye düşündüm.”</p>

  <p class="p8">Nate, “Bu çok aptalca bir şey, Martha” diyor. “Doğru söyle, gerçekten aldın mı o ilaçları?”</p>

  <p class="p8">Martha bir kahkaha atıyor, “Bekle de gör” diyor. “Sabahın beşine kadar sabret, sonra gel, cesedime bak. Beni o kahrolasıca bodrumuna taşıyabilir, gomalakayla cilalayabilirsin o zaman. Bir daha seni isteklerimle rahatsız etmeyeceğim.”</p>

  <p class="p8">Üç parçalı takım elbiseli adam Martha’nın ardına düşmüş, o yana doğru geliyor. Evden kaçmış bir kediyi çağırır gibi, biraz hırçınca bir sesle, “Martha” diye sesleniyor.</p>

  <p class="p8">Nate, adama, “Martha banyodaki bütün ilaçları yuttuğunu söylüyor” diyor.</p>

  <p class="p8">Martha, “Benden bir nesneymişim gibi söz etmeyi bırakın” diye çıkışıyor. Biraz sallanıyor. Nate yeşil ceketini sırtından çıkarıp Martha’ya veriyor. “Giy şunu.”</p>

  <p class="p8">Martha, “İstemem” diyerek yeniden ağlamaya başlıyor.</p>

  <p class="p8">Nate, “Onun hemen hastaneye götürmeliyiz” diyor. Bu işe alışık; naftalin, bebek aspirini, Elizabeth’in doğum kontrol haplarını yuttukları için kim bilir kaç kez çocukları hastaneye götürdü.</p>

  <p class="p8">Martha, “Ben gitmiyorum” diye hıçkırıyor. “Ölmek istiyorum.”</p>

  <p class="p8">Yeni adam, “Benim arabayla götürebiliriz” diyor. “Araba garajın orada.” Nate Martha’yı koltukaltlarından tutuyor. Martha kendini salıveriyor. Nate onu yeni adamın arabasına doğru sürüklemeye başlıyor. Yeni adamın arabası da yeni, koyu mavi bir Torino. Martha’nın ayakkabılarından biri ayağından çıkıyor. Yeni adam ayakkabıyı düştüğü yerden alıp kutsal bir nesne ya da spor kupası taşır gibi taşıyarak arkalarında geliyor.</p>

  <p class="p8">Arabaya girince, Martha, “Ver şu kahrolasıca ayakkabımı” diyor. Ayakkabıyı giyip ilikliyor, dikiz aynasında saçlarını düzeltiyor. Arabayı yeni adam sürüyor. Nate arkada, Martha’yla birlikte oturuyor, yeni adamın deyişiyle onu “herhangi bir şey yapmaktan” alıkoyuyor. Toronto Hastanesi’nin Acil Bölümü’ne vardıklarında Martha enikonu neşeli görünüyor.</p>

  <p class="p8">Nate’e, “Beni oraya girmeye zorlayamazsın” diyor.</p>

  <p class="p8">Nate, “Ya kendin girersin, ya da seni oraya zorla sokarım” diye karşılık veriyor. “Doğru söyle, o ilaçları aldın mı?”</p>

  <p class="p8">Martha, “Bil bakalım?” diyor. “Kadın psikolojisinde üstüne yoktur senin. Tahmin et.”</p>

  <p class="p8">Bırakıyor, iki erkek kapıdaki hemşireye haplarla ilgili ne biliyorlarsa söylesinler. “İlaçları gerçekten alıp almadığını bilmiyoruz” diyorlar.</p>

  <p class="p8">Hemşire, “İlaç şişelerine baktınız mı?” diye soruyor. “Şişeler boş muydu?”</p>

  <p class="p8">Nate, “Aklımıza gelmedi” diyor. “Onu acele hastaneye yetiştirmekten başka bir şey düşünemedik.”</p>

  <p class="p8">Martha, “Bütün bunlar şaka” diyor. “İçkiliydiler. Noel ruhu, anlayacağınız. Beni buraya getirip midemi yıkatmanın eğlenceli olacağını düşündüler.”</p>

  <p class="p8">Hemşire duraksıyor, ciddi ciddi bir Nate’e, bir yeni adama bakıyor. Martha, “İçki kokusunu alıyorsunuz herhalde” diyor. “İçmedikleri zaman böyle değildirler. İşte görüyorsunuz, dövüşmeye bile kalkıştılar.”</p>

  <p class="p8">Hemşire yan yan Nate’in şişmiş gözüne bakıyor. “Doğru mu dedikleri?” diye soruyor.</p>

  <p class="p8">Martha, “Zora başvurdular” diye atılıyor. “Bakın kollarımdaki parmak izlerine, çürüklere! Sizce ben az önce bir şişe ilaç yutmuş birine benziyor muyum?” Çıplak kollarını öne uzatıyor. “Dümdüz yürüyüp yürümediğimi görmek ister misiniz?”</p>

  <p class="p8"> </p>

</body></html>