<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>29 Nisan 1977, Cuma</i></p>

  <p class="p8"> </p>

  <p class="p8">LESJE</p>

  <p class="p8">Lesje’nın sırtında her zamankinden de daha pis bir laboratuvar gömleği var. Aşağı kattaki laboratuvarda, tahta depolama raflarının yanında oturuyor. Bir kupa dolusu Neskafe içiyor. Bugün öğle yemeği yemeyecek, bununla yetinecek. Önünde bir tepsi dolusu diş var, görünüşe bakılırsa bunları sınıflandırıp etiketliyor. Yukarı Tebeşir zamanında yaşayan küçük ilksel memelilerin dişleri bunlar. Lesje bu tür dişleri iyi biliyor ama, yine de bir büyüteçle birde çizelge kullanıyor. Müze bu dişler üzerinde bir monograf yayınladı. Monografin hazırlanışına Lesje de katkıda bulundu. Ancak, şu anda dikkatim işi üzerinde toplamakta zorluk çekiyor. Kendi ofisinde oturup çalışacağına, burada oturuyor; çünkü cam biriyle konuşmak istiyor.</p>

  <p class="p8">Laboratuvarda iki teknisyen var. Theo adındaki kum püskürtme makinesinin başında, yarı gömülü bir çene kemiğini bir kürdanla kazıyıp temizliyor. Memeli Hayvanlar Bölümü’ndeki kemikler gerçek olduğundan, orada kürdan kullanmıyorlar. Onların içi ölü hayvan –deve, geyik, yarasa leşi dolu bir dondurucusu var. Hayvanın iskeletini bir araya getirmeye hazır oldukları vakit, leşin üzerindeki etin çoğunu sıyırıp çıkarıyor, kemikleri de Böcek Odası’na koyuyorlar. Orada et yiyen böcekler var, kemiklerin üzerinde kalan etleri yiyorlar. Böcek Odası kokmuş et kokuyor. Kapının dışına, dosya dolaplarının üzerine bir sürü çıplak kadın resmi yapıştırılmış. O bölümdeki teknisyenler çalışırken radyodan <i>country music</i> ve <i>rock</i> dinliyorlar.</p>

  <p class="p8">Bölümün sanatçısı olan Gregor bir kemiğe kil sıvıyor. Bir tür ornitopod kalça kemiği bu, daha doğrusu öyleye benziyor. Doğrusu, kemiğin kimin olduğu Gregor’un umurunda bile değil. Onun görevi kemiğin kalıbını çıkarıp alçıya dökmek. Böylece yavaş yavaş, bölüm bölüm bütün kemikler tamamlanıyor ve iskelet ortaya çıkıyor. On dokuzuncu yüzyılda Andrew Carnegie kendi dinozorunun, <i>Diplodocus carnegier</i>’nın defalarca kalıbını çıkarmış ve kopyalarını Avrupa’nın taçlı başlarına sunmuştu. Lesje bunu biliyor. Birkaç taçlı baş hâlâ varsa da, kimsenin buna artık parası yetmez.</p>

  <p class="p8">Lesje teknisyenlere söyleyebileceği bir şeyler arıyor. Ama <i>Diplodocus carnegiei</i> hakkında değil, bu olmaz. Şöyle lafı açacak bir şey olmalı. İşin kötüsü, onların neyle ilgilendiklerini bilmiyor. Onlar işlerini yapıyorlar ve öbür yaşamlarını yaşamak üzere akşam saat beşte müzeden çıkıp gidiyorlar. Lesje onların öbür yaşamını anlaşılmaz buluyor. Bununla birlikte, müzenin onlar için kendisi için olduğu gibi temel nitelikte, birinci derecede önem taşıyan bir şey olmadığını biliyor. Gregor aynı kolaylıkla bir mağazada da çalışabilirdi, Theo da tuğlaların üzerindeki çimentoyu temizliyor ya da pirinç çekmece kulplarındaki boyayı kazıyor olabilirdi. Belki buraya da çıplak kadın resimleri yapıştırmak istiyorlardır, neden olmasın?</p>

  <p class="p8">Yine de Lesje, hangisi olursa olsun, içlerinden birinin, “Hadi gel, çıkıp bir bira içelim” demesini çok istiyor. Birlikte bir birahaneye gider, televizyonda beysbol maçlarını seyreder, patates kızartması yer, şişeden bira içerlerdi. Lesje onun ellerini tutar, onunla birlikte halının üzerinde yuvarlanır, laf olsun diye sevişir ve bu sevişmeye herhangi bir sağlıklı egzersizden –örneğin yüzmeden, joggingden öte bir anlam yakıştırmazdı. Her şey geleceği olmayan bir dostluk, arkadaşlık içinde olur biterdi. Lesje hareket istiyor; anlamı, önemi, gizli cezaları olmayan bir devinim istiyor.</p>

  <p class="p8">William’la yaşamını özlemle düşünüyor. Şimdi bu yaşamı yalın, neşe dolu bir gençlik gibi görüyor. William’ın güzel yanı şuydu: Lesje onun kendisi için ne düşündüğüne aldırmazdı. Onunla birlikteyken bir kez daha çok boyutlu bir şey istediğini anımsıyor. İşte şimdi sahip buna. William’ı sevmiyordu, doğru, ama o zamanlar bunu bilmesi olanaksızdı. Lesje aşk için yaratılmış biri olup olmadığından artık emin değil.</p>

  <p class="p8">Belki de ilk başta onu çeken, büyüleyen Nate değil, Elizabjeth’ti. Elizabeth’le Chris. Lesje Elizabeth’e bakar ve onda bir yetişkin dünyası görürdü; öyle bir dünya ki, orada kişinin yaptığı seçimler önemli, kesin sonuçlar veriyordu.</p>

  <p class="p8">William hiçbir zaman böyle bir seçim yapamazdı. O hiçbir sonuca varamamıştı. Anlaşılan o zamanlar Lesje, kendisi eh küçük bir değişime uğramadan, William’la bir milyon yıl birlikte yaşayacağına inanıyordu. Belli ki William böyle hissetmemişti: İstifçi bir pinti gibi, Lesje bakmadığı sırada kendince yatırımlar yapmıştı. Öyle ki, o şiddet patlaması Lesje’yı büyük şaşkınlığa uğratmıştı. Ama Lesje William’ın, hatta onun öfkesinin ötesinde şimdi. William ancak o an için acı vermişti ona.</p>

  <p class="p8">Nate ise hemen hep acı veriyor. Lesje’nın iki elini birden tutarak, “Benim için <i>ne kadar önemli</i> olduğunu biliyorsun” diyor. Oysa Lesje onun, “Senin uğruna ölebilirim, öldürebilirim” gibi laflar etmesini istiyor. Sadece bunu söylese yeter, Lesje onun için her şeyi yapabilir. Ne var ki, <i>ne kadar</i> önemli sözleri ölçüyü çağrıştırıyor. Sorun şu: Gerçekten ne kadar önemli? Lesje için Nate saltık, vazgeçilmez, sonsuz bir şey. Ama Nate için Lesje ancak göreceli önemli şeyler sıralamasında var. Lesje bu sıralamanın neresinde, tam bilmiyor. Çünkü sıralama hep aynı kalmıyor, boyuna değişiyor.</p>

  <p class="p8">Akşamları Lesje yeni aldıkları masanın, başında oturup kara kara düşünüyor. Yanı başında soba ve Goodwill mağazasından dünyanın parasını ödeyerek satın aldığı hırıltılı buzdolabı var. William’la yaşarken kara kara düşünen çoğu kez William olurdu.</p>

  <p class="p8">Nate, “Neyin var, sevgilim?” diyor. Lesje ona ne yanıt vereceğini bilemiyor.</p>

  <p class="p8"> </p>

  <p class="p8">Lesje alt kattaki laboratuvarda kahve içme süresini elinden geldiğince uzatmaya bakıyor. Gelgelelim teknisyenler hiç konuşmuyorlar. Gregor ıslık çalıyor, Theo da kürdanla temizleme işine devam ediyor. Bozulan Lesje diş dolu tepsisini alıp yukarıya, kendi ofisine dönüyor. Saat dörtte bir okul turu var. Bir kez daha, bin çocukla birlikte, alacakaranlık, basma düğmeli Tebeşir çağma dalacak; pürüzsüz bir sesle onlara bildiklerini aktaracak.</p>

  <p class="p8">Bugün eve erken gitmesi gerekiyor. Çünkü Nate’in çocukları ilk kez olarak hafta sonunu onlarla geçirecekler. Lesje bütün hafta bunu korkuyla düşündü.</p>

  <p class="p8">“İyi ama, nerede yatıracağız onları? Yer yok ki.”</p>

  <p class="p8">Nate, “Arkadaşlarından ödünç olarak iki uyku tulumu alabilirler” diye karşılık verdi.</p>

  <p class="p8">Lesje, “Yeterince tabağımız da yok” dedi. Nate çocukların öyle resmî, dört başı mamur bir sofra beklemediklerini söyledi. “Yemekleri ben pişiririm” dedi. “Çocuklar da bulaşığı yıkar. Senin her zamankinden fazla bir şey yapmana gerek yok.” Lesje dışlandığını hissetiyse de bir şey demedi. Gümüş çatal bıçaklarını saydı, yerlere yapışmış pislikleri acı acı düşündü. William’la yaşarken böyle ufak tefek şeylere küçümseyerek bakardı. Gerçek şu ki, çocukların eve dönüp Elizabeth’e, “Gümüş sofra takımı yok, yerler de pimpisti” diye rapor etmelerini istemiyor. William’ın kendisi için ne düşündüğü Lesje’nın umurunda değildi. Ama doğru dürüst tanımadığı, sevmek için de özel bir neden göremediği iki ufak çocuğun kendisi için ne düşüneceklerine umutsuzca önem veriyor. Çocukların da onu sevmeleri için özel bir neden yok, kuşkusuz. Besbelli onun Nate’i ellerinden aldığını düşünüyorlar. Besbelli ondan nefret ediyorlar. Lesje kendisini yargılanmadan mahkum edilmiş gibi hissediyor; yapmış olduğu bir şey yüzünden değil, evrendeki belirsiz durumu yüzünden.</p>

  <p class="p8">Perşembe günü Ziggy’nin Yeri’ne gidip bir torba dolusu güzel yiyecek satın aldı: Şekerli İngiliz bisküvileri, iki çeşit peynir, doğranmış ciğer, meyveli çörek, çikolata, Lesje hemen hiç meyveli çörek ya da çikolata yemez. Ama umutsuzluk içinde bunları raflardan adeta kaptı: Çocukların sevdiği şeyler bunlar olsa gerek diye düşünüyordu. Çocukların ne sevdiği hakkında hiçbir fikri olmadığını birden fark etti. Çocukların çoğu dinozorları seviyordu ve Lesje’nın bu konuda bütün bildiği buydu.</p>

  <p class="p8">Lesje Ziggy’den aldıklarını mutfak masasının üstüne boşaltırken, Nate, “Bu gerekmezdi, sevgilim” dedi. “Yerfıstığı ezmeli sandviçler de onları aynı derecede mutlu eder.”</p>

  <p class="p8">Lesje yukarıya koşup kendini şiltenin üzerine attı. Yıpranmış kumaş, eski pamuk ve fare kokusunu soluyarak sessizce ağladı. Bu da başka bir sorundu: Çocuklar üstünde yattıkları bu berbat şilteyi de göreceklerdi.</p>

  <p class="p8">Bir süre sonra Nate yanına geldi. Oturup onun sırtını ovmaya başladı. “Sizlerin iyi geçinmeniz benim için ne kadar önemli, biliyorsun” dedi. “Çocuğun olsaydı, anlardın.”</p>

  <p class="p8">Lesje karnının kasıldığını hissetti. Ortadaki karın boşluğunun çevresinde kaslardan bir duvar örülüyordu sanki. Nate kendisini, çocuklarını, hatta: Elizabeth’i anlayış gibi şeylerin mümkün olabildiği küçük yeşil bir vahaya yerleştirmişti. Dışarıdaki çölde ise Lesje tek başına bırakılmış, yapayalnız, çocuksuz, suçlu sayılacak denli genç, çözemediği bir pantomimi seyrederek cezaya durmaya zorlanmıştı.</p>

  <p class="p8">Nate ne kadar acımasız olduğunun farkında bile değildi. O yardımcı olduğunu sanıyordu. Lesje’nın sırtını okşuyordu. Lesje onun bu işi gerektiği kadar yapıp yapmadığını anlamak için saatine baktığını düşünüyordu.</p>

  <p class="p8"> </p>

  <p class="p8"><i>Multituberculata</i>. Lesje kendi kendine bu adı mırıldanıyor. Yatıştırıcı bir sözcük. Lesje yatışmak istiyor. Yatışmadı ama. Bu akşamdan ölesiye korkuyor. Sarsak masasında, yetersiz sayıda gümüş çatal bıçağı, ucuz tabaklarıyla oturmaktan ödü kopuyor. Çenelerinin hareket ettiğini duyuyor, saçma sapan bir şeyler söylüyor; iki çift göz yargılar gibi onu gözetlerken, ellerine bakıyor. Üç çift göz.</p>

  <p class="p8"> </p>

</body></html>