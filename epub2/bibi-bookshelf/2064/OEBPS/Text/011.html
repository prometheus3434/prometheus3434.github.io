<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>31 Ekim 1976, Pazar</i></p>

  <p class="p8"> </p>

  <p class="p8">ELIZABETH</p>

  <p class="p8">Elizabeth mutfakta oturmuş, kendisine sürpriz yapılmasını bekliyor. Yılın bu döneminde hep sürpriz yaparlar ona. Doğum gününde, Noel’de, Anneler Günü’nde de sürprizler bekler onu. Çocuklara Anneler Günü’nün ticari bir şey olduğunu, onu kutlamalarının gerekmediğini kaç kez söyledi. Yine de kulak asmıyorlar, ille de o günü kutlamak istiyorlar. Elizabeth kendisine sürpriz yapıldı mı, şaşırmakta ustadır. Bu konuda bir hayli deneyimi var. Hoşnut da bundan. Bu gece de bocalamadan işin içinden sıyrılacak; yüzünde gereken ifade, o hoşnut gülümseme olacak. Çocuklardan uzak. Onların ne dediğini duymak için bile onca mesafeyi aşmak zorunda. Onlara dokunabilmek, onları kucaklamak istiyor, ama yapamıyor. Elizabeth’in yanaklarına kondurdukları iyi geceler öpücükleri, o serin çiy damlacıkları, o kusursuz pembe çiçekleri andıran ağızlar.</p>

  <p class="p8">Koridordan yanmış balkabağının kokusu geliyor: Çocukların yaptığı içi oyulmuş, insan yüzü biçimi verilmiş balkabağından iki fener, şimdi yan yana oturma odasının penceresinin önünde sergileniyor; en sonunda doğru biçimde, doğru gecede. Elizabeth bu balkabağından fenerlere şimdiden yeterince hayranlık gösterdi. Kızlar mutfağa yayılmış gazetelerin üzerinde balkabaklarını oyup içlerini boşalttılar; yapışkan, ağ gibi ipliksi liflerin arasından avuçlar dolusu beyaz çekirdek çıkardılar. Bir tür kaba beyin cerrahisi bu. İki küçük kız, ellerinde kaşıklarla, bıçaklarla turuncu kafaların başına çömelmiş. Küçük deli bilginler. Bu işe kendilerini öyle de bir kaptırmışlar ki, hele Nancy. Nancy kendi balkabağının boynuzları olsun istiyordu. En sonunda Nate havuç koymasını önerdi. İşte şimdi Nancy’nin balkabağında, çatık kaşlarına ek olarak, eğri büğrü boynuzlar da var. Janet’inkiyse daha ağırbaşlı. Kıvrak bir gülümsemesi var, yarım ay biçimi gözleri yukarı dönük. Bir açıdan baktınız mı dinginlik, bir başka açıdan baktınız mı ahmaklık. Nancy’nin balkabağında ise korkulu bir enerji, şeytansı bir neşe var.</p>

  <p class="p8">Balkabakları bütün gece böyle yanıp duracak, sonra şenlik sona erecek. Janet –daha makul olan çocuk– kendi balkabağını çöpe atıp ortalığı temizleyecek ve bundan sonraki şenliğe hazırlanmaya koyulacak. Nancy ise –eğer geçen yılki gibi yaparsa– kendininkini saklayacak. Balkabağı bozulup çürüyene kadar onu şifonyerinin üzerinde bırakacak, atmaya kıyamayacak.</p>

  <p class="p8">Elizabeth’in elektriği söndürmesini ve karanlıkta, tek mumun ışığında oturmasını istediler. Elizabeth bunu neden yapmak istemediğini bir türlü anlatamadı onlara. Mumun ışığı duvarların, sudan geçirilip bulaşık makinesine konmayı bekleyen kirli tabakların ve Elizabeth’in bir yıl önce mutfak dolabına raptiyeyle tutturduğu tabelanın üzerinde titreşiyor:</p>

  <p class="p0">KENDİ DÖKÜNTÜNÜZÜ KENDİNİZ TOPLAYIN!</p>

  <p class="p8">Akla yakın bir öğüt. Hâlâ da akla yakın görünüyor. Ne var ki, o günden bu yana mutfak kendisi değişime uğradı. Artık o bildik, alışıldık mutfak değil. Artık içinde akla yakın öğütlerin tutulabileceği –ya da en azından Elizabeth tarafından tutulabileceği– bir yer değil burası. Buzdolabının üzerinde bir resim var, kenarları kıvrılmış. Nancy’nin geçen yılki resmi. Küçük bir kız kıpkırmızı gülümsüyor, güneş sarı ışıklar saçarak parıldıyor, gök masmavi, her şey olması gerektiği gibi. Yabancı bir ülke sanki.</p>

  <p class="p8">Bir karaltı kapıdan Elizabeth’in üstüne sıçrıyor. “Bööö, anne!”</p>

  <p class="p8">Elizabeth, “Ah, canım” diyor. “Dur da göreyim.”</p>

  <p class="p8">Nancy, parmaklarını gözdağı verircesine pençe gibi kıvırarak, “Sahi, korkunç muyum, anne?” diyor.</p>

  <p class="p8">Elizabeth, “Hem de çok korkunçsun, canım” diye yanıtlıyor. “Ne harika, değil mi.”</p>

  <p class="p8">Nancy en sevdiği kıyafetinde yine bir yenilik yapmış. Her yıl canavar der buna. Bu kez trapezcilerin giysilerine benzeyen siyah giysisine turuncu kâğıttan pullar tutturmuş toplu iğnelerle. Janet’in eski kedi kafası maskesini de, gümüş rengi yaldız kağıdından boynuzlar ve ikisi üstte, ikisi altta olmak üzere dört kırmızı yılan dişi ekleyerek değiştirmiş. Gözleri kedi gözlerinin içinden ışıldıyor. Kuyruğunda, Janet’in eski kedi kuyruğunda, şimdi kırmızı kartondan üç çatal boynuzu var. Elizabeth lastik çizme yerine daha uygun bir şey giyse daha iyi olurdu diye düşünmekten kendini alamıyor, ama eleştirinin öldürücü etkisini bildiğinden sesini çıkarmıyor. Nancy o kadar heyecanlı ki, annesi bir şey söylese ağlayabilir.</p>

  <p class="p8">Nancy, sitemli sitemli, “Ama bağırmadın” diyor. Elizabeth birden bağırmayı unuttuğunu fark ediyor. Bir hata bu, bir beceriksizlik. “Beni o kadar korkuttun ki, soluğum tutuldu” diye uyduruyor. “Bağıracak halim bile kalmadı.”</p>

  <p class="p8">Nancy bu yanıtla yetiniyor. “Hepsi de çok korkacak gerçekten” diyor. “Benim kim olduğumu anlayamayacaklar.” Sonra, koridora dönerek, “Sıra sende” diye sesleniyor. Ve Janet, resmi bir giriş yaparak, içeri dalıyor. Geçen yıl hortlak olmuştu, ondan önceki yıl da kediydi. Bunların her ikisi de standart kıyafetler. Janet oyunu emin yoldan oynamak eğiliminde. Çok değişik, çok özgün olmak –Nancy bazen öyledir– herkesi kendine güldürmek demektir.</p>

  <p class="p8">Bu yıl Janet maske takmamış. Bunun yerine yüzünü boyamış. Kıpkırmızı dudaklar, kemerli kara kaşlar, kıpkırmızı yanaklar. Bunlar Elizabeth’in makyaj malzemeleri değil. Çünkü Elizabeth, bir kural olarak, hiç makyaj yapmaz. Besbelli dudak boyası değil Janet’in kullandığı. Birinin onlara verdiği çiçekli, cicili bicili masa örtüsünü şal gibi omuzlarına atmış. Kim bilir kim verdiydi o örtüyü? Nate’in annesi miydi yoksa? Elizabeth hemen çocukların oyun sandığına bağışlamıştı onu. Şalın altından Elizabeth’in bir elbisesi görünüyor. Janet elbiseyi kısaltmak için çekip beline dolamış, üstüne de büyük kırmızı bir mendili kuşak gibi bağlamış. Küçük kız bu kıyafetiyle şaşılacak kadar tuhaf duruyor, yaşlılıktan küçüle küçüle on yaşında bir çocuğun bedenine girecek kadar büzüşmüş bir kadına benziyor. Sinirlendirici, orospumsu bir görünüşü var.</p>

  <p class="p8">Elizabeth, “Harika, canım” diyor.</p>

  <p class="p8">Janet, her zamanki inceliğiyle, “Ben bir çingeneyim” diye açıklıyor. Elizabeth’in bunu anlamayacağını biliyor ve onu sormanın utancından kurtarmak istiyor. Daha küçükken, yaptığı resimleri de böyle açıklardı. Oysa Nancy, bilemediniz mi, hemen küsüp darılır.</p>

  <p class="p8">Elizabeth, “Fal da bakıyor musun?” diye soruyor.</p>

  <p class="p8">Janet, parlak kırmızı dudaklarıyla utangaç utangaç gülerek, “Evet” diyor. Sonra, “Aslında bakmıyorum” diye ekliyor.</p>

  <p class="p8">Elizabeth, dikkatle, “Elbisemi nereden buldun?” diye soruyor. Bir şeyi ödünç almadan önce sormaları gerekir. Ama bunu sorun haline getirip çocukların akşamını berbat etmek istemiyor.</p>

  <p class="p8">Janet, terbiyeli bir tavırla, “Babam alabileceğimi söyledi” diyor. “Annen artık bu elbiseyi giymiyor dedi.”</p>

  <p class="p8">Mavi bir elbise bu, koyu mavi. En son Chris’le birlikteyken giymişti onu. Elbisenin arkasındaki kopçayı en son çözen Chris’in elleri olmuştu. Sonra, eve. dönmek üzere elbiseyi yeniden giydiğinde, Elizabeth arkadaki kopçayı kapama zahmetine girmemişti. Şimdi bu elbiseyi –o davetkâr seks bayrağını– kızının giydiğini görmek onu rahatsız ediyor. Nate’in kendisine ait bir şey hakkında böyle karar vermeye hakkı yoktu. Ama doğru, o elbiseyi artık giymiyor.</p>

  <p class="p8">Janet, annesinin hoşnutsuzluğunu sezinleyerek, “Sana sürpriz yapmak istemiştim” diye mırıldanıyor.</p>

  <p class="p8">Elizabeth, “Zarar yok, canım” diyor. Sonsuz büyülü sözcükler. Nedense Elizabeth’e sürpriz yapmak Nate’e sürpriz yapmaktan daha önemli çocuklar için. Arada bir Nate’e akıl bile danışıyorlar. Elizabeth, “Baban gördü mü seni bu kıyafetinle?” diye soruyor.</p>

  <p class="p8">Janet, “Evet” diye yanıtlıyor.</p>

  <p class="p8">Nancy de, bir ayağının üzerinde zıplayarak, “Benim kuyruğumu da babam iğneledi yerine” diye atılıyor.</p>

  <p class="p8">Elizabeth onları uğurlamak için ön kapıya çıkıyor. Çocuklar Nancy’nin maskesi ve kuyruğu yüzünden dikkatle sundurma merdiveninden aşağı inerken, Elizabeth açık kapının ışıklı dikdörtgeninin içinde duruyor. Çocukların elinde alışveriş torbaları var, bulabildikleri en büyük torbaları almışlar. Elizabeth her zamanki tembihlerini yineliyor: Yalnız bu blokta dolaşacaksınız. Sarah’nın yanından ayrılmak yok, çünkü o sizden daha büyük. Sokağın ortasından karşıya geçmeyeceksiniz, yalnız köşeden geçilecek. Kapıyı açmak istemezlerse, kimseyi rahatsız etmeyeceksiniz. Bu çevrede oturan insanların bazıları anlamayabilir, gelenekleri bizimkinden değişik. Saat dokuzda evde olunacak.</p>

  <p class="p8">Şimdiden bağrışan çocuk sesleri –Nancy’le Janet’in sesleri değil– duyulmaya başladı: <i>Para verin, para verin. Cadılar sokaklara döküldü</i>. Bir şenlik, bir eğlence bu. Elizabeth’in dışlandığı ve kendini hâlâ dışlanmış saydığı birçok şenlikten biri. Küçükken onların balkabakları edinmelerine, giyinip kuşanmalarına, öbür çocuklar gibi sokaklarda bağırıp çağırmalarına izin verilmezdi. Erkenden gidip yatmak zorundaydı onlar, karanlıkta uzaktan uzağa duyulan öbür çocukların gülüşmelerini dinleyerek yatarlardı. Muriel teyzeleri onların çok şeker yemelerini istemiyordu. Çünkü dişçi faturalarını ödeyecek olan oydu.</p>

  <p class="p8"> </p>

</body></html>