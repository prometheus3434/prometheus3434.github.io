<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>18 Ağustos 1978, Cuma</i></p>

  <p class="p8"> </p>

  <p class="p8">LESJE</p>

  <p class="p8">Lesje, sırtında laboratuvar gömleği, totem direğinin çevresinde dolaşarak, merdivenden bodrum katına iniyor. Bugün laboratuvarda çalışmıyor, ama yine de laboratuvar gömleğini giyiyor. Bunu giyince, buraya ait olduğunu hissediyor. Gerçekten de buraya ait o.</p>

  <p class="p8">Bir zamanlar cumartesi gezintilerinde başkalarını gözleriyle nasıl izlediğini anımsıyor. Koridorlarda bir işleri varmış gibi yürüyen, ya da üzerinde PERSONELE MAHSUSTUR yazan kapılardan içeriye dalan erkekleri, kadınları, ama özellikle kadınları izlerdi. O zamanlar Lesje laboratuvar gömleklerini bir işaret, ulusal bir belirti, bir üyelik belirtisi gibi görürdü. O kapılardan içeri dalabilmeyi o kadar isterdi ki. Gizler, hatta harikalar vardı o kapıların ardında. Oysa şimdi anahtarları var, müzenin içinde hemen her istediği yere girebilir. Satışa sunulan karmakarışık taş örneklerini, kırık parçaları, üzerlerini toz bürümüş, henüz sınıflandırılmamış kâğıt yığınlarını biliyor. Belki giz bunlar, ama harika olmadıkları kesin. Yine de<span class="t20">?</span> çalışmayı istediği tek yer burası. Bir zamanlar önem açısından buraya denk hiçbir şey yoktu Lesje için, hâlâ da daha önemli bulduğu bir şey yok. Değer verdiği tek üyelik bu.</p>

  <p class="p8">Hayır, pes etmeyecek. Sıkılı yumrukları laboratuvar gömleğinin ceplerinde, bodrum katında çalıntı törensel giysileri içindeki Hintli mankenlerin, oyma maskların arasında dolaşıyor; neşeli ama ürkütücü şeyler. Nereye gideceğini bilir gibi kararlı adımlarla yürüyor. Gerçekte ise kendisini yatıştırmaya çalışıyor, müzeyi bir kez daha aklından geçiriyor; bütün o bildik yerleri, oda oda, bütün nesneleri. Bir daha orayı göremeyeceği günleri düşünüyor. Ne zaman olacak bu? Çok mu yakında?</p>

  <p class="p8">Kimi vakit müzeyi bir bilgi hazinesi, bilim adamlarının dinlenme yeri, gerçeği aramak için kurulmuş bir saray –havalandırma donatımı yetersiz de olsa bir saray– olarak görüyor. Başka zamansa bir haydut ini gibi görüyor müzeyi: Geçmiş yağmalanmış ve bütün ganimet buraya saklanmış. Bütün çağlar burada yatıyor, altından yapılmış ve dondurulmuş. Kendisi gardiyanlardan biri, tek gardiyan; o olmasa bütün bina kumsala vurmuş bir denizanası gibi eriyecek, geçmiş diye bir şey kalmayacak. Lesje gerçeğin bunun tam tersi olduğunu biliyor: Geçmiş olmasa kendisi de var olmazdı. Yine de, ne yapıp etmeli, kendi önemine sıkı sıkı tutunmalı. Gözdağı veriyorlar ona. Çok zorunlu kalırsa, kendisini şu sandıklardan birinin içine kilitleyecek, yüzüne kıllı bir mask geçirip saklanacak; onu asla çıkaramayacaklar oradan.</p>

  <p class="p8"> </p>

  <p class="p8">Ona işten ayrılmasını mı söyleyecekler? İstifa etmesini mi isteyecekler? Bilmiyor. Gebe bir paleontoloji bilgini, hiç kuşku yok, koşullara ters düşer. Görevi kemikleri adlandırmak, et yaratmak değil. Gerçek şu ki, iki aydır adet görmüyor. Elbet, <i>gerginlik</i> dedikleri şey yüzünden de olabilir bu. Daha doktora gidip gebelik testi yaptırmadı. Gerçekten gebeyse, evlenmemiş bir anne olacak. Gerçi evlenmemiş annelerin sayısı günden güne artıyor. İyi de, 1978 yılında yaşamayan, eski ekolden bir beyefendi olan Dr. Van Vleet ne diyecek bu işe?</p>

  <p class="p8">Ya Nate ne yapacak, kendisi ne yapacak? Kendisinin böyle ihmalci bir davranışının başkaları üzerinde sonuçları olabileceğine inanmak zor. Bu kişiler sayıca çok olmasalar da. Geçmiş de böyle davranışların bir birikimi, bir tortusu değil mi? Hem de milyonlarcasının, trilyonlarcasının.</p>

  <p class="p8">Lesje bir şeyin nedeni olmaya hiç alışık değil. Ofisinin duvarındaki evrim ağacı, mercan gibi tavana doğru dal budak salıyor: Balıklar, Amfibyumlar, Terapsidler, Tekodontlar, Archosauruslar, Pterozorlar, Kuşlar, Memeliler ve İnsan, nokta.</p>

  <p class="p8">Kendisi de bir insan ve içinde başka bir insan var. Sırası gelince dışarı çıkacak.</p>

  <p class="p8">Ya da çıkmayacak. Lesje bunun üzerinde düşündü. Çocuğu düşürebilir, zamanı durdurabilir. Şimdi bunun eskisinden daha kolay olduğunu biliyor. Nate’e bir şey söylemedi daha, ona söylemesi hiç de şart değil. Her şey eskisi gibi sürüp gidebilir. Ne var ki Lesje’nın istediği bu da değil.</p>

  <p class="p8">Sevinsin mi, kızsın mı, üzülsün mü, bilmiyor. Nate’in öbür iki çocuğu için beslediği duyguları düşününce, onun üçe de razı olacağını biliyor. Ama Nate’in tepkisi ne olursa olsun, bunun son kararı etkilemeyeceğini biliyor. Nate, az da olsa, evrenin merkezi olmaktan çıktı.</p>

  <p class="p8"> </p>

  <p class="p8">Lesje arka merdivenden yukarı çıkıyor, Avrupa Kostümleri’ni, sonra Çin Köylü Sanatı Sergisi’ni geçiyor. Bu sergi pek ilgisini çekmiyor. Ana merdivene giden köşeyi dönerken, yukarı katta kare biçimi, koyu bir karaltı dikkatini çekiyor. Elizabeth bu. Elizabeth onu görmüyor. Merdiven parmaklığından, kubbeden öteye bakıyor. Lesje daha önce hiç böyle görmemişti onu. Bilinçsiz gibi bir hali var, sanki ömrünün son gününü yaşıyor. Lesje buna alışık değil. O Elizabeth’i sürekli bir şey olarak düşünmeye alışık; ikona gibi bir şey. Orada öyle tek başına duran, kimseyle bağlantısı olmayan Elizabeth sanki kısalmış, yaşlanmış, sıradan biri gibi görünüyor; ölümlü biri gibi. Yüzünün çizgileri, bedeni aşağıya sarkıyor. Lesje gebeliğinin Elizabeth’le arasındaki buzları eritemeyeceğini elbet biliyor. Bu onun boşanmayı elinden geldiğince uzatmasına bile yol açabilir. Bir şeyi kanıtlamak için… Neyi peki? Kendisinin Nate’in ilk karısı olduğunu mu? Lesje ondan neden korktuğunu şimdi anımsayamıyor.</p>

  <p class="p8">Yirmi yıl sonra da aynı şeyi mi yapacaklar? Siyahlar giyen, hiç konuşmayan yaşlı başlı kadınlar olduklarında. Kötülük dileyecekler, birbirleriyle hiç görüşmeyecekler; öyleyken bir ur, gizli bir karanlık bölge, bir hedefin ortasındaki kara girdap gibi, birbirlerini kafalarından hiç çıkaramayacaklar. Günün birinde ikisi de büyükanne olabilir. Lesje birden anlıyor ki –yeni bir fikir bu– ikisi arasındaki bu gerginlik çocuklar için bir zorluk olacak. Durdurmalılar bunu, buna son vermeliler.</p>

  <p class="p8">Öyleyken, baş sallama, gülümseme oyununu oynayacak gücü bulamıyor kendisinde; şimdi değil. Lesje açık asansöre dalıyor ve yukarı götürülüyor.</p>

  <p class="p8">Yanlış kapıdan Omurgalıların Evrimi Galerisi’ne giriyor, ÇIKIŞ işaretini geçiyor. Biraz başı dönüyor, bütün gün bir şey yemediğinden olsa gerek. Fazla kahve içmekten de olabilir. Yayaları dinozorlardan ayıran içi doldurulmuş kayaların üzerine oturuyor. Öğleden sonra güneşinin kızgın fırınına çıkmadan önce, bu yatıştırıcı Tebeşir Zamanı alacakaranlığında oturup bir sigara içmek istiyor cam. Ama ateşin tehlikeli olabileceğini biliyor. Yalnızca dinlenmekle yetinecek orada. Burası da sıcak, hatta çok sıcak, ama hiç değilse karanlık.</p>

  <p class="p8">Burada, evcil tavşanlar kadar iyi bildiği eski tanıdıkları var. Etobur Allosaurus, papağan gagalı Chasmosaurus, geyik boynuzuna benzer tepeliğiyle Parasaurolophus. Bunlar yalnızca kemikler; tozlu plastik bir dekor içine konmuş kemikler ve teller. Lesje de bir yetişkin. Öyleyse neden inatla onların canlı olduklarını düşünüyor hâlâ?</p>

  <p class="p8">Çok daha gençken, akşam müze kapanınca içerideki nesnelerin kendilerine özgü gizli bir yaşam sürdüklerine, bir yol bulup içeriye girebilse onları seyredebileceğine inanır ya da kendini inanmaya zorlardı. Daha sonraları, bu gündüz düşünü başka bir düş, daha az abartılmış başka bir düş uğruna terk etti: Müzedeki nesneler sessiz ve hareketsizdi, doğru; ama orada bir yerde onları yaşama döndürecek bütünleyici bir güç –gizemli bir ışın, atom enerjisi gibi bir şey– vardı. Saçma sapan bilimkurgu çizgi romanlarından ya da bale dersi alması gerektiğine karar verdiklerinde onu adeta sürükleyerek götürdükleri <i>Fındıkkıran Bale Süiti</i>’nın Noel matinesinden esinlenmiş çocukça hayaller.</p>

  <p class="p8">Yine de, şimdi loş ışıkta tepesinde kule gibi dikilen korkunç büyüklükteki kafataslarına, dev gibi omurga kemiklerine, pençelere bakarken, bu kendinin saydığı yaratıkların onu karşılamak için parmaklarını dostça kendisine doğru uzatmalarını bekliyor adeta. Oysa gerçekten canlı olsalardı ondan kaçar ya da onu paralarlardı. Ama müzik sesi duyunca ayılar dans eder, yılanlar da öyle. Film şeritlerinin üzerindeki düğmelere bassa ve o bildik konuşmalar ya da deniz sürüngenlerinin sualtı seslerini taklit etmekte kullandıkları mors ve ayıbalığı çığlıkları yerine bilinmeyen bir şarkı duyulsa? Hint müziği gibi vızıltılı, insanı kendinden geçiren bir şarkı. Yazdığı broşürde (anne babalar ve öğretmenler için bir rehber niteliğinde bu broşür) <i>Hayal etmeye çalışın diyor, Dinozorlar ansızın diriliverse neler olurdu?</i></p>

  <p class="p8">İsterdi hayal etmeyi. Bir saat kadar burada oturup başka hiçbir şey yapmadan hayal etmek isterdi. Gözlerini kapatırdı ve fosiller, birbiri ardınca, cansız ayaklarını kaldırırlar, diriltilmiş ağaçlardan oluşmuş ormanlarda yürümeye başlarlardı. Hantal hantal dans ederek müzenin merdivenlerinden aşağıya iner, sonra ön kapıdan dışarı çıkarlardı. Queen’s Park’ta iki buçuk metre boyunda eğreltiotları biterdi, güneşin rengi turuncuya dönerdi. Lesje birtakım dev yusufçuklar atardı oraya; sarı, beyaz çiçekler, bir de göl atardı. Bu bitkilerin arasında evinde gibi dolaşırdı. Tek kişilik bir keşif gezisi.</p>

  <p class="p8">Ama yapamıyor bunu. Ya inancını yitirdi ya da çok yorgun. Her iki halde de artık bütün dikkatini hayalleri üzerinde toplayamıyor. Yeni hayallerin kırık dökük parçacıkları giriyor araya. Aşağıya, çakıl taşlarına, ağaç kabuğu yongalarına, kayaların öbür yanında, binlerce kilometre uzaktaki tozlu ağaçlara bakıyor.</p>

  <p class="p8">Lesje istese de istemese de, Marianne’in deyişiyle ön planda kendi yaşamı giriyor araya. Lesje’nın bunu çarçur etmiş olması olası. <i>Olgunluk</i> derken, bunu demek istiyorlar anlaşılan: Yaşamınızı çarçur ettiğinizi anladığınız noktaya geliyorsunuz. Lesje içeri atlamadan önce daha iyi öğrenmeliydi, iyice incelemeliydi. Ama pişman değil.</p>

  <p class="p8">Doğru, aptalca bir şey yapma fırsatı veriliyor insanın eline. Bir alay aptallık, pek çok aptallık yapma fırsatı. Ya da aptalca bir neden uğruna akıllıca bir şey yapmış da olabilir. Bugün Nate’e söyleyecek, hemen bu akşam. Nate onu bağışlayacak mı acaba?</p>

  <p class="p8">(Lesje’nın ihtiyacı olan şey bağışlayıcılık değil; en azından Nate’in bağışlayıcılığı değil. Bunun yerine herhangi birini herhangi bir şeyden dolayı kendisi bağışlamayı yeğlerdi. Ama işe nereden başlaması gerektiğini bilmiyor.)</p>

  <p class="p8"> </p>

</body></html>