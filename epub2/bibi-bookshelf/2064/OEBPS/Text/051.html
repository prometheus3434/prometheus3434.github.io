<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>22 Haziran 1977, Çarşamba</i></p>

  <p class="p8"> </p>

  <p class="p8">LESJE</p>

  <p class="p8">Lesje tepsisini dengeleyerek başka boş masalarla çevrili boş bir masaya doğru seğirtiyor. Marianne ve Trish’le birlikte aşağıya kahve içmeye inmek ya da öğle yemeğinde onlara katılmak artık ona zor geliyor. İkisi de hâlâ yeteri kadar dostça davranıyorlar ona, ama dikkatliler. Lesje bu duyguyu anımsıyor, onların halinden anlıyor: Bir bunalımın göbeğindeki kişiler uğursuzluk getirir, merak uyandırırlar. Ancak kendileri yokken onlar hakkında konuşursun, oradaysalar susarsın. Marianne’la Trish için kendisi de statik elektrik gibi.</p>

  <p class="p8">Dr. Van Vleet burada yok. Her yıl saman nezlesine yakalanır ve iyileşmek için karısının şifalı otlardan hazırladığı çayları içer. Lesje, “Acaba şifalı otlardan ilaçlar hazırlamayı öğrenecek kadar uzun yaşayacak mıyım Nate’le ya da herhangi biriyle?” diye düşünüyor. Nate’i yaşlı adamların giydiği türden V yakalı bir hırka giymiş, güneşte şekerleme yaparken gözünün önüne getirmeye çalışıyor, beceremiyor. Dr. Van Vleet sık sık, “benim zamanımda” der. Lesje, “Acaba benim zamanımda dediği günlerde zamanın kendisinin olduğunu biliyor muydu?” diye düşünüyor. Kendisi şu anda içinde yaşamakta olduğu zamanın kendisine ait olduğunu düşünemiyor.</p>

  <p class="p8">Dr. Van Vleet’in orada olmasını istiyor. O dedikoduya hiç kulak vermez, Lesje’nın özel yaşamı hakkında hiçbir şey bilmez. Lesje’ya neşeli bir baba hoşgörüsüyle davranan tek kişi odur. Şu anda her şeyden çok böylesi bir hoşgörüye gereksinimi var. Van Vleet onun konuşmasını düzeltir, Lesje da onun esprilerine güler. Şimdi o burada olsaydı, masada karşısında otursaydı, Lesje ona herhangi bir şey –teknik bir şey– sorabilir, sonra da başka hiçbir şey düşünmek zorunda kalmazdı. Örneğin, Pteranodon’un soluma ve yavrulama sorunları. Sarkık kanatlar yerine kayan uzuvları olduğuna göre, nasıl olup da uçuyordu? Dört metrelik kanatlarını kaldırıp uçabilmek için hafif bir rüzgar esmesini mi bekliyordu? Kimi bilginler, son derece ince, narin kemik yapısı yüzünden, onun karada da suda da hiçbir yere konamayacağını ileri sürüyorlar. Eğer öyleyse, nasıl üredi peki? Lesje’nın gözünün önüne bir an için ılık, dingin denizler, tatlı esintiler geliyor; muazzam irilikteki kürklü Pteranodonlar, ak pamuk yığınları gibi, süzüle süzüle başının üzerinde uçuyor. Hâlâ böyle hayaller kurabiliyorsa da, uzun sürmüyor. Lesje kaçınılmaz olarak daha sonraki bir evreyi de görüyor: Ölmekte olan denizlerin iğrenç kokusu, çamur kaplı kumsallarda ölü balıklar, gitgide küçülen koca sürüler, karaya vuran, işleri bitmiş hayvan leşleri. Derken, birden Utah.</p>

  <p class="p8">Lesje yüzünü öteye çevirerek oturuyor. Elizabeth orada. Lesje gelir gelmez gördü onu. Birkaç ay önce olsa, gerisin geri döner, çıkar giderdi, ama artık bunun da bir anlamı yok. Elizabeth gamma ışınları gibi var olmaya devam edecek; Lesje onu ister görsün ister görmesin. Elizabeth’in yanında esmer, irice bir kadın var. İkisi de Lesje’ya bakıyorlar. Gülümsemiyorlar ama, düşman gibi de görmüyorlar onu. Sanki ilginç bir şey görmek için gezmeye çıkmışlar ve Lesje de ilginç bir şey.</p>

  <p class="p8">Lesje biliyor ki, Nate tam anlamıyla onun evine taşındığında ya da olabildiğince taşındığında, Elizabeth kendisini terk edilmiş, hıyanete uğramış hissedecek. Lesje de kendini zafer kazanmış gibi hissetmese de, en azından gururlanacak. Ama şimdilik bunun tam tersi. Aslında Elizabeth’in geçmişin ırak bir köşesinde yok olup yitmesini ve sonsuza dek orada kalmasını istiyor. Öte yandan, isteklerinin Elizabeth’in üzerinde pek az etkisi olduğunu da biliyor.</p>

  <p class="p8">Yoğurdunun üzerindeki kapağı çıkarıyor, kamışı karton süt kutusuna batırıyor. Hiç değilse Nate eve taşındı taşınalı Lesje daha iyi şeyler yiyor. Nate onu daha sağlıklı beslenmeye zorluyor. Gelirken birtakım tencereler, tavalar da getirdi.</p>

  <p class="p8">Bunlarla akşamları çoğu kez yemek pişiriyor. Sonra, Lesje yerken o seyrediyor. Lesje yemeğini sonuna kadar yiyip bitirmezse, Nate tedirgin oluyor. Pişirdiği yemekler genellikle lezzetli; hiç kuşku yok, Lesje’nın pişirebildiklerinden bin kat iyi. Lesje arada bir canının fena halde Betty Crocker Romanoff şehriyesi çektiğini söylemekten utanıyor. O kadar uzun süredir kolay hazırlanan, lokantadan hazır alman, “ısıt ve servis yap” türü şeyler yiyor ki, yemek seçme, beğenme yeteneği adeta tükendi. Öyle ki, daha başka birçok konuda olduğu gibi, bu konuda da bazen yakışıksız davranıyor.</p>

  <p class="p8">Tepkileri, örneğin. <i>Tepkiler</i> Nate’in kullandığı sözcük. Nate onun tepkilerini tam anlamıyla hayal kinci bulmasa da, şaşırtıcı buluyor; sanki böylesi tepkiler ancak bir barbara ya da kara cahile yaraşırmış gibi. Nate ona kızmıyor bile. Yalnızca açıklıyor, hem de bıkıp usanmadan. Lesje ne dediğini anlayabilirse, ister istemez ona hak yerecek sanıyor.</p>

  <p class="p8">İşte bir örnek: Elizabeth çocukların çoraplarını ya da lastik şosonlarını ya da diş fırçalarını ya da donlarını Lesje’nın evinde bırakıp bırakmadıklarını sormak için telefon ettiğinde hep terbiyeli konuşur. Öyleyse Lesje neden yakınıyor? Gerçek şu ki, Lesje Elizabeth hiç telefon etmesin istiyor. Özellikle de ofise telefon etmesini istemiyor. Tebeşir zamanının ortasındayken, kırmızı beyaz parmaksız bir eldiven görüp görmediğini soran Elizabeth tarafından rahatsız edilmek istemiyor. Bu sinirini bozuyor. Zaten en sonunda baklayı ağzından kaçırdı.</p>

  <p class="p8">Nate, “Ama çocuk dediğin eşyasını orada burada unutur” dedi. “Elizabeth kızların eşyalarının nerede olduğunu bilmek zorunda. Elinde bitmez tükenmez eşya stokları yok ki.”</p>

  <p class="p8">Lesje, “Belki çocuklar eşyalarını orada burada unutmaktan vazgeçebilirler” demeye cesaret etti.</p>

  <p class="p8">Nate, “Onlar çocuk” diye karşılık verdi.</p>

  <p class="p8">Lesje, “Belki sen Elizabeth’e telefon edebilirsin” dedi. “Ya da o sana telefon edebilir beni arayacağına.”</p>

  <p class="p8">Nate kendi diş fırçasının, lastik şosonlarının bile nerede olduğunu bilmediğini söyledi. “Neyin nerede olduğunu bilmek de bir yetenek, benim böyle bir yeteneğim yok” dedi.</p>

  <p class="p8">Lesje, “Benim de” diye atıldı. “Yoksa fark etmedin mi?” Pazar akşamları, çocuklar annelerinin yanına dönme hazırlığı yaparken, ev bombardımandan sonraki bir tren istasyonuna benziyordu. Lesje elinden geleni yapmış, her şeyi denemişti. Ne var ki, çocukların gelirken yanlarında ne getirdiklerini bilmediğinden, giderken ne götürdüklerini, her şeylerini alıp almadıklarını da bilemezdi.</p>

  <p class="p8">Nate, “Madem bu konuda ikimiz de beceriksiziz, Elizabeth’se uzun zamandır deneyimli olduğundan ustalaşmış, sözü geçen eşyalardan birini bulamayınca buraya telefon etmesi bence akıllıca” dedi. Lesje’nın elinden ona hak vermekten başka bir şey gelmedi.</p>

  <p class="p8">Kimi vakit çocuklar cumadan geliyor, akşam yemeğini orada yiyorlar. Lesje müzeden döndüğünde, evde Nate’ten başka kimseyi bulmayacağını sanıyor. Çocuklar dördüncü kez cumadan geldiğinde, Lesje, “Elizabeth’e söyler misin lütfen, çocukları bizim üstümüze yıkmasın” dedi.</p>

  <p class="p8">Nate, üzgün üzgün, “Ne demek istiyorsun?” diye sordu.</p>

  <p class="p8">“Demek istiyorum ki, bunu sana cuma günü söylemekle biraz geç kalmış olmuyor mü?”</p>

  <p class="p8">“Salı günü söyledi.” </p>

  <p class="p8">Lesje, “Ama bana kimse bir şey söylemedi” dedi.</p>

  <p class="p8">Nate, “Aklımdan çıkmış olmalı” diye karşılık verdi. “Ama öyle de olsa, sözleri daha iyi kullanmanın yolları vardır. <i>Üstümüze yıkmak</i> bence pek pervasızca, hatta yıpratıcı.” Sonra, “Üstelik yemeği de ben pişiriyorum” diye ekledi. “Senin için bir rahatsızlık olmuyor, değil mi?”</p>

  <p class="p8">Lesje, “Hayır” dedi. Kendisini dezavantajlı durumda buluyordu: Bu tür diyaloglara alışık değildi, hiç deneyimi yoktu. Annesiyle babası, en azından onun duyabileceği biçimde, birbirlerinin davranışlarını hiç tartışmazlardı. Nineleri ise hiçbir şeyi tartışmazlardı. Onlar kendilerini monologlarla sınırlamışlardı; Ukraynalı ninesi kendini özlem dolu dalgınlıklara kaptırır, Yahudi ninesi ise boğuk, velveleli açımlamalar, yorumlar yapmaya girişirdi. William’la Lesje’nın konuşmaları da birtakım gerçekleri değiş tokuş etmek üzerinde odaklaşmıştı. Hatta kırk yılda bir ettikleri kavgalar bile daha çok çocuk kavgasına benzerdi: <i>Canım öyle istiyor. Sen yaptın</i>. Lesje ne hissettiğini, neden hissettiğini ya da başka birinin niçin başka türlü davranması gerektiğini söylemeye, konuşmaya alışık değildi. Kurnaz olmadığını, doğru konuşayım derken çoğu kez kabalık ettiğini bilirdi. Böyle konuşmalardan sonra kendisini insan yiyen kötü bir dev gibi görüyordu. “Çocuklara karşı olduğumdan ya da onları sevmediğimden değil” demek istiyordu. Bütün istediği ona da danışılmasıydı, hepsi o kadar.</p>

  <p class="p8">Ama bunu söyleyemiyordu. Söylerse, Nate öbür konuyu açabilirdi.</p>

  <p class="p8">Lesje, “Seninle yaşadığımı hissetmek istiyorum” dedi. “Sen, karın ve çocuklarınla değil.”</p>

  <p class="p8">Nate, “Elimden geldiğince onları senden uzak tutmaya çalışırım” diye karşılık verdi. Bunu öyle üzgün bir tavırla söyledi ki, Lesje hemen sözünü geri aldı.</p>

  <p class="p8">Cömertçe, “Buraya gelemezler demek istemiyorum” dedi.</p>

  <p class="p8">Nate, “Bu evin de kendi evleri olduğunu hissetsinler istiyorum” dedi.</p>

  <p class="p8">Lesje evin kimin evi olduğundan artık hiç emin değil. Elizabeth’ten, çocuklarla kendisinin ertesi gün oraya taşınacaklarını bildiren tatlı bir telefon gelse şaşırmayacak: “Lütfen yedek odayı hazır eder misin? Oraya buraya atılmış çoraplarla çizmeleri de bir araya toplayıver.” Nate hiç karşı çıkmazdı buna. Ona göre her ikisi de Elizabeth’e kolaylık göstermeliymiş. Lesje’nın anlayabildiği kadarıyla, bu da Elizabeth ne isterse yapmak demek. Nate sık sık Elizabeth’in çok uygarca davrandığından söz ediyor. Sözde Nate kendisi de uygarmış. Lesje’ya gelince, Nate onun uygar olmak için özel bir çaba göstermesi gerektiğini düşünmüyor. Lesje doğrudan doğruya bu işin içinde değil nasıl olsa.</p>

  <p class="p8">Nate, “İkimiz için de birbirimiz varız” diyor. Lesje bunun doğru olduğunu kabul etmek zorunda. Evet, ikisi için de öteki var; burada <i>var</i> sözcüğü ne demek oluyorsa.</p>

  <p class="p8"> </p>

  <p class="p8">Lesje karton kutunun içindeki sütü emip bitiriyor. Boş kutuyu tepsiye koyuyor. Sigarasını söndürüyor. Tam omuzdan askılı çantasını almak üzere eğilirken, keskin bir sesin, “Özür dilerim” dediğini duyuyor.</p>

  <p class="p8">Lesje gözlerini kaldırıp bakıyor. Elizabeth’le yemek yiyen kara saçlı kadın hemen yanı başında duruyor.</p>

  <p class="p8">Kadın, “Nate Schoenhof’la yaşıyorsun, değil mi?” diye soruyor.</p>

  <p class="p8">Lesje bir şey söyleyemeyecek kadar ürkmüş durumda. Kadın, “Oturmama izin verir misin?” diyor. Sırtında kırmızı yünlü bir elbise var, ruju da aynı kırmızıdan.</p>

  <p class="p8">Kadın, elde edemediği bir işten söz eder gibi yansız bir sesle, “Az kaldı, aynı şeyi ben de yapıyordum” diyor. “Ben senden öncekiyim. Nate ailesinden ayrılamayacağını söyler dururdu.” Aptalca bir şakadan hoşlanmış gibi gülüyor.</p>

  <p class="p8">Lesje’nın aklına söyleyecek hiçbir şey gelmiyor. Bu Martha olmalı, Nate ondan söz etmişti. Kadın başarısız olmuş gibi gelmişti Lesje’ya. Lesje onun bir seksen boyunda, çekingen biri olduğunu sanıyordu. Gerçek Martha ise hiç de başarısız birine benzemiyor. Lesje, “Acaba ileride ben de onun gibi soluk bir gölgeye mi indirgeneceğim?” diye merak ediyor. Elbet Nate, Martha’nın koca göğüslerinden, çarpıcı ağzından ona hiç söz etmedi.</p>

  <p class="p8">Martha başını silkerek, “<i>Onunla</i> sıkıntın mı var?” diyor.</p>

  <p class="p8">Lesje, “Kiminle?” diye soruyor.</p>

  <p class="p8">“Merak etme, az önce çıkıp gitti. Kraliçe Elizabeth’le.”</p>

  <p class="p8">Lesje bir fesadın içine sürüklenmekten kaçmıyor. Bu kadına Elizabeth’in aleyhinde herhangi bir şey söylemek, Nate’e sadakatsizlik etmek olur. “Elizabeth çok uygar davranıyor” demekle yetiniyor. Kimse buna bir şey diyemez.</p>

  <p class="p8">Martha bir kahkaha daha atıyor. “Görüyorum ki, Nate senin beynini yıkamış” diyor. “Tanrım, o ikisi bu deyime bayılırlar!” Lesje’ya sırıtıyor. Kırmızı bir çingene gülüşü. Lesje birden onu müthiş seviyor. Solgun solgun ona gülümsüyor.</p>

  <p class="p8">Martha, “Onların sana bir şey yapmasına izin verme sakın” diyor. “Onları bir bırakırsan, kafam lapaya çevirirler. Dövüş, savaş onlarla. Burunlarından getir.” Ayağa kalkıyor.</p>

  <p class="p8">Lesje, “Teşekkür ederim” diyor. Kim olursa olsun, birinin onu bu kadarcık düşünmesi bile minnet duymasına yetiyor.</p>

  <p class="p8">Martha, “Hiç bırakma savaşmayı” diyor. “Ben hiçbir konuda uzman sayılmam ama, inan bana, şu dünyada onları benim kadar tanıyan bir kişi daha yoktur!”</p>

  <p class="p8">Lesje en azından on beş dakika mutlu oluyor. Ondan yana oldular, onun hakkını korudular. Kendi algıları –giderek güvenmemeye, hatta sahiplenmemeye başladığı kendi algıları– geçerli olabilirmiş demek. Ofisine dönünce, Martha’yla arasında geçen konuşmayı yeniden düşünüyor ve onun bir iki gizli, açığa vurulmamış güdüsü olduğundan kuşkulanıyor.</p>

  <p class="p8">Ayrıca, Martha ona neyle ya da nasıl savaşacağını da söylemedi. Belli ki kendisi savaşmış. Öte yandan, şu katı gerçeği de akıldan çıkarmamalı: Martha şu anda Nate’le birlikte yaşamıyor.</p>

  <p class="p8"> </p>

</body></html>