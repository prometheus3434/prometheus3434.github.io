<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>14 Mayıs 1977, Cumartesi</i></p>

  <p class="p8"> </p>

  <p class="p8">ELIZABETH</p>

  <p class="p8">Elizabeth Pilot Taverna’nın yeraltına özgü karanlığında oturmuş, bayat kızarmış patatesin kokusunu içine çekerek gölgeleri seyrediyor. Bir zamanlar Chris’le birlikte birçok akşam geçirmişti burada. Elizabeth’in bir tanıdığına rastlama olasılığı olmadığı için, gidilebilecek iyi bir yerdi. Elizabeth şimdi de aynı nedenle burayı seçti.</p>

  <p class="p8">Garson siparişi almaya geldiyse de Elizabeth birini beklediğini söyledi. Bu da doğru. Çocuklarını öpüp iyi geceler diledikten ve onları bekleyen bakıcı için kurabiye ve Coca Cola bıraktıktan sonra bir taksi çağırıp bindi. Bütün bunları buraya gelebilmek ve Pilot Taverna’da oturup beklemek için yaptı. Şimdiden pişman olmaya başladı bile. Ama o kartı, o iş kartını çantasının bozuk para ve kimlik kartlarını koyduğu cebine tıkmıştı. Çok iyi biliyor ki, bir gün kullanmaya niyetli olmadıkça böyle şeyleri saklamaz. O kart, kullanılacak bir nesne olarak, aklının bir köşesinde durmaktaydı.</p>

  <p class="p8">Hâlâ çıkıp gidebilir buradan, ama sonra ne olacak? Gerisin geri eve dönmek, bakıcının parasını ödemek zorunda kalacak. Sonra hem boş, hem boş olmayan evde, çocuklarının ancak duyulur solumalarına kulak vererek tek başına yatacak. Çocuklar uyanıkken her şeye katlanabiliyor. Hoş, kızların ona pek iyi arkadaşlık ettikleri de söylenemez ya. Nancy tembel tembel yatağında yatıyor, plak dinliyor ya da aynı kitapları defalarca okuyor. Janet’se yardım önerileriyle Elizabeth’in çevresinde, dolanıp duruyor: Havuçları ben soyarım, sofrayı ben toplarım. Sık sık da mide ağrısından yakınıyor ve Elizabeth ona Nate’ten kalma mide ilaçlarından birini vermedikçe rahatlamıyor. Öte yandan Nancy okşanmaktan, kucaklanmaktan, iyi geceler öpücüklerinden kaçınarak Elizabeth’in kollarından sıyrılıp kurtulmaya bakıyor. Kimi vakit Elizabeth çocukların üzgün olmaktan çok, suçlu gibi davrandıklarını düşünüyor.</p>

  <p class="p8">Ne demesi gerek onlara? Babanız temelli gitmedi, şimdilik gitti. Anneniz de babanız da sizi çok seviyorlar. Olanların hiçbiri sizin kabahatiniz değil. Biliyorsunuz, babanız her gece telefon ediyor; yani anımsadığı geceler. Hem, hafta sonlarında da görüyorsunuz onu… Ama Nate’le ikisi karar vermişlerdi: Bu ayrılığı Elizabeth çocuklarla tartışmayacaktı; ta ki Nate kendisi onlarla konuşma fırsatını bulana kadar. Ne var ki Nate bugüne dek bu konuşmayı boyuna erteledi. Bu da pek önemli değil. Çocuklar aptal değiller, ne olup bittiğini gayet iyi biliyorlar. O kadar iyi biliyorlar ki, soru bile sormuyorlar.</p>

  <p class="p8">Kahverengi takım elbiseli adam masanın üzerine abanıyor. Elizabeth’in anımsadığından daha iri yarı. Üstelik şimdi kahverengi takım elbise de yok sırtında. Açık gri bir elbise giymiş, boynuna da üzerinde baklava biçimi koca koca beyaz süsler bulunan bir kravat takmış. Baklavalar karanlıkta beyaz beyaz parıldıyor. Görünüşüne bakılırsa, o zamandan bu yana adam daha da zenginleşmiş.</p>

  <p class="p8">Adam, “Gördün mü, geldin işte buraya” diyor. Elizabeth’in karşısındaki sandalyeye oturuyor, içini çekiyor, garsonu çağırmak için başını çeviriyor.</p>

  <p class="p8">Elizabeth telefon ettiğinde, ilkin adam onun kim olduğunu anımsayamadı. Elizabeth ona metro istasyonundaki karşılaşmalarını, taşınmaz mallar üzerindeki konuşmalarını anımsatmak zorunda kaldı.</p>

  <p class="p8">Derken adam birden coştu: “A, elbet! Elbet!” Elizabeth onun bu unutkanlığını utandırıcı buldu. Sonra o kahkahası, o sulu kahkahası. Sanki Elizabeth’in ne istediğini biliyormuş gibi.</p>

  <p class="p8">Aslında bilemez. Elizabeth’in bütün istediği unutmak.</p>

  <p class="p8">Bir an için ama tam olarak unutmak: Yıldızsız bir gece, dosdoğru uçurum kıyısına giden bir yol. Bir son, bir bitim. <i>En uç nokta</i>. Elizabeth adamı telefonla aramadan önce, onun kendisine bunu sağlayabileceğinden emindi. Belki de sağlayabilir. Adamın elleri masanın üzerinde. Küt parmaklı, kara kıllı, işe yatkın, deneyimli eller.</p>

  <p class="p8">Adam, “Oradan oraya sürüklenip duruyordum yine” diyor. “Daha önceki gün döndüm.” Garson geliyor, adam kendisine romlu bir Coca Cola ısmarlıyor, sonra Elizabeth’e ne içmek istediğini soruyor. “Bayan için de bir viski soda.” Ne kadar yorgun olduğunu anlatmaya başlıyor. Çıkmak zorunda olduğu o uzun yolculukların tekdüzeliğini gideren tek şey bölgesel yayın yapan telsiz radyosuymuş. Bu sayede insan birkaç iyi konuşma dinleyebiliyormuş. “Kod adının ne olduğunu tahmin edebilir misin?” diye soruyor. Elizabeth duraksıyor. Adam, “Hulk” diyor, biraz da utanarak gülümsüyor.</p>

  <p class="p8">Elizabeth daha önceki karşılaşmalarında onun uçmaktan çök, kara taşıtlarıyla yolculuk etmeyi yeğlediğini anımsıyor. Neyle yolculuk ederse etsin, sonuçta gezginci bir satıcı o. Elizabeth, birilerinin de bir şeyler satması gerek diye düşünüyor. Öte yandan, fazlasıyla köhnemiş bir şakanın bir parçası olma yolunda olduğunun da farkında. Kuşkusuz, bundan daha iyisini yapabilirdi. Ama istemiyor yapmayı. Bundan iyisi, iyi dikilmiş giysileriyle Philip Burroughs, arkadaşlarının arkadaşları, arkadaşlarının kocaları olurdu. Bu adamınsa ağsız donlarla dolu bir bavulu var; bayağı bir sevinç aylası. <i>Karnaval</i>. Bu adam için özene gerek yok. Önce kol saatini çıkarıp masanın üzerine koymayacak, donunu katlamayacak. Elizabeth önün ülseri için çiğnediği naneli tabletlerin kokusunu duyuyor. Adam kendinden emin, arkasına yaslanıyor, söylenmemiş vaatler soluyor. Başka biri onun ne olduğunu şıp diye anlardı belki, ama Elizabeth anlamıyor. Daha değil. <span class="t20">v</span></p>

  <p class="p8">İçkiler geliyor ve Elizabeth içkisini, kalçalarının arasında şehvetin bir çöl çiçeği gibi açıvereceğini umarak, ilaç gibi bir yudumda yutuyor. Gri elbiseli adam masanın üzerinden ona doğru uzanıyor, mahrem bir. şey söyler gibi evini satmayı düşündüğünü söylüyor. Karısı aklına yeni bir ev almayı koymuş, daha kuzeyde bir yerde, biraz daha büyükçe bir ev. Belki Elizabeth ilgilenecek birini biliyordur? Satılığa çıkardığı evin bütün elektrik donanımı bakırdanmış, yepyeniymiş. Yer döşemelerini de duvardan duvara yaptırmış. Parasal açıdan bu işin altından kalkabileceğine inanıyormuş. Hem, yeni bir alana da el atmış: Tuhafiye diyor.</p>

  <p class="p8">Elizabeth, “Tuhafiye mi?” diye soruyor. Bedeni plastik yastıklı kanepenin üzerinde bir kum torbası gibi oturuyor; ağır, kuru, cansız.</p>

  <p class="p8">Adam, “Doğum günü partileri için” diyor. “Minyatür helikopterler, düdükler, yumuşak plastikten kurukafalar, canavarlar, oyuncak kol saatleri falan. Böyle şeyler işte.” Sonra Elizabeth’e çocuklarının nasıl olduğunu soruyor.</p>

  <p class="p8">Elizabeth, “Açıkçası, kocamla ben ayrıldık” diye karşılık veriyor. Belki bu haber, evli erkeklerde <i>ayrıldık, boşandık</i> sözcüklerinin uyandırması gereken avlanma dürtüsünü uyandırır. Ne var ki, adamı sinirlendirmekten başka bir işe yaramıyor. Adam görünüşte garsonu arar gibi çevresine göz gezdiriyor. Elizabeth birden farkına varıyor ki, kendisi onunla görünmek istemediği gibi, adam da Elizabeth’le görünmek istemiyor. Yoksa, Elizabeth’in kendisine asıldığını mı sanıyor? Olabilir mi bu? Elizabeth’in onu kullanmak istediğini mi düşünüyor? İnanılmaz. Ama bunu söylemek onu aşağılamak olur şimdi.</p>

  <p class="p8">Elizabeth, acaba onunla dürüstçe konuşmayı mı denesem, diye düşünüyor: <i>Bütün ilgilendiğim, bir gecelik bir duraklama. Mümkünse bir saatlik. Hem benimle konuşmak zorunda da değilsin. Bağlanmak yok, kısıtlanmak yok, sınır yok; kargaşaya ben de yeni bir şey eklemek istemem. Seni yaşamımda istemiyorum, seni aramamın nedeni de bu zaten</i>.</p>

  <p class="p8">Ama adam iki ay önce geçirdiği bir ameliyattan söz etmeye başlıyor. “Bilemezsin, ne kadar acı vericiydi” diyor. Elizabeth, faydasız diye düşünüyor, zararın neresinden dönsen kârdır. Benden geçti artık: Parkta avlayacak erkek aramak, sinemalarda el yordamıyla sevişmek bitti. Elizabeth ustalığını, becerisini unutmuş. Nasıl isteyeceğini unutmuş.</p>

  <p class="p8">Terbiyeli bir sesle, “Sanırım, gitme vaktim geldi” diyor. “İçki için çok teşekkürler. Seni tekrar gördüğüme sevindim.” Uzun hırkasını omuzlarına kaydırıyor, ayağa kalkıyor.</p>

  <p class="p8">Adam üzülmüş görünüyor. “Geceler gebedir” diyor. “Bir içki daha içsen.”</p>

  <p class="p8">Elizabeth reddedince adam da ayağa kalkıyor. “Seni evine kadar götüreceğim nasıl olsa” diyor.</p>

  <p class="p8">Elizabeth duraksıyor, sonra kabul ediyor. Ne diye taksi parası versin? Ilık havanın içinden otoparka doğru yürüyorlar. Adam eliyle Elizabeth’in dirseğini tutuyor; tuhaf, eski moda bir jest. Belki otopark ışıklarının altında birlikte fokstrot da yaparlar, neden olmasın? Genç kadının kasabadaki gecesi!</p>

  <p class="p8">Arabaya binince Elizabeth konuşmak için kendisini zorlamıyor. Ona nerede oturduğunu söylüyor. Adam otel yemeklerinden, özellikle de Thunder Bay’deki otelin yemeğinden yakınmaya başlıyor. Elizabeth onu yarı dikkatli dinliyor, bir şeyler mırıldanıyor. Ölçülü, ağırbaşlı, buz gibi soğuk bir hali var. Buz gibi soğuk. Bazı avutucu yanları da var kuşkusuz bu buluşmanın: Elizabeth bu işin içinden temiz çıktı, hiçbir zarara ziyana uğramadı. Adam onun ilgilenmediğini anlamış olmalı. Konuşmayı kesiyor ve düğmeyi çevirerek telsiz radyoyu açıyor. Önce kesik kesik, çatır çutur sesler duyuluyor. Sonra sessizlik.</p>

  <p class="p8">Derken adam Elizabeth’in sokağına gelmeden hemen önce arabayı çıkmaz bir sokağa sürüyor ve birden stop ediyor. Arabanın farları damalı bir tahtanın, siyah bir okun üzerine vuruyor. Arkada yüksek bir tel çit var. Fabrika gibi bir şey olsa gerek.</p>

  <p class="p8">Elizabeth, “Burası benim oturduğum sokak değil” diyor. Akşamın başlangıcında adamın bu yaptığını hoş bulabilirdi.</p>

  <p class="p8">Adam, “Aptal numarasını bırak” diyor. “Neden burada olduğunu ikimiz de biliyoruz.” Aşağıya uzanıp mikrofonu eline alıyor. “Onları biraz heyecanlandıralım” diyor, “On–dört, on–dört, bana biraz zaman tanı.”</p>

  <p class="p8">Elizabeth güvenlik kemerinin üzerindeki düğmeyi el yordamıyla bulmaya çalışıyor. Ama o kemeri çözene kadar, adam üzerine çullanıyor. Elizabeth’in başı adamın ağzının ağırlığıyla geriye doğru itiliyor. Elizabeth soluk almaya çalışıyor. Adamın dizlerinden biri kalçalarının arasına girmiş, eteğini yukarıya sıyırıyor; kıçı torpido gözüne sıkışmış. Elizabeth’in boğazına soğuk, madeni bir şey bastırıyor. Neden sonra bunun mikrofon olduğunu anlıyor.</p>

  <p class="p8">Adam ileri geri sallanıyor, inliyor. Dirseği pencereyi dövüyor. Elizabeth boğulmamaya çabalıyor. <i>Kalp krizi geçiriyor galiba</i> diye düşünüyor. Gerçekten öyleyse, Elizabeth onun bedeninin altında buraya yapışıp kalacak; ta ki çığlıklarını mikrofondan duyup birileri gelene, onu adamın altından çıkarana kadar.</p>

  <p class="p8">Ne var ki, bir dakikadan az bir süre sonra adamın yüzü gevşiyor, kafası Elizabeth’in boynuna düşüyor. Adam kıpırdamadan yatıyor. Elizabeth, bir delik bulmaya uğraşarak, sol kolunu onun altından kurtarmaya çabalıyor.</p>

  <p class="p8">Adam Elizabeth’in üstünden kalkıyor. “Vay be!” diyor. “Ne mal!”</p>

  <p class="p8">Elizabeth eteğini çekiştirerek dizlerini örtüyor. “Eve yürüyerek gideceğim” diyor. Korkmuyor ama sesinin titrediğini duyuyor. Daha fazlasını beklemekle büyük aptallık etti.</p>

  <p class="p8">Adam, “Hey, sen de şansını denemek istemez miydin?’“ diyor. Eli bir örümcek gibi çabuk çabuk Elizabeth’in kalçasında dolaşıyor. “Bak, bende iş var” diye ekliyor. “Biraz solukları, sonra keyfine bak.” Elizabeth’in şarkı söylemesini bekler gibi, sol elinde mikrofonu tutuyor.</p>

  <p class="p8">Elizabeth, “Çek elini kasığımdan!” diyor. Sanki ciddi görünüşlü bir paketi açmış da içinden çöreklenmiş bir yılan fırlamış gibi hissediyor kendini. Elizabeth oldum olası sevmez eşek şakasını.</p>

  <p class="p8">Adam, kendini çekerek, “Allah kahretsin! Ben sadece dostça davranmaya çalışıyordum” diyor. Mikrofonu sete kancalıyor. “Biraz eğlenmeyi herkes sever.”</p>

  <p class="p8">Radyodaki ses, “Kanaldan çık, Mac” diyor. “Ya işe ya da oturaktan kalk.”</p>

  <p class="p8">Elizabeth yine, “Eve yürüyerek döneceğim” diyor.</p>

  <p class="p8">Adam, “Bunu yapmana izin veremem” diyor. “Burada olmaz.” Ellerini dizlerinin üzerine koymuş, oturuyor; başı öne eğik. Direksiyona bakıyor. “Torpido gözünde biraz içki var” diyor. “Yaşamaca bak biraz. Bir içki iç. İkimiz de içelim.” Sesi neşesiz.</p>

  <p class="p8">Elizabeth, terbiyesini takınmaya çalışarak, “Hayır, teşekkür ederim. Gerçekten” diyor. Güvenlik kemerini çözüyor. Bu kez adam onu durdurmak için hiçbir şey yapmıyor. Üzerinden üzgünlük akıyor. Elizabeth onun üzgün biri olduğunu şimdi anlıyor. Kendisi çıkıp gidince, adam olasılıkla ağlayacak. Tuhaf, ürkek bir biçimde kendince onu memnun etmek istedi. Elizabeth memnun olmadıysa, kabahat kimin peki?</p>

  <p class="p8">Dışarıda ağaçlar, rüzgar, sonra evler var. Elizabeth sokak adlarına baka baka, ilk yol kavşağına doğru yürüyor. Ardında arabanın motorunun çalıştığını duyuyor, ama adam dönmüyor, Elizabeth’in önünden geçip gitmiyor. Kim gülüyor öyle? Elizabeth’in boğazına bir şey tıkanıyor. Kimse gülmüyor aslında.</p>

  <p class="p8"> </p>

</body></html>