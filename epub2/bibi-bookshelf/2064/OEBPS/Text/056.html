<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>3 Eylül 1977, Cumartesi</i></p>

  <p class="p8"> </p>

  <p class="p8">ELIZABETH</p>

  <p class="p8">Elizabeth ayaklarını altına almış, oturuyor. Çiçekli etekliği (yeni, mor tonlarda, keyifsiz bir gününde bir güdüyle alınıvermiş) çevresine yayılmış. Bu oturuşun teklifsiz bir hava yaratacağını düşünüyor. Dingin görünmek istiyor; dingin, serinkanlı, huzurlu. Müzede Doğu ülkeleri koleksiyonundaki en sevdiği taş Buda gibi. Böyle olmak ona avantaj sağlayacak.</p>

  <p class="p8">Yalnız dingin görünmekle kalmak da istemiyor, gerçekten dingin olmak istiyor. Kimi vakit bunu başardığını, kimi vakitse bunun devinimsizlikten başka bir şey olmadığını düşünüyor. O heykel bir Buda mı, yoksa bir taş külçesi mi? Örneğin: Şu an için erkekleri: ilgi duymuyor. Hâlâ ilgi duymaya çalışıyor, metro istasyonunda yabancıları inceliyor, müzede çalışanların birçoğunu egzotik pozlarda hayal ediyor, ama hiçbir şey kıpırdamıyor içinde. Akşam yemeği davetlerini kabul etmekten vazgeçti bir süredir. Salt tıkınmak için o denli sıkılmayı göze almak istemiyor artık. Eğer cam ille de ölmüş kazların öğütülmüş ciğerlerini, evcil ya da yabanıl yolunmuş kuş leşlerini, genç danaların pankreaslarını yemek istiyorsa, gidip kendisi de satın alabilir bunları.</p>

  <p class="p8">Eskiden hiç canı sıkılmazdı. Bir sonraki hamlenin ne olacağını düşünür, sonra da olayları ustaca yönetmeye çalışırdı. Şimdiyse hamleleri biliyor ve herkesin onun istediğine inandığı çiğ dalkavuklukları sağlamak için kendisini zahmete sokmak istemiyor. Tango yapmak için iki kişi gerek ve kimse vals yapmıyor artık. Courtyard Cafe’de diz sıkıştırma, bir parodi yerine, hiç konuşmayan kaba saba birini, deriden bir gölgeyi, karanlık, dar bir sokakta sorulan dolaysız, açık bir soruyu yeğliyor; yanıtı yalnızca evet ya da hayır olacak bir soruyu.</p>

  <p class="p8">(Tıpkı Chris gibi. Evet ya da hayır. Elizabeth ona önce evet dedi, sonra, uzun zaman sonra da hayır. Chris’i yıkan aradaki o duraklama oldu. Boşanma işlemleri sırasında Chris’ten söz edilmemesini istemesinin gerçek nedeninin yasalarla hiç ilgisi yok; Nate’le, hatta çocuklarla hile ilgisi yok. Elizaheth Chris’in bu işe karıştırılmamasını istiyor. Chris’in adının o törensel hava içinde söylenmesi, onun tanık locasında yeniden cisimleşmesine yol açabilir; solgun, suçlar gibi, ya da –daha kötüsü– paramparça olmuş durumda… Kafası pişmiş kelle gibi sırıtarak Elizaheth’i seyrederken, bedeni hâlâ can çekişerek kasılırken… Elizaheth onun güvenli bir biçimde gömülmesini sağladı, yeniden dirilmesini istemiyor.)</p>

  <p class="p8">Tabağındaki dokunulmamış bisküviyi kemirerek, barışçıl düşüncelere dalıp olayları oluruna bırakarak, bu sessiz odada rahatsız edilmeden oturmak istiyor. Bu da o kadar kolay değil. Elizabeth, uzun deneyimleri sonucunda, olaylara yardım etmek gerektiğini biliyor. Ayrıca, hiçbir çaba harcamadan böyle oturması da bacaklarındaki dolaşıma engel oluyor. Yine de duruşunu değiştirmek, yerinden kıpırdamak istemiyor. Kıpırdarsa, Nate kendisinin de kıpırdayabileceği fikrine kapılabilir, cam istediği anda ayağa kalkıp dışarı çıkmakta özgür olduğunu sanabilir. Elizabeth o özgürlüğün, o kaçışın her zaman var olduğunu biliyor; ondan daha iyi kim bilebilir ki? O yönde ya da bu yönde. Nate ise, tersine, hiçbir zaman keşfedemedi bunu.</p>

  <p class="p8"> </p>

  <p class="p8">Parayla ilgili konular konuşmaya başladılar; listenin ayrıntılarını tartışıyorlar şimdi. Elizabeth madde madde, sayfanın sonuna kadar neyin ne olduğunu ona açıklıyor. Bu işi en son ana kadar erteledi: Öyle ki Nate Elizabeth’in kartlarının masada açık durduğunu iyice görebilsin. Evet, Elizabeth’in aslarını görebilsin. Eğer Nate hızlı bir boşanma istiyorsa, koşulları Elizabeth dikte edecek. Yok, eğer üç yıl beklemek istiyorsa, bu da Elizabeth’e manevra yapması için zaman sağlayacak. Ayrıca, ne zaman isterse fikrini değiştirip boşanmak istemediğini de söyleyebilir, ki bu da Nate’in beş yıl daha beklemesiyle sonuçlanır. Nate’in kavraması gereken en önemli nokta şu: Onun ne karar verdiği Elizabeth’e vız gelir. Bir bakıma, gerçekten de vız geliyor. Hemen bir başkasıyla evlenmek niyetinde olmadığına göre, Elizabeth’in acele etmesi için, hiçbir neden yok.</p>

  <p class="p8">Nate Elizabeth’in bildiği bir şey söylüyor, çok param yok diyor. Çok değil, hemen hiç parası yokmuş ama, elinden gelen her şeyi yapacakmış. Elizabeth, “Bu beni hiç ilgilendirmez” diye karşılık veriyor. “İster bir milyon doların olsun, ister on doların, fark etmez. Çocuklar yine yemeye, üstlerine başlarına bir şeyler giymeye, dişçiye gitmeye, oyuncaklarıyla oynamaya devam edecekler. Harçlığa, özel ders almaya ihtiyaçları olacak. Janet dans dersi almak istiyor, Nancy de bir yıldır paten kayıyor. Bütün bunlardan neden vazgeçmeleri gerek, anlamıyorum.</p>

  <p class="p8">“Kuşkusuz, kendi aylığımla onların bütün ihtiyaçlarını karşılayabilirim” diye devam ediyor. “İstesem yapabilirim bunu elbet. Birkaç kısıntı yapmamız gerekir, o kadar.” İçinden, <i>Kediyi de Hayvanları Koruma Derneği’ne göndermemiz gerekebilir</i> demek geliyorsa da, bunun fazla ileri gitmek olacağını düşünerek vazgeçiyor. Çünkü, kızlara söz vermesine karşın, daha kedi almadı eve. Hem kediyi almış olsa bile, sonradan satarsa, çocuklar onu asla bağışlamazlardı. Nate olsun, olmasın. Elizabeth yine de zamanı gelince faturayı ona gönderecek. “Elinden geldiğince evin giderlerine katılman konusunda anlaşmıştık sanıyordum. Çocuklar ikimizin de kendilerini sevdiğimizi bilmeliler.”</p>

  <p class="p8">Nate öfkeleniyor. “Yani sen, lanet olası param yok diye, benim çocuklarımı sevmediğimi mi düşünüyorsun gerçekten?” diyor. “Bu pek kaba kaçtı.”</p>

  <p class="p8">Elizabeth, yumuşak bir sesle, “Söylediklerini çocuklar duyacak” diyor. “Olabilir, belki kabayım ben. Ama bence birini gerçekten seviyorsan, belli özveriler yapmaya da hazır olmalısın. Ben buna inanıyorum.” Özveriler. Bu söz doğrudan doğruya Muriel Teyze’nin öğretisinden fırlama. Elizabeth bacaklarının yerini değiştiriyor. Muriel Teyze’nin sözlerinin kendi ağzından çıktığını duymak hoşuna gitmiyor; bunların doğruluğuna inansa bile. Kuşkusuz, bu sözleri Muriel Teyze söyleseydi, <i>sevme</i> sözcüğünü ağzına bile almazdı. O da başka.</p>

  <p class="p8">Elizabeth bu cümlenin belirsiz, iki anlamlı olduğunu fark ediyor: Çocukları ya da kendisini kastetmiş olabilirdi. Nate’in kendisini sevmesini, onun için özveriler yapmasını mı istiyor yoksa? Olasılıkla öyle. Bir zamanlar gönlünden koparak, seve seve vergisini ödeyenden şimdi vergi ödemesini istemek zor. Elizabeth bir yatakta yatıyor, kendi yatağı sayılmaz bu aslında. Nate ellerini bedeninde dolaştırarak onu okşuyor; omuzlarını, memelerini, belini, çocukların doğumlarından sonra karnında kalan doğum çatlaklarını. Elizabeth’in bedenindeki herhangi bir değişikliği, bozukluğu, kalçalarını ellemeyi seviyor. Tekrar tekrar okşuyor. Nate her zaman düşünceli, saygılıdır. Elizabeth’i bekliyor. Elizabeth’in istediği bu mu yani? O zamanlar bütün düşünebildiği şuydu: Devam edelim buna.</p>

  <p class="p8">Nate’i sevip sevmediğini anımsamaya çalışıyor ve sonunda yetersiz bir biçimde de olsa sevmiş olduğuna karar veriyor. Nate iyi bir adamdı. Elizabeth de iyilik nedir bilir. Düğün günü neler hissettiğini anımsıyor: Güvenlik, ferahlama. En sonunda tehlikede olmaktan kurtulmuştu. Evinin kadını olacaktı, evini bir yuva haline getirecekti. O zaman bile bu ona olmayacak bir şey gibi görünmüştü ya. Bildik aşınmadan, sürtüşmeden, hücrelerin ölümünden başka ne olmuştu? Elizabeth gerçi evi yuva haline getirmeyi başarmıştı ama kendisi buna pek inanamamıştı. İstediği yalnız güvenlikte olmak değildi. Elizabeth evlendiği zaman, Muriel Teyze, “<i>Gecekonduculuk</i> oynayacaksın demek?” demişti. Ama yanlıştı bu. Gecekondu mahallelerinde gezinmek tehlikeliydi kuşkusuz, ancak Nate hiç de bu değildi; ya da bildiğimiz biçimde değildi.</p>

  <p class="p8">Son günlerde Muriel Teyze’den hiç ses seda yok. Elizabeth bir daha ondan haber almayacağını umuyor. Gerçekte bu onun kendisini zafer kazanmış gibi hissetmesini sağlamalıydı. <i>Mutlu ve anlı şanlı</i>. Muriel Teyze ya onunla bütün ilişkisini kesmeye karar vermiş olmalı, ya da aralarında geçen o akla hayale sığmaz sahne –beyaz kadife şapkanın kıl payı kurtuluşu– hiç olmamış gibi davranacak. Olasılıkla Elizabeth, her zaman olduğu gibi, Aralık ayında ondan bir telefon alacak ve Yeni Yıl ziyaretinin günü kararlaştırılacak. Elizabeth oraya bir daha gideceğini düşünemiyor hile. Öte yandan, gitmemeyi de düşünemiyor. Bir kez daha her yanı cilalı yüzeylerle kuşatılmış durumda, o kaygan pembe kanepede oturacak… Sonra, o çeyrek kuyruklu piyano, o gümüş tepsi, çakıl taşı rengi gözlerini ona dikmiş olan Muriel Teyze… Ve geçmiş Elizabeth’in çevresini dipsiz bir uçurum gibi saracak; ürkütücü yankılarla dolu bir mağara gibi.</p>

  <p class="p8">Hâlâ öfkeli olan Nate, “Tam olarak benden ne gibi özveriler istiyorsun?” diye soruyor. Yani <i>taştan kan çıkaramazsın</i> demek istiyor.</p>

  <p class="p8">Elizabeth, “Nate” diyor. “Bunun senin için ne kadar zor olduğunu biliyorum. İnan bana, benim için de çok zor. Ama bu konuda olabildiğimiz kadar serinkanlı olmaya çalışalım diyorum.” Sonra, “Niyetim sana eziyet etmek değil” diye ekliyor. “Buna inanmalısın.” ‘</p>

  <p class="p8">Bu az çok doğru. Elizabeth gerçekten de Nate’e eziyet etmek istemiyor: Eziyet bir yan ürün. O sâdece yenmek, galip gelmek istiyor. Nate’e bakarken, onun biraz yatışıp kendisini sandalyesine bırakışını seyrederken, kazanacağını biliyor. İstemese de kazanacak, buna kendisi bile engel olamaz. Evet, o kazanacak. Elizabeth bunun kendisini daha iyi hissetmesini sağlayacağını umuyor.</p>

  <p class="p8"> </p>

</body></html>