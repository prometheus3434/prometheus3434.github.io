<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>23 Aralık 1976, Perşembe</i></p>

  <p class="p8"> </p>

  <p class="p8">ELIZABETH</p>

  <p class="p8">Evet, biliyorum, korkunç bir şok geçirdim. Farkındayım bunun, içimdeki dalgalanmayı hâlâ duyabiliyorum. Bana yöneltilmiş gibi görünse de, gerçekte beni hedef almayan bir davranıştı bu, biliyorum. Çocukluktan kalma izler bunlar, ama Chris’i çocukluğunda böylesine etkileyen herhangi bir şey oldu mu, bilmiyorum. Chris kötü bir çocukluk geçirmiş, ama kim geçirmemiş ki? Ayrıca, tepkilerimin bu koşullar altında normal sayılabileceğinin farkındayım. Chris’in niyetinin bana kendimi suçlu hissettirmek olduğunu ve aslında suçlu olmadığımı da biliyorum. Yani onun ölümü yüzünden, demek istiyorum. Kendimi suçlu hissediyor muyum, hissetmiyor muyum, bundan da tam emin değilim. Zaman zaman öfke duyuyorum, bunun dışında kendimi yoksun bırakılmış, bomboş kalmış hissediyorum. Sanki sürekli enerji çekiliyor içimden, sanki elektrik sızdırıyorum. Sorumlu olmadığımı biliyorum. Biliyorum, yapabileceğim fazla bir şey yoktu. Chris kendini öldüreceğine beni, Nate’i, hatta çocukları öldürebilirdi, bunu da biliyorum. Bunu daha o zamandan biliyordum ve… Yok, hayır, polise ya da akıl sağlığı uzmanlarına telefon etmedim. Etseydim de, inanmazlardı bana. Bütün bunları biliyorum.</p>

  <p class="p8">Yaşamaya devam etmem gerektiğini, başka türlü bir şey yapmaya niyetim olmadığını biliyorum. Bu konuda kaygılanmanız gereksiz. Eğer bir bıçak alıp bileklerimi kesmek ya da Bloor Sokağı’ndaki sıra kemerli köprüden kendimi atmak isteseydim, şimdiye dek çoktan yapardım. Tam anlamıyla bir eş sayılmasam bile, bir anneyim ben ve anneliği ciddiye alıyorum. Ardımdan çocuklarıma asla böyle bir hayal bırakmak istemem.</p>

  <p class="p8">Hayır, annemden, babamdan, Muriel Teyze’mden ya da kız kardeşimden söz etmek istemiyorum. Onlar hakkında pek çok şey bilsem bile. O bildik sarı tuğla yolda çoktan yürüdüm ve Oz Büyücüsü diye bir şey olmadığını öğrendim. Evet, bütün öğrendiğim bu oldu. Annem, babam, teyzem, kız kardeşim yok olup gitmediler, Chris de yok olup gitmeyecek.</p>

  <p class="p8">Yetişkin biriyim ve yalnızca geçmişimin bir toplamı olduğumu düşünmüyorum. Seçeneklerim var, istediğim yolu seçerim, sonuçlarına da katlanırım; her ne kadar bu sonuçlar her zaman önceden düşündüğüm sonuçlar olmasa da. Onları sevmek zorundayım demek değil bu.</p>

  <p class="p8">Hayır, teşekkür ederim. İlaç milaç istemiyorum. Ruh halimin değişmesini istemiyorum. Bu ruh halini size ayrıntılarıyla tanımlayabilirim ama bunun size de bana da bir yararı olacağını sanmam.</p>

  <p class="p8"> </p>

  <p class="p8">Elizabeth Ossington metro istasyonundaki kurşuni sırada oturuyor. Siyah deri eldivenlerinin içindeki ellerini kucağında kenetlemiş, çizmeli ayaklarını düzgün bir biçimde önünde birleştirmiş. Sesinin biraz kavgacı öldüğünün farkındaysa da, nedenini kendisi de tam olarak bilmiyor. O sabah ofisinde otururken bu konuşmaya ilk girdiğinde tamamen sakindi, serinkanlıydı. Nate’in büyük bir incelikle görmesine karar verdiği psikiyatristin kendisine söyleyebileceği, verebileceği hiçbir şey olmadığı sonucuna varınca, telefon edip randevuyu iptal ettirmişti.</p>

  <p class="p8">Böylece kazandığı zamanı eve erken dönmek için kullanacak. Noel armağanlarını paketleyecek, çocuklar okuldan dönmeden yatağın altına saklayacak. Daha şimdiden kağıdın hışırtısına, kurdelelerin parlaklığına katlanamayacağını biliyor; o mavi, kırmızı, beyaz yıldızlar gözlerini yakıyor; hiç hava yok sanki. Katlanamadığı şey umut, düzmece umut vaadi. Noel’de her şey daha kötü, hep öyleydi zaten. Ama ne yapıp edip işin içinden çıkacak o. Başka konularda olmasa bile bu konuda Nate’e güvenebileceğini biliyor.</p>

  <p class="p8">Belki de Nate’le ikisi belli bir hedefe doğru ilerliyorlar: Dostluk, yoldaşlık. İnce bir kol uzanıyor, öteki üzerine yaslanıyor, iki yaşlı insan dikkatle ön sundurmada yürüyorlar, birbirlerine tutunaraktan buzlu basamakları birer birer iniyorlar. Elizabeth Nate’in mide ilaçlarını almasına göz kulak olacak, fazla içki içmemesine dikkat edecek. Nate de ondan işitme aygıtını açmasını isteyecek ve ona günlük gazetelerden eğlenceli haberler okuyacak. Askeri hükümet darbeleri, kıyımlar, bunun gibi şeyler. Hafta arasında geceleri televizyonda Amerikan dizilerini izleyecekler. Fotoğraf albümleri olacak. Çocuklar kendi çocuklarıyla birlikte pazar günleri onları görmeye geldiğinde, bu albümleri ortaya çıkarıp hep birlikte mutluluk içinde fotoğraflara bakacaklar. Elizabeth eski fotoğrafların arasında bugün çekilmiş fotoğrafını görecek: Tam şurada, Ossington metro istasyonunda, dökme cam pencerelerdeki toz ve yağ tabakasından süzülen loş ışığın altında oturup kuzeye giden otobüsü beklerken. Elizabeth bir kez daha benliğindeki o derin boşluğun açıldığını duyacak. Sonra hep birlikte öğle yemeği yiyecekler. Kızarmış ekmekle üzerine rendelenmiş yumurta serpiştirilmiş kremalı som balığı. Sınırlı bütçelerine uygun bir yemek. Nate torunlarıyla oynayacak, Elizabeth de her zamanki gibi Chris’in soluğunu ensesinde duyarak, küçük mutfakta bulaşıkları yıkayacak.</p>

  <p class="p8">Küçük bir apartman katında, sevgili kâseleri ve birkaç bitkisiyle, yalnız olduğunu düşünmek daha doğru olacak galiba. Ama yok, yok, bu daha da kötü olurdu. Nate yanındayken hiç değilse hareket vardı. Donmak üzere olanlara, aşırı ilaç alanlara, şok geçirenlere de hareket edin derler ya. Harekete geçirilmek istiyorum. Hareket ettirin beni.</p>

  <p class="p8">Bir gece önce Elizabeth, elinde bir çift erkek çorabıyla, Nate’in odasının kapısını vurmuştu. Çorapları oturma odasında bulmuştu. Nate olasılıkla ıslak oldukları için onları orada bırakmıştı. Nate kapıyı açtığında sırtında gömlek yoktu. İki yılı aşkın süredir onun kendisine dokunmasını istemeyen, onun o upuzun, kılsız bedenini biraz itici bulan, Chris’in kalın, kıllı, bol damarlı etini yeğleyen, şu anda karşısında duran bedenle karşılaşmamak için zamanı ve mekanı kim bilir kaç kez ayarlayan, onu kendisinden uzaklaştırıp belirgin sınırları olan bir bölgeye kapatmış olan Elizabeth, şimdi Nate’in kendisine sarılmasını, onu kemiklerine bastırmasını, sıkmasını, avutmasını, sallamasını istiyor. Şöyle demek istiyor ona: Kurtarılabilecek bir şey kaldı mı dersin? Bu yıkıntıda hâlâ kurtarılacak bir şey var mı? Ama böyle bir şey söylese, Nate bir adım gerilerdi kuşkusuz, Elizabeth de her zamanki gibi bezgin, suskun, elinde çoraplarla kalakalırdı.</p>

  <p class="p8">Bir zamanlar Nate’in evde olup olmadığını hemen anlardı, onun sesini duysa da duymasa da. Artık beceremiyor bunu. Zaten Nate de eskisi kadar çok kalmıyor evde. Evde oldu mu da, binlerce ışık yılı önce devinen bir yıldızdan –bir aldanıştan, bir hayalden– gelen ışık gibi varlığı. Artık Elizabeth’e fincan fincan çay da getirmiyor. Öyleyken, birbirlerine hâlâ Noel armağanları veriyorlar. Bu töreyi bozarlarsa, çocuklar çok tedirgin olur. En sonunda Nate’e bu yıl için bir armağan alabildi: Gümüş bir sigara tabakası. Elizabeth Nate’in sökük kazağının altındaki yıpranmış cepten gümüş tabakanın çıkışını düşünmekten kendini alamıyor. Ne çelişki! Bir zamanlar Nate ona bir sürü gecelik armağan etmişti. Hepsi de Elizabeth’in beden ölçüsünden bir numara büyüktü, anlaşılan Elizabeth’in memelerini gerçekte olduklarından daha büyük sanıyordu. Şimdiyse sıra kitaplarda. Elizabeth’i ilgilendireceğinden emin olduğu yansız konularda kitaplar almış ona: Antikalar, sıkıştırılmış cam, yorganlar, vb.</p>

  <p class="p8"> </p>

  <p class="p8">“Noel’e hazır mısınız?”</p>

  <p class="p8">Elizabeth’in yanında bir adam oturuyor. Epeydir orada oturuyor olmalı. Elizabeth onu sola doğra esmerimsi bir leke olarak görüyor. Adam bacak bacak üstüne atıyor, sonra bacak değiştiriyor. Bir bahçe çitindeki hışırtıları andıran kımıltılar duyuluyor; sinsi, sinsi, adeta yok gibi. Elizabeth göz ucuyla ona bakmak için başını hafifçe o yana çeviriyor. Adam kahverengi bir palto giymiş, biraz küçük geliyor kendisine –kol altları sıkıyor olmalı– başına da kahverengi bir şapka takmış. Gözleri Elizabeth’e parlak parlak bakıyor, onlar da kahverengi, kuru üzüm gibi küçücük gözler. Kucağındaki kalın bavulun üzerinde duran eldivensiz ellerinde, parmakların oynak yerlerinde kara kıllar var.</p>

  <p class="p8">Elizabeth gülümsüyor. Çok uzun zaman önce cana yakın bir biçimde, kolayca, hiç çaba harcamadan gülümsemeyi öğretmişlerdi ona. “Pek hazır sayılmam” diyor. “Kimse tam hazır olmaz zaten Noel’e, öyle değil mi?”</p>

  <p class="p8">Adam dirseğini yaklaştırarak biraz daha sokuluyor, butları oturduğu bank boyunca yavaşça hareket ediyor. Elizabeth kalçasında hafif bir basınç hissediyor.</p>

  <p class="p8">Adam, “Birini bekliyorsunuz galiba?” diyor.</p>

  <p class="p8">Elizabeth, “Hayır, kimseyi beklemiyorum” diye karşılık veriyor. “Otobüsü bekliyorum yalnızca.”</p>

  <p class="p8">Adam, “Sanırım, komşuyuz” diyor. “Eminim, sizi gördüm sokakta.”</p>

  <p class="p8">Elizabeth, “Pek sanmam” diyor.</p>

  <p class="p8">“Eminim, gördüm sizi.” Sonra sesini alçaltarak, “Sizin gibi bir kadını bir gördüm mü bir daha unutmam” diye ekliyor.</p>

  <p class="p8">Elizabeth kalçasındaki basınçtan kurtulmak için biraz öteye kayıyor. Öbür kalçası şimdi bankın koluna dayandı. İstediği an ayağa kalkabilir elbet. Ama adam hemen arsa fiyatlarından söz açıyor. Bu zararsız bir konu, üstelik Elizabeth bir şeyler de biliyor bu konuda. Görünüşe bakılırsa, ‘ikisi de aynı dönemde satın almışlar evlerini, ikisi de evi yenileme işkencesini yaşamışlar. Bir farkla: Adam kendi oturma odasının zeminini mantarlı muşambayla kaplatmış. Elizabeth asla yapmazdı bunu. Adam evini yapan müteahhitle ilgili bir şeyler anlatıyor. Müteahhidin yalancının biri olduğunu, oltadan kaybolup gittiğini söylüyor, elektrik donatımının yetersizliğinden dem vuruyor. Elizabeth rahatlıyor, gevşiyor, bankta arkasına yaslanıyor. Adam yeterince sıradan biri; böyle pratik, bir şeyler başarmış biriyle konuşmak büyük rahatlık. Basit, yalın yeterlilik. Ayakları yere basıyor. <i>Yüzeysel tabakaların altındaki asıl kaya Temel ilkeler</i>.</p>

  <p class="p8">Adamın çocukları varmış, üç tane. Karısı da varmış. Yerel okuldan söz ediyorlar. Adam okumayı sevdiğini söylüyor, ama yalnız bilimkurgu olmayan kitapları okurmuş. Tarih kitapları, ünlü cinayetler, dünya savaşları falan. Elizabeth’e Québec seçimleri hakkında ne düşündüğünü soruyor. “Hiçbir zaman işin içinden çıkamayacaklar” diyor. “Çok borç var.”</p>

  <p class="p8">Elizabeth, ’‘Haklı olabilirsiniz” diye karşılık veriyor.</p>

  <p class="p8">Adam birden, damdan düşercesine, “Bir gün birlikte bir. içki içsek” diyor.</p>

  <p class="p8">Elizabeth oturduğu yerde doğruluyor. “Sanmam…”</p>

  <p class="p8">Adam, gözleri parlayarak, “Pişman olmazsınız” diye atılıyor. Sır verecekmiş gibi Elizabeth’e sokularak yaslanıyor. Soluğu tatlı tatlı konyak kokuyor. “Biliyorum” diyor. “Ne istediğinizi biliyorum. Belki benden ummazsınız ama, ne istediğinizi biliyorum.”</p>

  <p class="p8">Elizabeth, “Şu anda hiçbir şey istemiyorum” diyor. Der demez de bunun yalan olduğunu fark ediyor. Bir şey istemeyi istiyor.</p>

  <p class="p8">Adam, “Pekâlâ” diyor. “Fikrinizi değiştirirseniz, haber verin bana.” Elizabeth’e küçük bir kart uzatıyor. Elizabeth hiç bakmadan kartı eldivenli elinde tutuyor. Adam, “Büromun telefonu” diyor.</p>

  <p class="p8">Elizabeth işi şakaya vurarak gülüyor. “Tamam, arayacağım” diyor. Konyağın tadını kendi ağzında duyuyor. Karta bakıyor. Bir ad var, iki de telefon numarası, başka bir şey yok.</p>

  <p class="p8">Elizabeth işle ilgili konulara, nesnel dünyaya dört elle sarılmaya çalışarak, “Ne iş yapıyorsunuz?” diye soruyor.</p>

  <p class="p8">Adam, “işte” diyerek bavulunun tokalarını açmaya başlıyor. “İstediğinizi seçin. Kendinize bir armağan alın.” Bavulun kapağını açıyor. Bavul tıklım tıklım kadın bikinisiyle dolu. Kırmızı, siyah, beyaz, pembe, mor. bikiniler; kenarı dantelli, incecik, saydam, işlemeli… Kimisinin de –görüyorsunuz yapış araları çift kat.</p>

  <p class="p8">Adam, üzgün bir sesle, “Çok seyahat ederim” diyor. “Havaalanları falan. Çok müşteri bulunur havaalanlarında.” Bavuldan siyah bir bikini çıkarıp gösteriyor. Bikinin üstünde altıgen biçimi kırmızı satenden bir parça var, üstünde STOP yazıyor. Adam, “Bu çok tutulan bir model” diyor. Sesi şimdi bir satıcının kurnaz baritonuna dönüştü. Parmağını bikininin çift katlı apış arasından içeri sokuyor, oynatıyor.</p>

  <p class="p8">Elizabeth ayağa kalkıyor, “Otobüsüm geldi” diyor. Adamın siyah naylonun içindeki eli, bir kadının içi boş kasığına bürünmüş bir kuklayı andırıyor ve Elizabeth birden heyecanlanıyor. En sonunda. Yalnızca bir saniye için. Adam ansızın soluklaşıyor, sönüyor, yassılaşıyor, grileşiyor.</p>

  <p class="p8">Elizabeth, “Konuşma için teşekkürler” diyor. Adama bir şey için teşekkür etmesi gerektiğini hissediyor.</p>

  <p class="p8">Adam elini bikininin içinden çekiyor, üzgün gözlerle Elizabeth’e bakıyor. “Zorunlu olmasam bunu yapar mıydım sanıyorsunuz?” diyor.</p>

  <p class="p8"> </p>

</body></html>