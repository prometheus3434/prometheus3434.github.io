<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>12 Kasım 1976, Cuma</i></p>

  <p class="p8"> </p>

  <p class="p8">ELIZABETH</p>

  <p class="p8">Elizabeth balık-kurşunisi bir gökyüzünün uzantısı olan soğuk, kurşuni havada, sokağın kuzey yanı boyunca batıya doğru yürüyor. Mağazaların vitrinlerine bakmıyor, kendisinin şu anda neye benzediğini biliyor, başka türlü görünmek gibi fantezilere de kalkışmıyor. Nasıl göründüğünü de, başkalarının kendisini ya da kendilerini nasıl gördüklerini de bilmeye ihtiyacı yok. Şeftali sarısı, elma sosu pembesi, böğürtlen, erik, toynaklar, kuş tüyleri, dudaklar, pençeler… Bütün bunlara ihtiyacı yok. Sırtında siyah bir manto var. Kaskatı duruyor, öbür renklerin çevresinde fırıl fırıl döndüğü koyu karanlık nokta, yoğun çekirdek o. Gözleri dimdik karşıya bakıyor, omuzları bir hizada, adımları kararlı, düzgün. Asker gibi yürüyor.</p>

  <p class="p8">Kendisine doğru gelen göğüslerin, klapaların bazılarının üzerinde hâlâ o anımsatıcı şeyler var: Göğüsteki kara keçe delikten dışarı fırlayan kırmızı kumaştan gelincikler, ortalarından toplu iğneyle tutturulmuş. Şehitleri Anma Günü bugün. Yüreğin içinde küçük bir toplu iğne. Akıl hastaları için şu sattıkları da ne? Umut Tohumları. Okuldayken birisi İncirden bir bölüm okurken sessiz dururlar, sonra da hep birlikte ilahi okurlardı. Başlar aşağı eğilmiş, ağırbaşlı görünmeye zorlanarak. Neden böyle yapmaları gerektiğini hiç bilmezlerdi. Ta uzakta, yoksa radyoda mıydı, silahlar vardı.</p>
<br/>
  <p class="p3">Biz ölenlere bağlılığınız kalmazsa<br/>
  Uyumayacağız, gelincikler bitse bile<br/>
  Flander kırlarında.</p>
<br/>
  <p class="p8">Bir Kanadalı yazmıştı bu şiiri. <i>Biz Ölüleriz</i>. Hastalıklı bir ulus. Okulda, ezberlemek hâlâ modayken, bu şiiri ezberlemek zorundaydılar. Bir kez yüksek sesle şiiri okuması için onu seçmişlerdi. Elizabeth ezberlemekte ustaydı. Buna şiirden anlamak derlerdi o zamanlar. Gerçekten de okuldan ayrılmadan önce şiirden anlardı.</p>

  <p class="p8">Elizabeth kumaştan yapılmış bir gelincik satın aldı ama yakasına takmadı. Gelincik şimdi cebinde, başparmağı toplu iğnenin üzerinde duruyor.</p>

  <p class="p8">Elizabeth bu yürüyüşün, kentin bu kesimindeki herhangi bir yürüyüşün kendisini alabildiğine heyecanlandırdığı günleri anımsayabiliyor. Eski vitrinlerin, yalnızca güvenlik sunan eski vaatlerin yerini yalnızca cinselliği çağrıştıran, cinsellik vaat eden şu vitrinler aldı şimdi. Tüvitler. Ne zaman oldu bu, ne zaman tehlikeli olmaya başladı her şey? Son on yıl içinde sağlam yünlü takımlar, Özgürlük eşarpları yok oldu, yerlerini egzotik nesnelere bıraktılar. Hindistan’dan gelme uzun etekli elbiseler, saten çamaşırlar, oltanın ucundaki balık gibi memelerin arasında salman tılsımlı kolyeler. Buradan ısırın. Sonra, mobilyalar, <i>milieu</i>, aksesuarlar. Renkli gölgelikleri olan lambalar, tütsüler. Bütün dükkânlar kendilerini sabunlara, kalın banyo havlularına adamışlar sanki. Mumlar, losyonlar, kokular. Ayartıcı, baştan çıkarıcı nesneler. Elizabeth de baştan çıkmıştı. Bir zamanlar bu sokaklarda yürümek bile cildinin alev alev yanmasına yeterdi. Hiçbir şey, hiç para istemeden kendilerini sunan vitrinler. Tek sözcük yeterliydi: Evet.</p>

  <p class="p8">Satılan mallar yine aynı mallar, yalnız fiyatlar fırlamış. Bir de, daha çok dükkân var şimdi. Ama o okşayıcı güzelim koku yok olmuş. Bu günlerde her şey ticaret eşyası. Parasını ödüyorsunuz, alıyorsunuz, ama gördüğünüzden daha fazlasını alamıyorsunuz. Bir lamba, bir şişe. Eğer Elizabeth’in seçeneği olsaydı, ötekini, eskiyi seçerdi, kuşkusuz. Ne var ki, şimdi içinden küçük, boğuk bir ses, “Yalancı” diyor ve bütün seçenekleri yok ediyor.</p>

  <p class="p8">Elizabeth bir gazete bayiinin önünde duruyor, kare biçimi cam pencereden içeriyi görmek için eğiliyor. Bir gazete almalı, bekleme odasında okuyacak bir şeyi olmalı. Dikkatini üzerinde toplayabileceği bir şey olmadan orada öyle kalakalmak istemiyor. Öyle yerlerde bulunan türden dergilere katlanacak durumda değil şu anda. Rengarenk dergiler. Her şeyin rengi gerçek yaşamdakinden daha parlak. Sağlık, annelik, saçınızı mayonezle yıkamak hakkında yazılar. Oysa Elizabeth’in siyah beyaz bir şeye gereksinimi var şimdi. Onuncu kat balkonlarından aşağıya düşen bedenler, patlamalar gibi. Gerçek yaşam. Ne var ki, canı gazete okumak da istemiyor. Gazeteler şimdi üç gün sonra yapılacak Québec seçimleriyle dolu. Elizabeth bu seçimlere zerre kadar ilgi duymuyor. Futbol maçları gibi, seçimler de umurunda değil artık. Bunların ikisi de erkekler arası yarışmalar. Elizabeth bu yarışlarda olsa olsa bir amigo olabilir ancak. Gazetelerin ön sayfalarında karşı karşıya duran adaylar, sessiz ama sözsüz olmayan meydan okuyuşlar homurdanıyorlar birbirlerine. Kimin kazanacağı Elizabeth’in umurunda değil, ama Nate’in umurunda. Chris de umursardı herhalde. Elizabeth’e yönelik o sessiz suçlama hep vardı; sanki Elizabeth’in kim olduğu, nasıl konuştuğu, Chris’in kolunun burkulmasına, zorlanmasına neden oluyordu. Herkes buna dil sorunu diyordu.</p>

  <p class="p8"> </p>

  <p class="p8">Kulaklarımda bir bozukluk var. Galiba sağır oluyorum. Zaman zaman –ama her zaman değil- tiz bir ses duyuyorum; uğultu, çınlama gibi bir şey. Başkalarının bana söylediklerini işitmekte zorluk çekiyorum. Boyuna, “Pardon?” deyip duruyorum.</p>

  <p class="p8">Hayır, soğuk algınlığı geçirmedim. Hayır.</p>

  <p class="p8">Elizabeth söyleyeceklerini aklından geçiriyor, sonra bunları doktora yineliyor, doktorun sorularını yanıtlıyor. Elleri kucağında, siyah ayakkabılarının içindeki ayakları yan yana, çantası ayaklarının yanında. Evli barklı, orta yaşlı bir anne. Doktor aklı başında görünen, yuvarlacık bir kadın. Beyaz bir gömlek giymiş, alnına bir lamba takmış. Elizabeth’i nazik bir tavırla sorguya çekiyor, doktorlara özgü o Mısır hiyeroglifine benzer yazısıyla notlar alıyor. Derken, birlikte bir kapıdan geçiyorlar. Elizabeth siyah, meşin bir koltuğa oturuyor. Doktor ışıklı bir aletle onun ağzını, sonra kulaklarını muayene ediyor. Anormal sesler var mı, yok mu anlamak için Elizabeth’ten burnunu tutup sümkürür gibi yapmasını istiyor.</p>

  <p class="p8">Sonunda, neşeyle, “Tıkanıklık yok” diyor.</p>

  <p class="p8">Elizabeth’in başına kulaklıklar takıyor. Elizabeth gözlerini duvara dikiyor. Duvarda bir resim var. Bir ağaç, dallara bakan melek yüzlü bir çocuk, bir de süslü bir yazıyla yazılmış şiir:</p>
<br/>
  <p class="p3">Düşünüyorum, ağaç kadar güzel<br/>
Bir şiir olamaz asla.<br/>
Bir Ağaç ki aç ağzını<br/>
 Toprağın o tatlı, akıcı göğsüne bastırmış…</p>
<br/>
  <p class="p8">Elizabeth şiiri buraya kadar okuyor, sonra duruyor. Dikdörtgen resimdeki idealize edilmiş ağaç bile bir tür mürekkepbalığına benziyor; kökleri dokunaç gibi birbirine dolanmış, kendisini tabloya yapıştırmış, doymak bilmezcesine emiyor, emiyor. Nancy altı aylıkken çıkardığı ilk dişiyle onu ısırmaya başlamıştı..</p>

  <p class="p8">Doktor Elizabeth’in başındaki kulaklığa tellerle tutturulmuş makinenin düğmelerini döndürüyor; önce tiz bilim-kurgusal sesler duyuluyor, sonra pes perdeden titreşimler, mırıltılar.</p>

  <p class="p8">Ses her değiştikçe, Elizabeth, “Duyabiliyorum” diyor. Bu kadının evindeki oturma odasında ne tür eşyalar olabileceğini gözlerinin önüne getirebiliyor. Kreton koltuk kılıfları, ayaklarında porselenden su perileri olan lambalar. Şömine rafının üstünde seramik kanişler. Tıpkı Nate’in annesi gibi. Kenarında doğal renklerde hanımböcekleri olan bir kül tablası. Bütün oda bir zaman sapması adeta.</p>

  <p class="p8">Doktor Elizabeth’in başındaki kulaklıkları çıkarıyor ve ona dış ofise gitmesini söylüyor. İkisi de oturuyorlar. Doktor, Elizabeth’e kulak kanseri olduğunu söyleyecekmiş gibi, sevecenlikle, hoşgörüyle gülümsüyor.</p>

  <p class="p8">“İşitmenizde hiçbir bozukluk yok” diyor sonunda. “Kulaklarınız temiz, duyma alanınız normal. Belki çok hafif, geçmiş bir yangı var, zaman zaman kulağınızın tıkanmasının nedeni bu olabilir. Kulağınız tıkanınca burnunuzu tutup sümkürür gibi yapın, uçaktayken yaptığınız gibi. Basınç kulaklarınızın açılmasını sağlayacaktır.”</p>

  <p class="p8">Elizabeth Nate’e “Galiba sağır oluyorum” dediğini, Nate’in de, “Belki duymak istemediğin bazı şeyler vardır” diye karşılık verdiğini anımsıyor.</p>

  <p class="p8">Elizabeth çıkarken başka bir randevuya ihtiyacı olmadığını söyleyince, doktorun sekreteri tuhaf tuhaf ona bakıyor. Elizabeth, “Bir şeyim yokmuş” diye açıklıyor. Asansörle aşağıya iniyor, pirinçli, mermerli arkaik lobiden geçiyor. Hâlâ asker gibi yürüyor. Dış kapıya varır varmaz, uğultu yine başlıyor. Tiz perdeden, sürekli bir uğultu bu; sivrisinek vızıltısı, küçük bir çocuğun uyumsuz şarkısı, kışın elektrik hatlarından gelen ses gibi bir şey. Bir zamanlar, bir dişçinin bekleme odasında otururken, <i>Reader’s Digest</i>’te okumuş olduğu bir öyküyü anımsıyor. Başının içinde melek sesleri duymaya başlayan ve delirdiğini sanan yaşlı bir kadının öyküsü. Kadını uzun uzadıya, türlü muayenelerden geçiriyorlar. Sonunda, diş köprüsündeki metal aracılığıyla yerel bir radyo istasyonunu aldığı ortaya çıkıyor. <i>Reader’s Digest</i> bu öyküyü bir fıkra gibi yineleyip duruyordu.</p>

  <p class="p8">Saat neredeyse akşamın beşi, hava kararıyor. Çiseleyen yağmur yolu da, kaldırımı da kayganlaştırmış. Trafik dar yolları tıkamış. Elizabeth hendeği aşıyor, sokakta köşeler çizerek yürümeye haşlıyor, duran bir arabanın önünden, bir başkasının arkasına geçiyor. Yeşil bir posta kamyonu hareket halindeki dar yolda, Elizabeth’in hemen bir metre kadar ötesinde ansızın duruyor. Sürücü kornasına abanıyor, haykırıyor:</p>

  <p class="p8">“Seni geri zekâlı! Gebermek mi istiyorsun?”</p>

  <p class="p8">Elizabeth onu duymazlıktan gelerek yürümeye devam ediyor. Adımları kararlı, asker gibi yürüyor. Gebermek mi istiyor gerçekten? Sağ kulağındaki uğultu, kesilmiş bir elektrik devresi gibi, birden kesiliyor.</p>

  <p class="p8">Kulaklarında hiçbir bozukluk yok onun. Sesler başka yerden geliyor. Melek sesleri.</p>

  <p class="p8"> </p>

</body></html>