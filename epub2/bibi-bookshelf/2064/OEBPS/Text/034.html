<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>22 Ocak 1977, Cumartesi</i></p>

  <p class="p8"> </p>

  <p class="p8">LESJE</p>

  <p class="p8">Lesje Elizabeth’in oturma odasında oturuyor, içinde kusursuz bir kahve olduğunu sandığı fincanı sol dizinin üzerinde zorlukla dengelemeye çalışıyor. Sağ elinde içinde Benedictine likörü ve konyak karışımı olan yarı dolu bir içki kadehi tutuyor. Nasıl olup da böyle elinde sıvı dolu iki bardakla kalakaldığını kendisi de bilmiyor. Üstelik bunları koyabileceği bir yer de yok. Bardaklardan birinin –olasılıkla ikisinin birden– içindekileri Elizabeth’in mantar rengi halısının üzerine dökeceğine hemen hemen kesin gözüyle bakıyor. Umutsuzca oradan kaçıp gitmeyi düşlüyor.</p>

  <p class="p8">Gelgelelim, ötekilerin hepsi bir oyundur tutturmuşlar, Kanadalı bir yazarın bir romanının adından esinlenerek, içinde “geyik” sözcüğünün geçtiği roman adları uyduruyorlar. Evet, yazarın Kanadalı olması şart. Görünüşe bakılırsa, bu da oyunun bir parçası.</p>

  <p class="p8">Elizabeth, “Ben ve Geyiğim” diyor ve odadaki herkes katıla katıla gülüyor.</p>

  <p class="p8">Eski Yunan ve Roma bölümündeki adamın CBC’de çalışan karısı, “Bir Geyik Şakası” diye atılıyor.</p>

  <p class="p8">Adı Philip olan adam, “Tanrı’nın Geyiği” diye karşılık veriyor. Elizabeth gülüyor ve Lesje’ya biraz daha içki isteyip istemediğini soruyor.</p>

  <p class="p8">Lesje, “Ben iyiyim” diye karşılık veriyor. Bunu cırtlak bir sesle değil, mırıltı gibi söylediğini umuyor. Bir sigaraya fena halde gereksinim duyuyor ama iki eli de dolu. Lesje roman okumaz, ötekilerin–Nate’in, hatta arada bir William’ın o denli kolaylıkla söyleyiverdikleri roman adlarının bir tekini bile bilmiyor. Ona kalsa, <i>Yitik Geyik</i> derdi, ama bu da Kanadalı değil.</p>

  <p class="p8">Bütün yemek böyle geçti. Elizabeth, “Birkaç arkadaş gelecek, o kadar” demişti. “Giyinmeye falan gerek yok.” Lesje da buna güvenerek, pantolonunun üzerine uzun bir kazak geçirip gelmişti. Oysa öbür iki kadın elbise giymişler. Elizabeth nasılsa karalara bürünmemiş bugün. Kurşuni, bol bir şifon elbise giymiş; bu da onu daha genç ve olduğundan daha ince gösteriyor. Kolye bile takmış. Bir zincir, ucunda gümüş bir balık var. Öbür kadınsa akıcı morlar içinde. Lesje uçarı, çizgili giysileriyle kendini on iki yaşında hissediyor.</p>

  <p class="p8">Bu akşam yemeğinden önce Nate’i ancak bir kez görebildi. Umutsuzluk içinde onun evine telefon etti. Telefona çocuklardan biri çıktı.</p>

  <p class="p8">“Bir dakika.” Damdan düşer gibi. Yere düşen telefonun tok sesi. Masadan kaymış olsa gerek. Bir bağırtı. “Baba, telefon sana!”</p>

  <p class="p8">Lesje’nın oturduğu apartmanın altındaki küçük kafede buluşmaya karar verdiler. Tehlikeli bir şey bu. Ya William görürse?</p>

  <p class="p8">Buluştuklarında Lesje, öfkeyle, “Elizabeth niçin bizi yemeğe çağırıyor?” diye sordu. Artık sözünden cayamazdı, gülünç olurdu bu. William’a karşı da tuhaf olurdu. Hoş, en baştan hayır deseydi bile, gülünç olacaktı ya.</p>

  <p class="p8">Nate çekine çekine onun elini tutuyordu. “Bilmiyorum” diye karşılık verdi. “Elizabeth’in yaptıklarına şaşmaktan vazgeçtim bir süredir. Onun neyi neden yaptığını hiç bilmem.”</p>

  <p class="p8">Lesje, “İş yerinde de öyle sıkı fıkı bir dostluğumuz yok” dedi. “ Aramızdakileri biliyor mu yoksa?”</p>

  <p class="p8">Nate, “Olasılıkla” dedi. “Seni yemeğe çağıracağını bana önceden söylemedi. Çağırma falan da diyemedim bu yüzden. Sık sık onu bunu çağırır, ya da çağırırdı.”</p>

  <p class="p8">“Yoksa sen mi söyledin ona?” Lesje’nın aklına birden Nate’in bunu yapabileceği geldi.</p>

  <p class="p8">Nate, “Tam sayılmaz” diye karşılık verdi. “Sanırım, bir kaç kez senden söz ettim. Seni çok düşünüyorum. Belki bundan kuşkulanmıştır. Çok akıllıdır.”</p>

  <p class="p8">“İyi ama, bilse bile, niye beni yemeğe çağırsın?” Bu, Lesje’nın yapacağı son şey olurdu. William’ın eski kız arkadaşlarından biri –bir diş teknisyeni– ikide bir üçümüz gidip bir yerde birlikte yemek yiyelim diye tutturuyor. Lesje de sürekli veto ediyor bunu..</p>

  <p class="p8">Nate, “Sanırım, seni şöyle yakından incelemek istemiş olmalı” dedi. “Kaygılanma, göreceksin, her şey yolunda gidecek. Sana bir <i>şey yapmaz</i>. Yemeği beğeneceksin, cam istedi mi Elizabeth harika bir aşçıdır.”</p>

  <p class="p8">Lesje bu konuda bir şey söyleyebilecek durumda değil. Kaygıdan, kuruntudan öylesine felç olmuş ki, ağzındakileri bile zor bela çiğneyebiliyor. Tabağındaki <i>Boeuf bourguignon</i> değil de kum olsa bile fark etmeyecek. Elizabeth Lesje’nın tabağında bıraktığı çok miktarda yemeği sevimli bir tavırla görmemezlikten geliyor. İlk yemek boyunca Lesje’ya Omurgalılar Paleontolojisiyle ilgili, üzerinde iyi bilgi edinilmiş üç soru soruyor. Lesje beceriksizce yanıtlar veriyor. Elizabeth de konuyu değiştirerek Eski Yunan ve Roma bölümündeki adamın karısıyla CBC üzerine dedikodu yapmaya koyuluyor.</p>

  <p class="p8">Tatlı yenirken, Elizabeth bütün dikkatini William üzerinde topluyor. William’ın Çevre Bakanlığı’ndaki işini büyüleyici ve çok yararlı bulduğunu söylüyor. “Galiba üşenmeden bütün eski şişeleri, gazeteleri falan toplayıp o şeylere… o özel çöp kutularına koymalıyım” diyor. William hoşnut bir tavırla ona söylev vermeye girişiyor, Elizabeth bu dediklerini yapmazsa dünyayı bekleyen acı sondan dem vuruyor. Elizabeth uysal uysal onu onaylıyor.</p>

  <p class="p8">Bu arada Nate arka planda dolanıp duruyor, sigaranın birini söndürmeden ötekini yakıyor, sarhoşluk belirtileri göstermeksizin sürekli içiyor ve Lesje’yla göz göze gelmekten kaçmıyor. Bir yandan da tabakların temizlenmesine yardım ediyor, şarap dolduruyor. Elizabeth ona boyuna tatlılıkla direktif veriyor. “Sevgilim, bana ince uzun bir servis kaşığı getirebilir misin?” “Sevgilim, hazır oradayken, kahvenin altını açabilir misin?” Lesje bezeli tatlısının uçlarını kemirerek oturuyor, keşke çocuklar burada olsaydı diye düşünüyor. Hiç değilse kızarıp bozarmadan, lafı gevelemeden konuşabileceği birileri olurdu o zaman. Patavatsızca bir gaf yapmaktan, ağzından intiharlar ya da otel odalarıyla ilgili bir şey kaçırmaktan korkmazdı. Ama çocuklar geceyi geçirmek üzere arkadaşlarının evine gönderilmiş. Elizabeth, “İnsan çocuklarını ne kadar severse sevsin, arada sırada biraz serbest kalmak, kendi yaşıtlarıyla olmak istiyor” diyor. Sonra, dosdoğru Lesje’ya bakarak, “Nate benim gibi düşünmüyor” diye ekliyor. “O çocuklarına çok düşkün bir babadır. Günün yirmi dört saati çocuklarıyla olmak ister. Doğru değil mi, sevgilim?”</p>

  <p class="p8">Lesje’nın, “Habire ona <i>sevgilim</i> deyip durma!” diyesi geliyor. “Beni aldatamazsın.” Ama bir alışkanlık bu besbelli. Ne de olsa tam on yıldır evliler.</p>

  <p class="p8">Elizabeth bunu da vurgulamaktan geri kalmıyor. Bütün gece Nate’in en sevdiği yemekleri, Nate’in en gözde şaraplarını, Nate’in giyim konusundaki tuhaflıklarını sayıp döküyor. Elizabeth onun daha sık saç traşı olmasını istiyormuş, eskiden tırnak makasıyla kendisi düzeltirmiş onun ensesindeki saçları, ama Nate bir türlü rahat durmadığı için artık yapamıyormuş bunu. Derken, Nate’in evlendikleri günkü halinden söz ediyor ama bir açıklama yapmıyor. Odadaki herkes, Eski Yunan ve Roma çifti de içinde olmak üzere, bu öyküyü bilir gibi görünüyor. Elbet Lesje’nın, bir de William’ın dışında. O sırada William banyoda. Lesje, “Keşke şimdi ben de banyoda olsam” diye düşünüyor.</p>

  <p class="p8">William piposunu çıkarıyor. Genellikle başkalarıyla birlikteyken yaptığı yapmacık bir jest bu. “Ben daha iyi bir oyun biliyorum” diyor ve oyunu açıklamaya başlıyor. Ne var ki herkes pek karmaşık buluyor bu oyunu.</p>

  <p class="p8">Bunun üzerine, Eski Yunan ve Roma kadını, “Hadi cankurtaran kayığı oynayalım” diye atılıyor.</p>

  <p class="p8">Nate, “Daha likör isteyen var mı?” diye soruyor, “Ben kendime bir viski alacağım. Bana katılmak isteyen var mı?”</p>

  <p class="p8">Elizabeth, “Harika!” diyor. Sonra bu oyunun çok basit olduğunu söylüyor. “Hepimiz bir cankurtaran sandalının içindeyiz. Yiyecek bitmek üzere. Yapacağınız şey, ötekilerin hepsini sandalda kalmanız gerektiğine inandırmak. Böylece, denize atılmaktan kurtuluyorsunuz.” Sonra bu oyunun psikolojik açıdan pek çok şeyi açığa çıkardığını söylüyor.</p>

  <p class="p8">Nate, damdan düşercesine, “Ben ötekilerin iyiliği için kendimi feda etmeye hazırım” diyor.</p>

  <p class="p8">Elizabeth, yalandan kaşlarını çatarak, “A, Nate hep böyle yapar” diyor. “Bir Quaker olarak yetiştirildiğinden olsa gerek. Gerçekte ise beni rahat bırakın demek istiyor.”</p>

  <p class="p8">Nate, “Üniteryen” diye düzeltiyor. “Bence bu anlamsız, kötü bir oyun.”</p>

  <p class="p8">Elizabeth, “İşte onun için adı cankurtaran sandalı ya” diyor. “Peki, öyle olsun, Nate’i sandaldan attık. Bırakalım, köpekbalıklarına yem olsun. Kim başlamak istiyor?”</p>

  <p class="p8">Kimse istemiyor, bunun üzerine Elizabeth kâğıt peçetesini yırtıp kura çektiriyor.</p>

  <p class="p8">Eski Yunan ve Roma adamı,. “Eh, anlaşıldı” diyor. “Ben Mors alfabesini bilirim. Kurtulmamıza yardım edebilirim. Ayrıca ellerim çok beceriklidir. Issız adaya vardığımızda, hepimiz için bir sığınak yapabilirim. Sonra, iyi bir musluk tamircisiyim. Yani aletleriyle çalışan bir adamım.” Gülümsüyor. “Evde işe yarar bir erkek bulunması iyidir.”</p>

  <p class="p8">Elizabeth’le CBC kadını gülüyorlar ve onun sandalda kalması gerektiğine karar veriyorlar.</p>

  <p class="p8">Sıra şimdi Elizabeth’te. “Ben müthiş bir aşçıyım” diyor. “Ama bundan da önemlisi, çok güçlü bir yaşama içgüdüm vardır. Eğer beni sandaldan itip denize atmaya kalkışırsanız, en azından birinizi de kendimle birlikte denizin dibine sürüklerim. Ne dersiniz?” Sonra, “Zaten bu sandaldan kimseyi atmamıza da gerek yok bence” diye ekliyor. “Bana kalırsa onları saklayalım, sonra da yiyelim. Hadi, Nate’i sandala çekelim!”</p>

  <p class="p8">Nate, “Ben millerce uzaktayım” diyor.</p>

  <p class="p8">CBC kadını, “Elizabeth tehdide baş vuruyor” diye atılıyor. “İçimizden herhangi biri aynı numarayı yapabilir. Bence ona kulak asmamalıyız. Ama uzun vadeli bir plan düşünüyorsak, bence Elizabeth’i değil, beni kurtarmalısınız. Elizabeth’in çocuk doğurma yaşı geçmiş sayılır. Eğer bir koloni kurmak istiyorsak, bebeklere ihtiyacımız var.”</p>

  <p class="p8">Elizabeth bembeyaz oluyor. “Eminim, kendimi sıksam, birkaç tane daha doğurabilirim” diyor.</p>

  <p class="p8">CBC kadını, neşeyle, “Pek sanmam” diye karşılık veriyor, “Hadi, hadi. Liz, bir oyun bu, o kadar.”</p>

  <p class="p8">Elizabeth, “Lesje?” diyor. “Hadi bakalım, denize düşüp boğulma sırası sende.”</p>

  <p class="p8">Lesje ağzını açıyor, sonra yine kapatıyor. Kıpkırmızı kesildiğini hissediyor. Bunun yalnızca bir oyun olmadığını, bir tür meydan okuma olduğunu biliyor. Yine de, sağ kalmasına izin verilmesi için tek bir neden bile bulamıyor. İyi bir aşçı değil, hem pişirilecek pek bir şey de yok zaten. Sığınaklar yapamaz. CBC kadını bebekleri kullandı, Lesje’nınsa leğen kemiği dardır, doğuramaz. Öyleyse başka ne işe yarayabilir? Bildiği, iyi bildiği şeylerin hiçbiri sağ kalması için gerekli değil.</p>

  <p class="p8">Hepsi Lesje’ya bakıyorlar şimdi. Lesje’nın aklı iyice karışmış durumda, vakit uzayıp da bir yanıt veremedikçe büsbütün utanıp sıkılıyor. En sonunda, “Eğer birtakım kemikler bulursak, bunların kimin kemikleri olduğunu size söyleyebilirim” diyor. Sanki kemiklerin tarihi kendisinden ve üç beş meraklısından başkasını ilgilendirirmiş gibi. Bir tür şaka yapmaya yeltendi ama beceremedi, esprili bir hazırcevaplık örneği veremedi. “Özür dilerim” diyor, sesi fısıltı gibi. Dikkatle fincanını, sonra içki kadehini bej halının üzerine koyuyor. Ayağa kalkıyor, dönüyor, ayağının yanıyla fincana dokunuyor, odadan dışarı fırlıyor.</p>

  <p class="p8">Nate’in, “Bir bez getireyim” dediğini duyuyor.</p>

  <p class="p8">Kendisini Elizabeth’in banyosuna kilitliyor, Elizabeth’in o garip esmer renkli sabunuyla ellerini yıkıyor. Sonra oturuyor, gözlerini yumuyor, dirseklerini dizlerine dayıyor, elleriyle ağzını örtüyor. Konyakla karışık likör dokundu anlaşılan. Gerçekten de bu denli zarafetten yoksun, bu denli değersiz biri mi o? Ağacın tepesinden kocaman gözlü, kuşa benzer bir Ornithomimus’un fundalıkta koşarak küçük bir proto–memeliyi kovalayışını seyrediyor. Saçların, kılların büyümesi, canlı yavru doğurmak, onları besleyip büyütmeyi öğrenmek kaç yıl aldı acaba? Dört gözlü yüreğin gelişmesi için kaç yıl geçmesi gerekti? Hiç kuşku yok, bunlar önemli şeyler; hiç kuşku yok, Lesje’nın bildikleri onunla birlikte yok olup yitmemeli. İncelemelerini, araştırmalarını sürdürmesine izin verilmeli; burada, bu ilksel kozalaklılar ve ananas gövdeli Siklat ağaçları ormanında.</p>

  <p class="p8">Sağduyusuna tutunmaya çalışarak, herkesin belli sayıda kemiği vardır, diye düşünüyor. Kendi kemikleri değil, başka birinin kemikleridir bunlar. Bu kemiklerin adlandırılmaları gerekir, onlara ne diyeceğinizi bilmelisiniz, yoksa nedir ki kemik dediğin? Yok olup gider, kendi anlamından yoksun kalır. Hem sonra bu kemikler belki de sizin için saklanmamıştır, olur ya? Onları adlandıramazsın, sayıları çok fazladır, dünya onlarla dolu, onlardan yapılmış, bu nedenle hangisini seçeceğini iyi bilmelisin. Daha önce yaşayıp göçmüş olan her şey kemiklerini senin için ardında bırakmıştır, sıran geldiğinde sen de kendi kemiklerini başkalarına bırakacaksın…</p>

  <p class="p8">İşte Lesje’nın bütün bildiği bu, hani dedikleri gibi bu onun alanı. Gerçekten de bir alan gibi, onun içinde yürüyebilir, çevresinde dolaşabilir ve işte alanımın sınırları bunlardır diyebilirsin. Lesje dinozorların yaptıkları şeylerin çoğunu niçin yaptıklarını biliyor; geri kalanlar içinse mantıklı sonuçlar çıkarabilir, eğitim görmüş kafasıyla tahminler yürütebilir. Ama alan tarihinin kuzey sınırına ulaştı bile, her yanı sis bürümeye başladı. Uzak görüşlü olmak gibi bir şey bu. Ta ıraktaki gölü, kumsalları, orada güneşlenen yumuşak sırtlı Sauropodları ay ışığında açık seçik görebiliyor. Kendi eli ise bulanık. Niçin ağladığını bilmiyor örneğin.</p>

  <p class="p8"> </p>

</body></html>