<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>16 Şubat 1977, Çarşamba</i></p>

  <p class="p8"> </p>

  <p class="p8">LESJE</p>

  <p class="p8">Lesje Yukarı Tebeşir zamanında yaşamış dev kaplumbağaları kataloğa geçiriyor. SÜRÜNGEN diye yazıyor, <i>Chelonia</i>, <i>Neurankylidae</i>. TAKIM ve TÜR: <i>Neurankylus</i> <i>baueri</i>, <i>Gilmore</i>. YAŞADIĞI YER: Fruitland, New Mexico, ABD. JEOLOJİ: Yukarı Tebeşir, Fruitland, tortulu şist. MALZEME: Kaplumbağa kabuğunun sırt ve göğüs kesimleri.</p>

  <p class="p8">Lesje, “Milyonlarca jul esenlik içinde kaldıktan sonra, Fruitland’de toprağın altından çıkarılmışlar. Ne alçaklık!” diye düşünüyor. Kendisi Fruitland’e hiç gitmedi ama, plastik meyvelerin satıldığı o küçük hediyelik eşya sehpalarını gözünün önüne getirebiliyor: Üzüm biçimi iğneler, manyetik domatesler. Ya da –orası Amerika Birleşik Devletleri olduğuna göre– dev şeftaliler ya da elmalar biçiminde giyinmiş kolej öğrencileri olabilir kalabalığın içinde. Disneyland gibi.</p>

  <p class="p8">Kaplumbağanın sert kabuğuna iliştirilmiş kağıdın üzerinde siyah mürekkeple çizilmiş figürler, bir de numara var. Lesje bu numarayı dosyalama kartına ekliyor. Büyük canlı türlerini bitirince, koca bir tepsi dolusu kaplumbağa kabuğunun kendisini beklediğini biliyor. Lesje tepsiyi depolama raflarından alacak, fosilleri temizlemek için kullandıkları kum püskürtücülerin, dişçi matkaplarının önünden geçerek kendi ofisine götürecek. İşi bitince, tepsiyi gerisin geri götürüp yine aynı rafa koyacak. Sonra Miyosen zamanından kalma balık kulak kemikleriyle uğraşmaya başlayacak. Yüzlerce balık kemiği var böyle; yüzlerce kaplumbağa kabuğu, yüzlerce çeşit omurgalı hayvan parçası, boğumlar, eklemler, pençeler, yüzlerce diş var. Bir zamanlar yaşamış olan canlıların biçimini almış binlerce kilo taş var. Kimi vakit, “Acaba dünyanın Miyosen zamanından kalma bunca balık kulak kemiğine gerçekten ihtiyacı var mı?” diye düşünmekten kendini alamıyor. Böyle günlerde, yaptığı işin aslında gözde fazlasıyla büyütülmüş basit bir dosyalama işinden ibaret olup olmadığını düşünüyor.</p>

  <p class="p8"> </p>

  <p class="p8">Deniz kabukluları ve doldurulmamış temiz kartlarla ufacık ofisine yerleştiği sırada telefon çalıyor. Arayan yeni bir okul grubu. Müzede bir tur yapmak istiyorlar. Lesje gelecekleri günü takvimine işaretliyor. Okul turlarını sevinçle beklemiyor artık. Bir zamanlar öğrencilere bir şeyler öğretebileceğini sanırdı. Oysa şimdi biliyor ki, grupta dinozorlara bir şey fırlatmak isteyen en azından bir çocuk olacak. Bir balonlu çiklet kağıdı, bir gazoz kapağı ya da çakıl taşı. Salt korkmadığını göstermek için. Memeli yavruları eski düşmanlarına taş atıyor. Lesje, “Yapay kayaların üzerinde yürümeyin” diyecek onlara. “Bütün düğmelere aynı anda basarsanız, hiçbir şey işitemezsiniz.”</p>

  <p class="p8">Islak laboratuvarda kendine bir kahve yapsa mı acaba? Sonra da kahveyi penceresiz ofisine getirip tepsideki örnekler bitene kadar, geç vakte dek çalışsa mı? Ya da, bir kez olsun, vaktinde çıkıp gitse mi işten?</p>

  <p class="p8">Islak laboratuvarın bitişiğindeki büyük ofisin penceresine göz atıyor. Dr. Van Vleet şıpıdık siyah ayakkabılarının, üzerine ıslak lastiklerini giyip Şubat çamurunun içinde kambur bir ördek gibi yalpalayaraktan gitmiş bile. Lesje işi konusunda her zaman içten olmuştur –işini iyi yapmayı çok ister– ama şu son zamanlarda işine sinir oluyor. Büyük olasılıkla Lesje tepsiyi yerine koyduktan sonra hiç kimse bir daha Miyosen balık kulak kemiklerine bakmayacak. Baksa baksa, yine kendisi bakar belki; günün birinde tepsiyi gizlice yerinden çıkarıp kemiklerin simetrisini, boyutlarını hayran hayran seyreder ve dev yapılı kemikli balıkları eski zaman okyanuslarında kayarken gözünde canlandırır.</p>

  <p class="p8">Lesje bir kart daha dolduruyor, kart kutusunu kapatıp mantosunu almaya gidiyor. Kollarını mantodan içeri sokuyor, başını örtüyor, para var mı yok mu diye omuzdan askılı çantasını yokluyor. Eve dönerken Ziggy’nin Yeri’ne uğrayacak, akşam yemeği için güzel bir şey alacak; William’ın seveceği bir şey. Güllün birinde onu bırakıp gideceğini düşünmeye başladı başlayalı, William için çok kaygılanıyor. Ona sürprizler yapıyor, sardalye konserveleri, istiridyeler, sevdiği şeyler alıyor. William burnunu çekmeye başlayınca ona ilaç veriyor, limon sıkıp içiriyor, paket paket kâğıt mendil getiriyor. Bırakıp gittiğinde William iyi durumda, sağlıklı olsun istiyor. “Görüyorsun ya” diyecek ona, “Turp gibisin. Bana ihtiyacın yok.”</p>

  <p class="p8">Yine de nasıl edip de ona söyleyeceğini bilemiyor. Hatta ne zaman söyleyeceğini bile bilmiyor. Nate çocuklar yüzünden acele etmek, ani bir şey yapmak istemiyor. Bir ev kiralamayı ya da daha iyisi müstakil bir evin bir bölümünü kiralamayı düşünüyor. Öyle ki, makinelerini koyabileceği bir yer olsun. Oraya yavaş yavaş, her seferinde bir parça eşya daha getirerek yerleşmek istiyor. Çocuklara oranın atölyesi olduğunu söyleyecek. Lesje’nın ne zaman kendisine katılmasını istediğindense hiç söz etmedi şimdiye kadar. İsteyecek nasıl olsa, en sonunda. Çocuklar alışınca. Kimi vakit gazete ilanlarına bakıyorlar ve Nate’in, daha doğrusu ikisinin, nerede ev tutacaklarına karar vermeye çalışıyorlar.</p>

  <p class="p8">Lesje o günleri iple çekiyor Nate’le birlikte kimsenin olmayan nötr bir yatakta, kimsenin kapıyı açmayacağını bilerek yaşamanın iyi olacağını düşünüyorsa da, bunun olabileceğine pek inandığı söylenemez. Gerçekten evden taşındığını gözünün önüne getiremiyor örneğin. Kendini çarşafları, havluları katlarken, kendine ait afişleri duvardan indirirken (bunların çoğu müzede, yapışkan kâğıtla duvarlara tutturulmuş durumda), birkaç parça çanak çömleğini ve evden ayrılırken annesinin verdiği kızartma tavasını karton kutulara yerleştirirken göremiyor. Eğer gerçekten taşınacaksa, bunları gözünde canlandırabilmesi gerekirdi. (Peki, ya William nerede olacak o sırada? Ofisinde mi? Yoksa, kollarını kavuşturup orada duracak, Lesje’nın kendi kitaplarından birini ya da duş perdelerini –bunların parasını William ödemişti– ya da hiç kullanmadıkları <i>Organik Yemek</i> kitabını alıp almadığını mı denetleyecek?)</p>

  <p class="p8">Nate gelecekte yer alacak bu taşınma işini Elizabeth’le konuşmadı hâlâ. Oysa birçok şeyi konuşmuşlar. Elizabeth onların birlikte olduklarını biliyor. Bir gece Nate banyo yaparken bunu uzun uzun tartışmışlar. Nate yıkanırken banyoda onunla konuşmak Elizabeth’in eski bir alışkanlığı. Bunları Lesje’ya Nate anlattı. Lesje onların hâlâ ortak alışkanlıkları olmasından biraz tedirginlik duydu. “Elizabeth kızdı mı?” diye sordu.</p>

  <p class="p8">Nate, “Yok canım, hiç kızmadı” diye karşılık verdi. “Çok iyi karşıladı hatta. Uygun birini bulduğum için memnun oldu.”</p>

  <p class="p8">Nedense Elizabeth’in onayı Lesje’yı onun öfkesinden daha çok sinirlendirdi.</p>

  <p class="p8">Nate, “Yalnız, senin de William’a söylemen gerektiğine inanıyor” diye ekledi. “Ondan saklamanın pek dürüstçe olmadığını düşünüyor. Yalnız kendisine karşı dürüst olduğumuzu söylüyor. Diyor ki… “</p>

  <p class="p8">Lesje, “Bu onu ilgilendirmez” diye kestirip attı. Bu denli sert oluşuna kendi de şaştı. “William’a ne söylediğim neden onu ilgilendirsin? Ona ne.”</p>

  <p class="p8">Nate, tatlılıkla, “Dost olmuşlar” dedi. “Sık sık birlikte yemek yiyorlar. Elizabeth bu yüzden William’a karşı kötü duruma düştüğünü söylüyor. Yani Elizabeth bildiği halde William’ın bir şey bilmemesi yüzünden.”</p>

  <p class="p8">Lesje’nın bu yeni dostluktan da, birlikte yenen öğle yemeklerinden de haberi yok. Kendisini dışlanmış hissediyor. William niçin hiç söz etmedi bundan? Hoş, pek ender olarak kiminle yemek yediğini söyler zaten. Ama belki de bu, Lesje’nın düşündüğü anlama geliyordur yalnızca: Tıpkı kendisi gibi, William’ın da pek seyrek öğle yemeği yediği anlamına. Lesje mesajın ardındaki gözdağını da seziyor; çünkü bir mesaj bu. Gönderen Elizabeth. Nate’se mesajı gönülsüzce ileten kişi, o kadar. Eğer Lesje bu yakınlarda William’a söylemezse, Elizabeth ona kendisi söyleyecek.</p>

  <p class="p8">Lesje bütün bunları bildiği halde bir şey söyleyemiyor. Kendi kendine, “Fırsat olmadı ki” diyor. Ne yapmalı? İskambil oynarlarken, oyunu yarıda kesip, “William, yaşamımda başka biri var” mı demeli?</p>

  <p class="p8">Başı önde, salına salma sokakta yürüyor. Ziggy’den aldığı patates salatasıyla kızarmış tavuk paketi elinde. William bir zamanlar ona yeni yetme bir oğlan gibi yürüdüğünü söyleyerek takılırdı. Kendisi de öyle değil mi sanki?</p>

  <p class="p8">Eve vardığında, bakıyor, William oyun masasının başına oturmuş, kendi kendiyle oynamak için kartları dağıtmış ama oynamıyor, pencereden dışarıya bakıyor.</p>

  <p class="p8">Lesje, neşeli bir sesle, “Ziggy’den yiyecek bir şeyler aldım” diyor. William yanıt vermiyor. Eh, bu da yeni bir şey değil. Lesje küçük mutfağa doğru seğirtiyor, kese kâğıdını tezgahın üzerine bırakıyor, sonra yatak odasına gidiyor.</p>

  <p class="p8">Yatağın üzerine oturup deri çizmelerini ayağından çıkarmaya uğraşıyor. İşte tam o sırada William kapıda beliriyor. Yüzünde tuhaf bir ifade var, bütün kasları kasılmış gibi. Kaba saba bir tavırla Lesje’ya doğru geliyor.</p>

  <p class="p8">Lesje, “Neyin var, William? Bir şey mi oldu?” diye soruyor. Ama William bir koluyla kızın iki omzuna birden bastırarak onu yatağa itiyor. Dirseği Lesje’nın köprücük kemiğine batıyor. Öbür eliyle Lesje’nın blucininin fermuarına saldırıyor.</p>

  <p class="p8">William oldum olası sevişirken biraz itişip kakışmaktan hoşlanır. Lesje gülmeye başlıyor, sonra susuyor. Her zaman kinden başka bir şey bu. William’ın kolu boynunu sıkıyor, soluk almasına engel oluyor.</p>

  <p class="p8">Lesje, “Canım acıyor, William” diyor. Sonra, “Yapma, William, kes şunu!” diye inliyor.</p>

  <p class="p8">William onun blucinini yarı yarıya indirdi bile. Lesje işte ancak o zaman onun kendisine zorla sahip olmak istediğini anlıyor.</p>

  <p class="p8">Lesje ırza geçmeyi hep bambaşka bir şey olarak düşünmüştür. Ona göre, ırza geçme Rusların Ukraynalılara, Almanlarınsa daha sinsi bir biçimde Yâhudilere yaptığı bir şeydir. Detroit’te de zenciler karanlık yollarda kadınların ırzına geçerler. Ama William’ın, Londra Ontariolu iyi bir ailenin oğlu olan William’ın yapabileceği bir şey değildir ırza geçmek. Onlar dost, arkadaş. Soyu tükenmiş hayvanlardan, hava, su kirliliğinden söz ediyorlar, yıllardır birbirlerini tanıyorlar. Birlikte yaşıyorlar!</p>

  <p class="p8">Ne yapsa şimdi? Dövüşse, onu tekmelese, William ölse bir daha konuşmaz onunla. Lesje bunu yapabileceğini biliyor: Dizi uygun pozisyonda. William üzerine çökmüş, el yordamıyla kasıklarını arıyor. Öte yandan, William’ın istediğini yapmasına göz yumarsa, Lesje de bir daha onunla konuşmama fırsatını ele geçirir. Saçma, gülünç bir şey bu. Oflayıp puflayan, dişlerini gıcırdatıp duran William da gülünç. Ama Lesje, gülecek olsa, biliyor ki William duraksamadan ona tokadı yapıştıracak.</p>

  <p class="p8">Korkunç bir şey bu. William bile bile, mahsus canını acıtıyor. Belki hep bunu yapmayı istedi de kendisine bir özür bulamadı. Özrü ne ki şimdi?</p>

  <p class="p8">Lesje, “William, dur diyorum sana!” diyor. Gelgelelim William hiç konuşmadan çekiştiriyor, saldırıyor, hırpalıyor; gövdesini amansızca onun bacakları arasına bastırıyor. Sonunda Lesje gerçekten sinirleniyor. En azından yanıt verebilirdi William ona. Bacaklarını birbirine kenetliyor, boynundaki, omzundaki kasları kasıyor ve bırakıyor William ne yaparsa yapsın. İşte şimdi saçlarını çekiyor, parmaklarını onun kollarına batırıyor. En sonunda inliyor, homurdanıyor ve gevşiyor.</p>

  <p class="p8">Lesje, soğuk soğuk, “Bitti mi?” diyor. William ölü bir ağırlık şimdi. Lesje onun altından zor bela sıyrılıyor, bluzunun düğmelerini ilikliyor. Blucinini, külotunu çıkarıp bunlarla kalçalarını siliyor. William, gözleri pembe pembe olmuş, yattığı yerden onu seyrediyor.</p>

  <p class="p8">“Özür dilerim” diyor.</p>

  <p class="p8">Lesje onun ağlamaya başlayacağından korkuyor. O vakit onu bağışlamak zorunda kalacak. Hiçbir şey söylemeden banyoya gidiyor, giysilerini çamaşır sepetine tıkıştırıyor. Beline bir havlu sarıyor. Bütün istediği bir duş yapmak.</p>

  <p class="p8">Alnını aynanın serin camına yaslıyor. Artık burada kalamaz. Nereye gidecek peki? Ne yaptı? Yüreği yarışırcasına çarpıyor; kollarında, memelerinde sıyrıklar, çürükler var. Havasız kalmış gibi soluk almaya çalışıyor. Onu böylesine dehşet içinde bırakan, başka birine dönüşen William’ın korkunç görünüşü. Bu kimin kabahatiydi, bilemiyor.</p>

  <p class="p8"> </p>

</body></html>