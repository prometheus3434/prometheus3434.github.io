<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>8 Şubat 1977, Salı</i></p>

  <p class="p8"> </p>

  <p class="p8">LESJE</p>

  <p class="p8">Lesje uçuşan karlarla birlikte sokakta uçuyor. Zincirli otomobiller yanından şıngırdayarak geçiyor, lastikleri karda izler bırakıyor. Karla karışık çamur, çamurluklarını tıkamış. Gece şiddetli bir tipi vardı. Lesje ayaklarının buz kesmesine aldırış etmiyor. Ayakları yok ki onun. Önünden geçtiği ağaçlar buzdan ağırlaşmış. Zayıf güneş ışığında küçük dalların tümü içten aydınlatılmış gibi ışıl ışıl parlıyor. Dünya ışıldıyor. Kollarını uzatıyor, kanın kolları boyunca aktığını, az sonra her elinin ucunda mosmor patlayacağını duyumsuyor. Gördüğü pırıltılı morluğun yalnızca mor bir yün eldiven olduğunu biliyor. Ne var ki, biçim değiştirmiş bir eldiven bu. Bu eldiveni oluşturan akrilik lifler kendi atom ışıklarıyla ışıldıyorlar. Lesje’nın gözleri kamaşıyor. Hiç ağırlığı yok sanki. Sanki salt gözenekten yapılmış. Evren onu en sonunda benimsedi, kabul etti, artık kötü bir şey olamaz. Daha önce hiç böyle hissetmiş miydi kendini?</p>

  <p class="p8">Saat daha iki. Ofisten erken ayrıldı. Kendisini bir tuhaf hissettiğini söyleyerek Dr. Van Vleet’ten izin aldı. Tuhaflığının nedeni hastalık değil, Nate gerçekte. Nate onu telefonla aradı. Umutsuz, genizden bir sesle konuşuyordu. Onu görmesi gerektiğini söylüyordu. İşte şimdi Lesje lastik tabanlı kar botlarıyla onu kurtarmaya gidiyor. Donmuş Sibirya düzlüklerinde acele acele yürüyen bir hastabakıcı o. Gideceği yere onu aşk sürüklüyor. Elini Nate’in alnına koyacak ve o an bir mucize olacak, Nate dirilip yaşama dönecek. Lesje Nate’in evinin ön basamaklarına erişip yukarı çıkana kadar burnu akmaya başlamıştı bile.</p>

  <p class="p8">Kapıyı Nate açıyor, onu kucaklamadan çabucak içeri çekiyor, hemen kapıyı kapıyor. Lesje’yı kahverengi robdöşambrına bastırıyor. Robdöşambr duman ve yanmış kızarmış ekmek kokuyor. Nate’in ağzı aşağı yöneliyor, onunkini buluyor. Burunlarını çeke çeke öpüşüyorlar. Nate onu yarı havaya kaldırıyor, sonra yere bırakıyor.</p>

  <p class="p8">Lesje, “Botlarım çamur içinde, yerler kirlenecek” diyor. Botlarının fermuarını açmak için eğiliyor. Gözleri Nate’in dizlerinin hizasında şimdi. Nate’in ayaklarında iş çorapları var. Konçlarında kırmızı çizgiler olan, parmak uçlarıyla topukları beyaz, gri çoraplar. Her nedense, bu çoraplar Lesje’nın içini sevecenlikle, istekle dolduruyor. Bedeni yine onunla birlikte artık.</p>

  <p class="p8">Çoraplı ayaklarıyla, parmaklarının ucuna basa basa, koridordan geçip merdivenden yukarı çıkıyorlar. Nate onu elinden tutmuş, önden gidiyor. “Şurası” diyor. Evde kendilerinden başka kimse olmadığı halde fısıltıyla konuşuyorlar.</p>

  <p class="p8">Nate kaplanlı Hint yatak örtüsünü açıyor. Lesje zor bela görebiliyor. Çevresini kaplayan oda bulanık, puslu gibi. Bütün görebildiği, kaplanları aydınlatan bir ışık sütunu. Morumsu bir ormanda kızılımtırak kaplanlar. Kaplanların altında çiçekli çarşaflar var. Nate tek kelime söylemeden onu soyuyor. Oyuncak bir bebeği ya da küçük bir çocuğu soyar gibi onun kollarını birer birer kaldırıyor, dirseğini büküyor, kazağını başından çıkarıyor. Yanağını Lesje’nın karnına bastırıyor, diz çöküp onun blucinini aşağıya indiriyor. Lesje önce bir ayağını, sonra ötekini kaldırıyor, Nate ne istese uysallıkla yapıyor. Soğuk bir hava akımı oluyor. Odanın bir yerinde bir kurander var. Tenleri birbirine dokunuyor. Nate incitmeden onu yatağa çekiyor. Lesje bir boşluğun içine batar gibi oluyor, tepesinde taç yaprakları uçuşuyor.</p>

  <p class="p8">Nate onun üzerinde şimdi, ikisi de korkuyla deviniyorlar. Güneş gökyüzünde hareket ediyor, onlara doğru ilerleyen amansız ayaklar var sanki. Henüz açılmamış bir kapının sesini, merdivende ayak sesleri duyar gibi oluyorlar.</p>

  <p class="p8">Lesje sırtını iki yastığa yaslamış, yarı desteklenmiş durumda yatağın üzerinde uzanıyor. Nate’in başı onun karnında dinleniyor. Dünya yine eski dünya oldu, Lesje ayrıntıları görebilecek hale geldi, o ışıklı bulanıklık soldu. Mutlu yine de. Bu mutluluğun ille de bir sonuç vermesi gerektiğini düşünmüyor.</p>

  <p class="p8">Nate kımıldıyor, başucundaki sehpadan bir kâğıt mendil alıyor, “Saat kaç?” diye soruyor. Şimdi normal sesleriyle konuşuyorlar.</p>

  <p class="p8">Lesje saatine bakıyor, “Gitsem iyi olacak” diyor. Elizabeth’in ya da çocukların gelip onu Nate’in yatağında çırılçıplak bulmasını istemiyor.</p>

  <p class="p8">Nate yatakta yan dönüp dirseğine dayanıyor. Lesje doğrulup oturuyor, bacaklarını yatağın yanından aşağıya sallandırıyor. Tek eliyle külotunu arıyor. Çiçeklerin içinde kaybolmuş külotu. Eğilip yere bakıyor. Yerde, oval örgü halının üzerinde iki ayakkabı var; siyah ayakkabılar, yan yana duruyorlar.</p>

  <p class="p8">Lesje, “Nate” diyor. “Kimin odası bu?”</p>

  <p class="p8">Nate ona bakıyor, yanıt vermiyor.</p>

  <p class="p8">Lesje, “Elizabeth’in odası” diyor.</p>

  <p class="p8">Ayağa fırlayıp giyinmeye başlıyor. Çıplaklığını elinden geldiğince çabuk örtmeye çabalıyor. Korkunç bir şey bu, büyük saygısızlık. Kendisini kötü, çirkin buluyor. Ensest ilişki gibi bir şey bu. Elizabeth’in kocası başka şey, Elizabeth’in yatağı başka şey.</p>

  <p class="p8">Nate onun neden tedirgin olduğunu anlamıyor. Kendi yatağının ikisi için çok dar olduğunu geveleyip duruyor.</p>

  <p class="p8">Sorun bu değil. Lesje, asıl yatağın seçeneği yoktu, diye düşünüyor.</p>

  <p class="p8">Nate onun kaplanlı yatak örtüsünü örtmesine, yastıkları düzeltmesine yardım ediyor. Lesje ne diyebilir ki ona? Kendisi bile bilmiyor neden bu kadar altüst olduğunu. Belki de Nate’in aldırmazlığına bozuluyor. Belki Nate bir onunla, bir Elizabeth’le yatıyor. Onun Elizabeth’in yatağını hâlâ bir bakıma kendi yatağı sayması da sinir. Belki de Nate o yatakta ne isterse yapabileceğini sanıyor. Lesje ilk kez olarak Elizabeth’in hakkını çiğnediğini düşünüyor.</p>

  <p class="p8">Lesje mutfak masasının başında oturuyor, dirsekleri masaya dayalı, çenesi ellerinin arasında. Nate bir sigara yakıp ona veriyor. Çok şaşkın görünüyor. Lesje’ya bir viski, sonra da bir fincan çay ikram ediyor. Lesje’nın yüzü dumandan bir perdeyle kaplı.</p>

  <p class="p8">Buzdolabının üzerinde çocuk elinden çıkma bir resim var; mıknatıslı plastik bir domates ve bir mısır koçanıyla yerine tutturulmuş. Bir kız resmi bu, saçları san bir leke, gözleri olağanüstü uzunlukta kirpiklerle çevrili; kırmızı, manyakça bir sırıtışı var. Sayfanın tepesinde mavi bir çizgi halinde gökyüzü görünüyor, güneş patlamış bir limona benziyor.</p>

  <p class="p8">. Bugün dünyada ve dünya atmosferinde var olan bütün moleküler maddeler, dünya kurulduğunda da vardı; dünyanın yaradılışı ister daha büyük bir kütlenin patlaması, ister gazlı bir yıkıntının yoğunlaşması sonucunda gerçekleşmiş olsun. Bu moleküler maddeler yalnızca birleştiler, parçalanıp dağıldılar, sonra yeniden birleştiler. Bu arada birkaç molekül ve atom uzaya kaçtıysa da, var olanlara hiçbir şey eklenmedi.</p>

  <p class="p8">Lesje bu gerçeği düşünerek yatışıyor. Kendisi de yalnızca bir canlı örneği, o kadar; değişmez bir nesne değil. Değişmez nesne diye bir şey yoktur zaten. Bir gün, vakti gelince, Lesje de çözülüp ayrışacak. .</p>

  <p class="p8">Nate onun elini okşuyor. Ürkmüş, üzülmüş bir hali var, ama Lesje onu avutamıyor.</p>

  <p class="p8">Nate, “Ne düşünüyorsun, sevgilim?” diyor.</p>

  <p class="p8"> </p>

</body></html>