<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>20 Kasım 1976, Cumartesi</i></p>

  <p class="p8"> </p>

  <p class="p8">ELIZABETH</p>

  <p class="p8">Merdivenden yukarı çıkıp mısır patlatan adamın–önünden geçiyorlar. Adam elma şekeri, balon, kaynana zırıltısı, parlak mavi kırmızı plastikten değirmenler de satıyor. Çevresinden, hâlâ kanat çırpan kurumuş kuşlar gibi sesler çıkıyor. Bir aile. Dışarı çıktıklarında çocuklar için adamdan bir şeyler almalı, çünkü aileler böyle yapar.</p>

  <p class="p8">Elizabeth onlarla birlikte geleceğini söyledi; Nate haklıydı, bir aile olarak artık birlikte hiçbir şey yapmamaları çocuklar için kötüydü. Ne var ki, çocuklar buna aldanmadılar. Pek sevinmediler bile, yalnız şaşırdılar, biraz da kaygılandılar. Nancy, “Ama babam bizi sokağa çıkarırken sen hiç gelmezsin ki” dedi.</p>

  <p class="p8">Kubbeli binada, turnikelerde dolanıp duran cumartesi çocuk selini görünce, Elizabeth birden bu zevki göze alamayacağını anlıyor. Burası onun çalıştığı yer. Chris de burada çalışırdı. Hafta içinde Elizabeth burada olmaktan rahatsız olmuyor. Bir kere, burada olmak için iyi bir nedeni var, üstelik aklını meşgul edecek bir alay da kısa not bekliyor onu. Ama şimdi buraya gelmenin âlemi var mı? Neden boş zamanını burada, bu boş salonlarda, metal kabuklar ve sahipleri tarafından çoktan terk edilmiş kemikler arasında dolaşarak geçirsin? Neden zorunlu olduğundan daha çok kalsın burada?</p>

  <p class="p8">İş saatleri içinde Elizabeth Chris’le konuşmamaya, hatta elindeyse onu görmemeye özen gösterirdi. Kimin bildiği umurunda değildi aslında. Müzede kendine özgü bir sızıntı sistemiyle herkes her şeyden haberdar olurdu zaten. Ama Elizabeth’e belli bir işi yapması, günde bilmem kaç saat orada çalışması için para ödüyorlardı. O da işi ciddiye alıyordu. O saatleri Chris’le geçirmemişti hiç.</p>

  <p class="p8">İlk kez birlikte olmalarından beri. Üstlerinde hemen bütün giysileriyle yerde, Ghris’in atölyesinde, kürk parçaları; tahtalar arasında, yarı bitmiş bir Afrika yer sincabının yanı başında sevişmişlerdi. Cam gözler henüz yerlerine yerleştirilmemişti ve hayvanın boş göz çukurları onları seyreder gibiydi. Bütün müze hâlâ o gün gibi kokuyor: Koruyucu madde, bıçkı tozu, Chris’in saçlarının kokusu, dökülmüş saç kokusu. Yakıcı ve yoğun. Yanmış altın. Elizabeth’in etine, kalçasına batan Chris’in soğuk fermuarı, gıcırdayan dişler. Elizabeth, “Bir daha ömrümce bundan daha azma katlanamam” diye düşünmüştü. Sanki bir pazarlık, bir anlaşmaydı bu; belki de öyleydi, her ne kadar Elizabeth öbür taraftaki görünmez pazarlıkçıyı hiçbir zaman göremediyse de.</p>

  <p class="p8"> </p>

  <p class="p8">Çocuklar şimdi armağan dükkânında. Oyuncaklara, Singapur’dan gelme kumaş aslanlara, Meksika’dan gelme kilden bebeklere bakıyorlar. Nate cüzdanını karıştırıyor. Buraya gelmek onun fikriydi, öyleyse o ödesin. Ama Elizabeth onun parasının yetmeyeceğini biliyor, daha evden çıkarlarken biliyordu.</p>

  <p class="p8">Nate, “Bana bir beşlik borç verir misin?” diyor. “Pazartesi geri veririm.”</p>

  <p class="p8">Elizabeth elinde hazır tuttuğu parayı ona uzatıyor. Hep bir beşlik ister. Bazen geri de verir. Geri vermediyse, unuttuğundandır. Elizabeth, her şeyin hakkıyla olması gerektiğini düşündüğü günlerde yaptığı gibi, ona anımsatmıyor artık. “Ben içeri girmeyeceğim” diyor. “Dört buçukta merdivenin orada sizi bulurum. Dondurma ya da başka bir şey yedirmek için kızları Murray’a götürürüz.”</p>

  <p class="p8">Nate rahatlamış görünüyor. “Tamam” diyor.</p>

  <p class="p8">“Çocuklara söyle, keyiflerine baksınlar.”</p>

  <p class="p8">Elizabeth güneye, parka doğru yürüyor. Niyeti yolun karşı yanına geçip ağaçların altında dolaşmak, belki banklardan birine oturup düşmüş yaprakların kokusunu solumak. Kardan önce koklayabileceği son yaprak kokusu bu. Kaldırımda durup karşıya geçmek için fırsat kolluyor. Anıtın üzerinde birkaç solmuş çelenk var. GÜNEY AFRİKA yazıyor.</p>

  <p class="p8">Elizabeth dönüyor, müzeye doğru yürüyor. Planetariuum’a gidip vakit öldürecek. Her ne kadar afişlerin, sergilerin hazırlamşına yardımı dokunduysa da, oraya hiç gitmedi. Hafta içinde çalışıyor, akşamlarıysa böyle yerlere gitmiyor, kendisine ayırdığı vakti oralarda harcamak istemiyor. Ama bugün hiç gitmediği bir yere gitmek istiyor canı.</p>

  <p class="p8">Lobinin kıvrık duvarında bir yazıt var:</p>
<br/>
  <p class="p3">GÖKLER SONSUZ GÜZELLİKLERİNİ GÖZLERİNİN<br/>
  ÖNÜNE SERMEK İÇİN SENİ ÇAĞIRIYOR VE ÇEVRENDE<br/>
  DÖNÜYOR. ÖYLEYKEN SENİN GÖZÜN HÂLÂ YERE<br/>
  BAKIYOR.</p>

  <p class="p3" style="text-indent:3%"> –DANTE</p>
<br/>
  <p class="p8">Ve bunun hemen altında da: DANIŞMA. ÖNCEDEN BİLET SATIŞLARI.</p>

  <p class="p8">Elizabeth sonsuz güzelliklerin bile parayla satın alınabilmesini güven verici buluyor. Gösteri saat üçte. Elizabeth, giriş kartını gösterip para ödemeden içeri girebileceğini bildiği halde, bilet almak için gişeye gidiyor.</p>

  <p class="p8">Gişedeki kız, “Kozmik Felaketlerde mi Lazeryum’a mı?” diye soruyor.</p>

  <p class="p8">Elizabeth, “Efendim?” diyor. Sonra, gösterinin adının “Kozmik Felaketler” olduğunu anlıyor. <i>Lazeryum</i> ise onda bir cüzamlılar kolonisinden başka hiçbir şey çağrıştırmıyor.</p>

  <p class="p8">Kız, “Lazeryum dört on beşte” diyor.</p>

  <p class="p8">Elizabeth, “Öyleyse Kozmik Felaketler” diyor. Lazeryum dedikleri her neyse, çok geç başlıyor.</p>

  <p class="p8">Lobide kitapçı dükkânının vitrinindeki kitapların kapaklarına bakıyor: <i>Yıldızlar Herkesindir. Evren. Kara Delikler.</i></p>

  <p class="p8">Elizabeth hiçbir zaman yıldızlara pek yakın hissetmemiştir kendini.</p>

  <p class="p8">Oditoryum kubbeli bir yapı. İnsan burada kendisini bir memenin içinde gibi hissediyor. Elizabeth kubbenin gökyüzünü simgelemesi gerektiğini biliyor. Öyleyken, kendini boğulacak gibi hissediyor. Pelüş koltukta arkasına yaslanıyor, gözlerini tavana dikiyor. Tavan boş ama hafif bir ışıkla aydınlatılmış. Çevredeki çocuklar kıpır kıpır, cıvıldaşıp duruyorlar. Derken ışıklar sönüyor, çocuklar sus pus oluyor.</p>

  <p class="p8">Gün batımı. Toronto’nun silueti bütün ufku kaplıyor. İşte şimdi Park Plazza yanı başındaki dev Hyatt Regency binasıyla kıyaslanıyor. Doğuya doğru BRITANNICA, Sutton Place, Meteoroloji binası, CN Kulesi. Bu yeryüzünün görünümü.</p>

  <p class="p8">Bir ses onlara Toronto’nun siluetini gördüklerini söylüyor. Planetarium’un tepesinde durup baksalardı, Toronto işte böyle görünecekti. Elizabeth’in yanında oturan oğlan, “Hey, pek de temizmiş!” diyor, Oğlan balonlu çiklet ışıyor. Elizabeth onu yanında hissediyor; ılık, güven tazeleyici bir varlık. Lastik tenis pabuçları.</p>

  <p class="p8">Ufkun batısındaki ışık soluyor, yıldızlar parıldamaya başlıyor. Ses takımyıldızların adlarını sayıyor: Büyük Ayı, Küçük Ayı, Koltuk Takımyıldızı, Orion, Ülker. Ses eski insanların ölünce yıldız ya da takımyıldız olacaklarına inandıklarını söylüyor. Bu pek şiirsel bir düşünce ama gerçek değil, kuşkusuz. Yıldızlar gerçekte eski insanların hayal ettiğinden çok daha harikulade ve şaşırtıcı. Onlar alev alev yanan gaz topları. Ses bu kez bir rakamlar ve uzaklıklar rapsodisine girişiyor. Rapsodi boyunca Elizabeth kulaklarını tıkıyor söylenenlere.</p>

  <p class="p8">Kuzey Yıldızı: Küçük, beyaz bir ok Kuzey Yıldızı’nı gösteriyor. Ses hızlanıyor, yıldızlar Kutup çevresinde dönüyor. Bunu görebilmek için, insanın açık kalsın diye gözlerine tutkal sürüp gecelerce beklemesi gerekir. Eski insanlar yıldızların gerçekten o yönde devindiğini sanırlardı. »Ama dönen onlar değil elbet, dünya.</p>

  <p class="p8">Ses eski insanların daha başka inançları da vardı diyor. Derken tekinsiz bir müzik duyuluyor. Bugünün gösterisi olağanüstü yıldız olayları, diyor ses. Yıldızlar zaman içinde geriye, 1066 yılma doğru dönüyor. Eski insanlar kuyruklu yıldızların kargaşalık, savaş, salgın hastalık, veba, büyük bir kahramanın doğuşu, bir tahtın yıkılışı ya da dünyanın sonu anlamına geldiğine inanırlardı. Ses bir kahkaha koyuveriyor. Herkes çok daha bilgili neyse ki şimdi.</p>

  <p class="p8">Gökyüzünde Halley Kuyrukluyıldızı görünüyor, önce solgun, sonra giderek parlaklaşıyor, kuyruğu bulut gibi ardında süzülüyor. Ses bu kuyruğun bileşimi hakkında bilgi veriyor.</p>

  <p class="p8">Halley Kuyrukluyıldızı önce sönükleşiyor, sonra yok oluyor. Ses, yine geri gelecek diyor, 1985 yılında.</p>

  <p class="p8">Derken yıldızlar önce birer ikişer, sonra gitgide çoğalarak düşmeye başlıyor. Ses açıklıyor: Bunlar gerçekte yıldız, değil, göktaşı. Göktaşları sağanaklar halinde yağar. Bunlar olasılıkla patlamış yıldızların kalıntılarıdır. Yıldızlar düşedursun, birtakım slaytlar –kalabalıklar, Ölüm Dansları, yanan binalar– görünüyor kubbede ve ses Shakespeare’den birkaç dize okuyor. Sonra Kuzey Işıkları beliriyor ve ses bunların nedenini tartışmaya girişiyor. Bazı kimseler bunların sesini duyduklarını ileri sürüyorlarmış; yüksek, hışırtı gibi bir sesleri varmış, ama kimse bu sesi banda alamamış. Elizabeth kulağına yakın bir yerden ince bir fısıltı duyuyor.</p>

  <p class="p8">Üşüyor. Oysa biliyor, salon sıcak. Çocukların, paltoların, patlamış mısır yağının kokusunu alabiliyor. Kuzey Işıkları üşütüyor onu. Kalkıp oditoryumdan çıkmak istiyor. Kapıyı bulmak için çevresine bakınıyor ama göremiyor. Karanlıkta el yordamıyla yolunu bulmaksa hoşuna gitmiyor.</p>

  <p class="p8">Şimdi ses olağanüstü bir şey açıklamak üzere. Oradakilerin hepsi Beytlehem Yıldızı’ndan söz edildiğini duymuşlardır, değil mi? Evet. Eh işte, belki gerçekten de bir Beytlehem Yıldızı vardı. Yukarıda yıldızlar yüzyıllarca geriye doğru dönüyorlar, iki bin yıl öncesine. İşte, gördünüz mü?</p>

  <p class="p8">Çocuklar, “Ah!” diye soluyorlar. Bir yıldız, ışığı gökyüzünün yarısını kaplayana dek büyüyor, büyüyor, gittikçe parlaklaşıyor. Sonra, diminuendo. Donanma fişeği gibi yok olup gidiyor.</p>

  <p class="p8">Ses, “Bu gördüğünüz bir süpernovaydı” diyor. “Ölmekte olan bir yıldız yani.” Bir yıldız ömrünün sonuna geldi mi patlayabilir ve kalan bütün enerjisini bir tek müthiş patlamayla yakıp tüketebilir. Bir gün bizim güneşimiz de aynı şeyi yapacak. Ama milyarlarca yıl sonra.</p>

  <p class="p8">Sonra, geri kalan madde –kendi yerçekimi alanını dengeleyecek enerjiden yoksun olan madde– içten içe çökerek nötron bir yıldız oluşturur. Ya da kara bir delik. Ses ve değnek gökyüzünde bir yeri gösteriyor. Gösterdikleri yerde hiçbir şey yok. Kimse kara deliği göremez, diyor ses. Kara deliklerin var olduğu ancak çevrelerindeki nesnelere etkilerinden anlaşılır. Örneğin hiçbir ışık bunların içinden geçemez. Kara delikleri henüz hiç kimse tam anlamıyla bilmiyor, yalnız hiçbir ışığın geçemeyeceği kadar yoğun oldukları sanılıyor. Kara delikler enerjiyi dışarıya vereceklerine, içlerine emerler. Kara bir deliğe düşseniz, sonsuza kadar yok olursunuz; seyreden biri ise sizi kara deliğin ufkunda sonsuza dek donmuş gibi görür.</p>

  <p class="p8">Karanlık bölüm giderek yayılıyor, yusyuvarlak oluyor, hiç ışık yok, kubbenin merkezini tamamen dolduruyor. Gümüşi giysili bir adam karanlığa doğru düşüyor, ona varıyor ve duruyor.</p>

  <p class="p8">Adam kanatlarını germiş bir kartal gibi karanlığın önünde duruyor. Bu arada ses adamın gerçekte yok olduğunu açıklıyor. Adamı görmemiz optik bir yanılgı. Ses, bu gerçek bir kozmik felaket olurdu diyor. Ya dünyamız da, bilmeksizin, kara bir deliğe yaklaşmaktaysa? Gümüş adam yok oluyor, yıldızlar yine göz kırpmaya başlıyor. Bu arada ses de böyle bir şeyin pek olası olmadığını söylüyor.</p>

  <p class="p8">Elizabeth ürpererek kubbedeki gökyüzüne bakıyor. Bu gerçekte gökyüzü değil, düğmelerle çalıştırılan, slaytlar, ışıklar gösteren bir makine. İnsanlar öldükleri vakit, ne türden olursa olsun, yıldız haline gelmezler. Kuyrukluyıldızlar gerçekte salgın hastalıklara neden olmazlar. Gerçekte gökyüzünde hiç kimse yok, yuvarlak bir karanlık küre yok, kara güneş yok, donmuş gümüş adam yok.</p>

  <p class="p8"> </p>

</body></html>