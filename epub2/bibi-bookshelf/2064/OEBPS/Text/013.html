<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>31 Ekim 1976, Pazar</i></p>

  <p class="p8"> </p>

  <p class="p8">LESJE</p>

  <p class="p8"><i>31 Ekim 1976, Pazar</i></p>

  <p class="p8">Lesje ile William <i>cribbage</i> denen iskambil oyununu oynuyorlar. Bir oyun masasının başına oturmuşlar. Birlikte oldukları vakit yemeklerini de bu masada yerler. Masa salon penceresinin önünde; tam karşıdaki apartmanın salon penceresine bakıyor, yani soluk kesici bir görünümü var. Karşı apartmanın penceresi aydınlık, çünkü hava iyiden iyiye karardı. Pencerenin ardında iki kişi oturmuş, Lesje’nın spagetti olduğunu tahmin ettiği bir şey yiyorlar. Lesje aşağıdaki sokakların olaylarla dolu olduğunu düşünüyor. Burada oturmak istemesinin nedeni de bu zaten. Kavşak noktasında, olayların göbeğinde. Çünkü her şey olay sayılabilir burada. “Her şey” ve “sayılabilir” sözcükleri, her şeye karşın, hâlâ soyutluklarını koruyorlar. Lesje bunların anlamını hâlâ tam anlamış değil.</p>

  <p class="p8">Lesje, Woolworth’s mağazasından aldığı balkabağı biçimi kâğıt feneri pencerenin iç tarafına yapıştırmış. Geçen yıl tuhaf kılıklara girmiş bir alay çocuğun geleceğini umarak bir miktar bonbon almıştı, ama kimse gelmemişti. Anlaşılan, bu apartmanın on dördüncü katına hiçbir çocuk giremiyor. Burada oturanlar –Lesje bunları ancak asansörde görebiliyor– genç insanlar, çoğu bekar ya da çocuksuz.</p>

  <p class="p8">Kendisi de sokaklara çıkıp koşmak, olup biteni seyretmek istiyordu. Ama William iskambil oynamalarını önermişti. Bu oyun kafasını dinlendiriyormuş.</p>

  <p class="p8">William, “On beş iki, on beş dört, on beş altı ve bir çift, eder sekiz kart” diyor. Elindeki kürdanı oynatıyor. Lesje’nın elinde yalnız bir çift as var. Bunları da kendisi koymuştu buraya. Lesje kartları karıştırıp kesiyor, William dağıtıyor. William kartlarını eline alıyor, dudakları büzülüyor, ne yapacağını düşünürken kaşları çatılıyor.</p>

  <p class="p8">Lesje’nın eli o kadar kötü ki, pek seçeneği yok. Bırakıyor kendini. Gece aydınlığında dev ama otobur İguanadonların ezip geçtiği bir patikada yürüdüğünü varsayıyor. Dev hayvanların üç parmaklı arka ayaklarının izlerini çamurda görebiliyor. Ağaçlar seyrekleşinceye kadar onların izlerini sürüyor. Ve orada, ta uzakta göl görünüyor. Gümüşi yüzeyi, şurada burada yılan kafası gibi bir kafayla, suya dalmakta olan bir sırtla yarılmış. Lesje ne kadar ayrıcalıklı olduğunu düşünüyor. Gördüklerine başkalarını nasıl inandıracak?</p>

  <p class="p8">(Göl, kuşkusuz, Gladys Gölü; Sir Arthur Conan Doyle’un <i>Yitik Dünya</i> adlı kitabının 202’nci sayfasındaki haritada açık seçik gösterilmiş. Lesje bu kitabı daha on yaşındayken okudu. Okul kitaplığındaki Jeoloji bölümünde bulmuştu onu. O sırada kendisi de taşlarla, kayalarla ilgili bir proje hazırlamaktaydı. Dinozorlardan önce en sevdiği konu kayalardı. Okuldaki arkadaşları o sıralar Trixie Belden, Nancy Drew, Kâhya Kadın Cherry Ames’i okuyorlardı. Lesje bu öykülere pek ilgi duymuyordu. Bir kural olarak, gerçek olaylara dayanmayan öyküleri sevmiyordu. Ama <i>Yitik Dünya</i> başkaydı. Güney Amerika’da bir plato bulmuşlardı. Yukarı Jura zamanından kalma canlı türleri orada daha başka, daha çağdaş canlılarla birlikte yaşıyordu. Lesje fosillere karşı tutkusunun mu, yoksa bu kitabın mı önde geldiğini bilemiyordu. Kitabın önde geldiğini düşünüyordu, keşifleri yapanların tümü erkek olsa bile. Ağzı kalabalık, iddiacı Profesör Challenger’a, hatta genç gazeteciye ya da keskin atıcı İngiliz lorduna değil, ötekine –kuru, kuşkucu, sıska Profesör Summerlee’ye– aşık olmuştu. Kim bilir kaç kez, profesörün cılız eli Lesje’nın elinin içinde, şu gölün kıyısında durup bir Plesiosaurus’u izlemişlerdi.</p>

  <p class="p8">Bu kitap hâlâ Lesje’da duruyor. Onu tam anlamıyla çalmış sayılmaz. Yalnız, kitaplığa gidip yenilemeyi defalarca unuttuğu bir gerçek. Sonunda kütüphanecinin iğneleyici sözleri karşısında o kadar utandı ki, yalan söyledi. “Kitabı yitirdim” dedi. (Yitik Dünya yitmişti.)</p>

  <p class="p8">Göl ay aydınlığında ışıldıyor. Ta uzakta, bir sığlıkta gizemli, beyaz bir şey çırpınıyor.</p>

  <p class="p8"> </p>

  <p class="p8">William yine kürdanıyla oynuyor. Lesje dikkat etmiyor. William ondan en az yirmi puan ileride. William, “Sıra sende” diyor. Yanakları memnunluktan pespembe.</p>

  <p class="p8">Lesje, “On beş iki” diyor.</p>

  <p class="p8">William, “İkinci yenilgin” diyerek onu avutuyor.</p>

  <p class="p8">Telefon çalıyor. Lesje yerinden sıçrıyor, karo valesi elinden yere düşüyor. “Sen bakar mısın, William?” diyor. Arayanın yine yanlış–numara–adamı olduğundan kuşkulanıyor. Şu anda tekdüze bir seranat dinleyecek bir ruh hali içinde değil.</p>

  <p class="p8">William, şaşkın şaşkın, “Telefon sana” diyor.</p>

  <p class="p8"> </p>

  <p class="p8">Lesje geri dönünce de, “Kimdi arayan?” diye soruyor.</p>

  <p class="p8">Lesje, “Elizabeth’in kocası” diye yanıtlıyor.</p>

  <p class="p8">“Kim dedin, kim?”</p>

  <p class="p8">Lesje, “Evet, ta kendisi” diyor, “Elizabeth’in kocası. Onunla geçen yılki Noel toplantısında tanışmıştın. Elizabeth’i anımsıyorsun, değil mi? Hani şu heykel gibi kadın? Hani…”</p>

  <p class="p8">William, “A, evet” diyor. William kendi kanını görmeye bile dayanamaz. Onun için, Chris’in öyküsünü dinlemeye hiç gönlü yok.</p>

  <p class="p8">“Ne istiyormuş?”</p>

  <p class="p8">Lesje, “Emin değilim” diyor.</p>

  <p class="p8"> </p>

</body></html>