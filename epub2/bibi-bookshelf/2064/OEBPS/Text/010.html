<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr"><head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title></title>
</head>

<body>
  <p class="p5"><i>30 Ekim 1976, Pazar</i></p>

  <p class="p8"> </p>

  <p class="p8">NATE</p>

  <p class="p8">Nate sırtına yağmurluk giymemiş. Hafiften çiseleyen yağmur kalın kazağının, sakalının üzerinde boncuk tanecikleri oluşturuyor, alnında birikiyor, sonra damla damla aşağı süzülüyor. Madem yağmurluğu yok, madem sırılsıklam olmuş, titriyor, Martha nasıl geri çevirir onu?</p>

  <p class="p8">Nate bisikletini garajla cadde arasındaki yola park ediyor, leylak ağacına zincirle bağlayıp kilidi şrakkadak kapatıyor. Her zamanki gibi, ama her zamanki gibi değil işte. Martha’yı bir aydır görmedi. Tam dört haftadır. Martha gözyaşları dökecek, Nate bir alçak gibi omuz silkecek, sonra <i>Böylesi daha iyi</i> de içinde olmak üzere, ikisi de bütün öğleden sonra zırvalayıp duracaklar. O zamandan bu yana Martha ona birkaç kez telefon etti, gelmesini istedi ama, Nate bundan kaçındı. Nate ikide bir aynı şeyi yapmayı sevmez. Ne var ki bu kez kendisi telefon etti Martha’ya.</p>

  <p class="p8">Martha A blokunda, 32A’da oturuyor; Sherbourne’un doğusundaki eski, büyük evlerden birinde. Evin ana numarası önde, A girişi ise yan tarafta. Nate kapıyı çalınca Martha hemen koşup açıyor. Onu beklediği belli. Saçları yıkanmamış, sırtında da o şık kadife sabahlığı yok. Bir pantolon giymiş, üstüne açık yeşil, biraz da kirlice bir kazak geçirmiş. Elinde yarı dolu bir bardak var. Bardağın içinde bir limon parçası, bir de buz yüzüyor.</p>

  <p class="p8">Martha, “Eh, kutlu olsun” diyor.</p>

  <p class="p8">Nate, “Ne kutlu olsun?” diye soruyor.</p>

  <p class="p8">“Cumartesileri bizim günümüzdü.” Martha sarhoşluğun eşiğinde. Acı acı konuşuyor. Nate onu suçlayamıyor. Herhangi birini herhangi bir nedenle suçlamak ona zor geliyor. Martha’nın acılığını çoğu kez anlayabiliyor. Ne var ki, onu rahatlatmak için elinden fazla bir şey gelmiyor.</p>

  <p class="p8">Martha, “Elizabeth elinde değilmiş gibi yapıyor” diye devam ediyor. “Acele şu gerek, acele bu gerek. Çok özür dilerim rahatsız ettiğim için. Ama çocuklardan birinin kafası koptu da!” Gülüyor.</p>

  <p class="p8">Nate onu omuzlarından tutup sarsmak, duvara çalmak istiyor. Ama yapmıyor. Orada öylece aptal aptal bakarak, hole üzerinden sular akıtarak duruyor. Bedeninin omurgasından sarktığını, etlerinin çubuğa dolanmış sıcak macun gibi eriyip aktığını hissediyor. Karamele gibi. Çocuklara, “Ağzınızda o çubukla koşmayın” derdi; onların zaten düşmüş olduğunu, sivri uçlu çubuğun damaklarına saplandığını göre göre. Bir koşudur tutturuyor, diz çöküyor, düşen çocuğu yerden kaldırıyor, bir uluma duyuluyor: Bu kendi sesi. Aman Tanrım.</p>

  <p class="p8">Nate, “Çocukları bu işe karıştırmasan olmaz mı?” diyor.</p>

  <p class="p8">Martha, “Neden?” diye karşılık veriyor. “Çocuklar da İşin içinde, öyle değil mi?” Ona sırtını dönüp koridordan geçiyor, oturma odasına doğru seğirtiyor.</p>

  <p class="p8">Nate, “Hemen şimdi çıkıp gitmeliyim buradan” diye düşünüyor. Yine de, ıslak ayakkabılarını çıkardıktan sonra Martha’nın ardı sıra çıplak ayaklarıyla eski halının üzerinde yürüyor. Şu eski alışkanlık.</p>

  <p class="p8">Oturma odasında yalnız bir ışık yanıyor. Martha ışığı ayarlamış. Gidip odanın öbür ucunda, ışıktan uzakta, gölgede kalan sedire oturuyor. O pelüş kaplı sedire. Nate onu ilk kez o sedirin üzerinde öpmüştü, firketelerini çıkarmış, geniş omuzlarına dökülen saçlarını okşamıştı. Geniş, güçlü, becerikli eller. Nate bu ellerde, bu dizlerin arasında güvenlik içinde olacağını düşünmüştü.</p>

  <p class="p8">Martha, “Elizabeth’in bahanesi hep buydu” diye devam ediyor. Ayaklarında tığla örülmüş yün terlikler var. Elizabeth ölse giymez böyle şeyleri.</p>

  <p class="p8">Nate, “O hiçbir zaman sana karşı olmadı” diyor. Bu tartışmayı daha önce de yapmışlardı.</p>

  <p class="p8">Martha, “Hayır, olmadı” diyor. “Neden karşı olsun ki evdeki hizmetçiye? Onun istemediği pis işleri ben yapıyorum. Karşılığında bana para vermeliydi.”</p>

  <p class="p8">Nate bu kadına çok fazla şey söylemiş olduğunu düşünüyor. Martha yanlış anlamlar çıkarıyor söylediklerinden, Nate’in sırlarını ona karşı kullanıyor. Nate, “Bu haksızlık” diyor. “Elizabeth sana saygı duyuyor. O hiçbir zaman aramıza girmeye çalışmadı. Neden girsin zaten?” Pis iş üzerindeki dokundurmaya yanıt vermiyor. “Sen bunu pis iş olarak mı görüyorsun?” diye sormak istiyor, ama Martha’nın vereceği yanıttan korkuyor. Üstünün başının kokusunu kendisi alabiliyor, pantolonuna neft yağı bulaşmış. Eskiden, pençe ayaklı banyo küvetinin içinde birlikte otururlarken, Martha ona <i>karın sana iyi bakmıyor</i> diye takılırdı. Hem yalnız bir konuda değil, birçok konuda. Martha, “Doğru” diyor. “Neden girsin aramıza? O her zaman kendi pastasını istemeyi bildi, yedi de. Bu da sensin, Nate. Elizabeth’in pastası. Sen bir pasta parçasısın.”</p>

  <p class="p8">Nate Martha’yı ilk görüşünü anımsıyor. Prewitt and Stein’de, Adams’taki yazı masasının ardında oturmuş, gizlice çiklet çiğniyordu. Nate bundan hoşlanmadığını ima edince, bu alışkanlığından vazgeçmişti. Nate, “Neden sinirlendiğini anlıyorum” diyor. Bu Elizabeth’in taktiklerinden biridir. Kendisi de bu taktiğe başvurduğu için kendini sinsi buluyor. Gerçekte hiçbir şey anlamadığını elbet kendisi de biliyor. Elizabeth de Nate’e anlıyorum dediğinde bir şey anlamıyor, ama bu sözler Nate’in burnunu sürtmesine yetiyor.</p>

  <p class="p8">Martha, kavgacı bir tavırla, “İster anla, ister anlama, umurumda değil” diyor. Martha’ya anlayış gösterilmeyecek demek. Martha dik dik Nate’in gözlerinin içine bakıyor. Kendi gözleri gölgede.</p>

  <p class="p8">Nate, “Ben yine bunları konuşmak için gelmedim buraya” diyor. Neden söz ettiklerinden kendisi de tam emin değil. Böylesi karşılıklı konuşmalarda neden söz edildiğinden hiçbir zaman emin olamaz zaten. Kesin olan bir şey varsa, o da Martha Nate’in haksız olduğunu düşünüyor. Nate ona haksızlık etmiş. Ona kötü davranmış. Ama Nate bu konuda en baştan beri açık sözlü davrandı, hiç yalan söylemedi. Biri bu yüzden onu takdir etmeli.</p>

  <p class="p8">Martha, “Öyleyse neden geldin?” diyor. “Annenden mi kaçtın yoksa? Başka bir hanım, iyi bir hanım, sana bir kurabiye versin, seni koynuna mı alsın istedin?”</p>

  <p class="p8">Nate bu sözleri çok kaba, çok acımasız buluyor. Yanıt vermiyor. Birden, her ne kadar şu anda hoşuna gitmiyorsa da, asıl istediğinin bu olduğunu fark ediyor.</p>

  <p class="p8">Martha elinin tersiyle ağzını, burnunu siliyor. Işıkları romantik bir etki yapsın diye değil, ağlayacağını bildiğinden ve Nate’in bunu görmesini istemediğinden azaltmış, Nate şimdi anlıyor. Martha, “Hiçbir şeyi o kadar kolay başlatıp bitiremezsin” diyor.</p>

  <p class="p8">Nate, “Konuşabiliriz sanmıştım” diyor.</p>

  <p class="p8">Martha, “Seni dinliyorum” diye karşılık veriyor. “Dinlemekte üstüme yoktur.” Nate bunun her zaman doğru olmadığını düşünüyor. Nate ondan söz ederse, Martha seve seve dinler, doğru, sırf kulak kesilir. <i>Dünyanın en güzel kalçaları seninkiler</i>. Doğru, gerçekten de güzel kalçaları vardır, ama dünyanın en güzel kalçaları mı bakalım? Hem Nate nereden bilsin bunu?</p>

  <p class="p8">Nate, en sonunda, “Olanları biliyorsun sanırım” diyor. Chris’in ölümü yüzünden niçin kendisinin avutulmaya ihtiyaç duyduğunu söylemiyor. Herkese bakılırsa, Chris öldüğü için bayram etmesi, sevinmesi gerekirdi; boynuzları yok olmuş, onurundaki leke kanla temizlenmişti.</p>

  <p class="p8">Martha, “Yani Elizabeth’e olanları demek istiyorsun” diyor. “Bu kentteki herkes başkalarına ne olduğunu bilir. Hepsi gelip bana haber verdiler, bundan kuşkun olmasın. Bayılırlar böyle şeylere. Senin adını andıklarında –her ikinizin de adını andıklarında– ne tepki göstereceğimi görmek için beni gözlemeye de bayılırlar. Elizabeth’in aşığı kafasını dinamitle uçurmuş. Kimisi Elizabeth’in <i>adamı</i> diyor. Ne yapayım yani? Ne demem gerekiyor? Çetin cevizmiş. Oh olsun, Elizabeth buna müstahaktı. En sonunda Elizabeth onun hakkından geldi. Bunları mı demeliyim?”</p>

  <p class="p8">Nate onun bu denli sert olabileceğini bilmiyordu, Martha en sert tartışmalarında bile böyle olmamıştı. İlk başlarda Martha’da en sevdiği şey onun belirsizliğiydi; dikkatini bir yerde toplayamaması, ona bulutsu bir titreklik veren köşelilikten yoksunluğuydu. Oysa şimdi sanki çok yüksekten yaya kaldırımına düşmüş de orada donup kalmış gibi, her yanı biçimsiz köşeler, kıymıklar içinde.</p>

  <p class="p8">Martha onu adeta Elizabeth’in yanını tutmaya zorluyor. Nate, Elizabeth’i savunarak, “Elizabeth bir süredir görmüyordu onu” diyor. “Chris onun çocukları bırakmasını istiyordu. Elizabeth yapamadı bunu.”</p>

  <p class="p8">Martha, “Elbet yapamaz” diyor. Gözlerini boş bardağına dikiyor, sonra bırakıyor bardak halının üzerine, ayaklarının arasına düşsün. “Süper anne hiçbir zaman çocuklarını bırakmaz.” Birden ağlamaya başlıyor. Artık yüzünü saklamak için çaba harcamıyor. “Gel, birlikte oturalım” diyor. “Benimle yaşa. Bütün istediğim, bizim de bir şansımız olsun.”</p>

  <p class="p8">Nate belki bir şansımız vardı diye düşünüyor. Ama artık yok. Nate ağır ağır koltuktan kalkmaya davranıyor. Bir dakika sonra Martha üstünde olacak, kollarını deniz yosunları gibi onun boynuna dolayacak, ıslak yüzünü göğsüne gömecek, kalça kemiklerini onun kasıklarına dayayacak.</p>

  <p class="p8">Martha, “Bunun insana nasıl bir duygu verdiğini biliyor musun?” diyor. “Mutfağın da yardımıyla arka merdivende öylesi bir aşk serüveni mi bu? Yalnız, herkes biliyor. Ve sen geceleri kahrolasıca karının, kahrolasıca çocuklarının yanına dönüyorsun. Bense aklımı büsbütün kaçırmayayım diye, sabahın dördüne kadar cinayet romanları okuyorum.”</p>

  <p class="p8">Nate “mutfağın da yardımıyla” sözleri üzerinde derin derin düşünüyor. Martha’nın mecaz seçimi onu şaşırtıyor. Kimin evinde arka merdiven kaldı ki artık? Bir gece yatakta çarşaflara sarılmış, birlikte cin içtiklerini, <i>Yukarıdakiler, Aşağıdakiler</i>’i seyrederek güldüklerini anımsıyor. Beyefendinin oğlu ve varisi hizmetçiyi gebe bırakmış. Buz yüzlü annesi ona söylev çekiyor. Bunlar eskidendi, birlikte iyi vakit geçirdikleri zamandan kalma. Bir cumartesiydi. Elizabeth’in, “Bu konuda mantıklı olalım. Belli zamanlarda birbirimize güvenebileceğimizi bilmeliyiz” demesinden önceydi. Elizabeth perşembeleri, Nate ise cumartesileri almıştı. Çünkü cumartesi hafta sonuydu ve Martha ertesi sabah erken kalkmak zorunda olmayacaktı. Ve şu öbür gece, Martha’nın, “Galiba gebeyim” dediği gece. Nate’in ilk düşüncesi, “Elizabeth buna katlanamaz” olmuştu.</p>

  <p class="p8">Nate, “Şimdi onu avutmaya çalışsam, bana ikiyüzlü diyecek” diye düşündü. “Avutmazsam da sövüp sayacak. Vakit varken sıvışmaya bakmalıyım hemen. Buraya gelmekle hata ettim. Ön holden ayakkabılarımı almalıyım. Keşke bisikleti kilitlemeseydim…” Oturma odasının kapısına varınca, “Belki bir ara birlikte bir öğle yemeği yeriz?” diyor.</p>

  <p class="p8">Martha, “Öğle yemeği mi?” diyor. Sesi hol boyunca Nate’i izliyor. “Öğle yemeği ha?” Bastırılmış bir çığlık bu.</p>

  <p class="p8">Nate yağmurun içinde bisikletini sürüyor, mahsus su birikintilerinin içinden geçiyor, bacaklarını ıslatıyor. Deli. Başkalarında var olan bir şey onda eksik sanki. Hiçbir zaman geleceği önceden göremiyor; evet, öyle, gelecek açık seçik önüne serilse bile. Bir tür yozlaşma bu, çok uzun boylu olmak gibi bir şey. Başkaları kapılardan geçip gidiyor, o ise kafasını çarpıyor. İnsan eninde sonunda bir şeyler öğrenir. Daha kaç kez yanılacak, daha ne kadar sürecek bu?</p>

  <p class="p8">Yarım saat sonra Dupont and Spadina’nın köşesinde duruyor. Orada bir telefon kulübesi olduğunu biliyor. Bisikletini kulübenin yanına dayıyor. Cam odacık, ışığı da yanıyor. Tam açıktasın, herkesin görebileceği durumdasın burada… Geri zekâlı manyak kulübeye giriyor, giysilerini çıkarıyor, Süpermen gelip bedenine girsin diye orada durup bekliyor. Geçen otomobillerdeki insanlar ona bakarken yaşlı bir hanım polis çağırıyor…</p>

  <p class="p8">Nate cebinden bir on sentlik çıkarıyor, elinde tutuyor. Bu onun jetonu, onun tılsımı, tek kurtuluş umudu. Hattın öbür ucunda ince bir kadın bekliyor, solgun yüzü koyu renk saçlarla çevrelenmiş, eli havada, parmakları kutsar gibi yukarı kalkmış.</p>

  <p class="p8">Yanıt yok.</p>

  <p class="p8"> </p>

</body></html>