<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre3">Sürünün köpeği havlayarak koşmuş, cip yavaşlayınca şaşırarak durmuştu. Av köpeğiyle fino kırması, garip bir şeydi. Ard ayaklarından birine basamıyordu.</p>
<p class="calibre3">Çoban hiç istifini bozmadan geldi, mandayı yalancıktan sopalamaya</p>
<p class="calibre3">başladı.</p>
<p class="calibre3">Memeleri apışaralarına iyice yapışmış ineklerle güdük boynuzlarını taşıyamayacak kadar güçsüz görünen öküzler insanı şaşırtacak kadar kavruktular.</p>
<p class="calibre3">Emine Güleç, yola çıkalı beri toza bir türlü alışamıyordu. Utanılacak bir şey söylüyor gibi, Cemal Avşar'a alçak sesle yalvardı:</p>
<p class="calibre3">— Sorar mısınız Cemal Bey, yakınlarda çeşme var mıymış?</p>
<p class="calibre3">Cemal Avşar sordu. Çoban önce anlamamış gibi biraz baktı:</p>
<p class="calibre3">— Olmaz mı? Var.</p>
<p class="calibre3">— Yakın mı?</p>
<p class="calibre3">— Yakın... Bir cıgara içimi... Sizin makinayla ne çeker bilmem!</p>
<p class="calibre3">Cemal «Lahavle» der gibi başını salladı:</p>
<p class="calibre3">— Beğendiniz mi ölçüyü?</p>
<p class="calibre3">— Nesi var? Halim Bey'in sesi şakacı değildi: Bence her ölçü, ölçüsüzlükten iyidir. Ayrıca «cıgara içimi» pek de eski bir ölçü sayılmaz. Demek, korkulacak kadar gelenekçi değil bizim köylümüz...</p>
<p class="calibre3">— Tütün memlekete girmeden önce, neyle ölçüyorlardı acaba?</p>
<p class="calibre3">— Uzakları adımla, arşınla... Derinlikleri kulaçla... İyilikleri, verimkârlığı endazeyle... Yüksekliği adam boyuyla, minarelerle...</p>
<p class="calibre3">Nuri Çevik alaycı, sordu:</p>
<p class="calibre3">— Ya kötülükleri?</p>
<p class="calibre3">— Onlar ölçülmez, onlar sınırsız... Açlık günle, sevgi saygı kurban olmakla...</p>
<p class="calibre3">Sürünün son hayvanı susadan inince, Nuri kontak anahtarını çevirdi. Emine Güleç hayvanlardan birini göstererek gerçek bir kederle konuştu:</p>
<p class="calibre3">— Peki, ya bu ineği nasıl küçültmüşüz böyle, keçi kadar... Dünyanın en ünlü bilginleri, en modern laboratuvarda yıllarca uğraşsalar, elde edemezler bu başarıyı... Ne dersin buna?</p>
<p class="calibre3">— «Yamandır açlığın laboratuvarı» derim... Sabahleyin Nuri «Kafalardan önce akıllandı eller» dedi. Yok öyle şey!... Hepsinden önce, mide akıllanır. Bin yıldır et yemiyor bizim köylü... Kafaca, gövdece durgunluğu, erken kocaması bundandır. Gizli açlık vardır bizde... Daha doğrusu yalancı tokluk... Bozkırda bu hayvanlar yüzlerce yıldan beri toprak yiyor. Bozkırın her şeyi tersine dönmüştür.</p>
<p class="calibre3">Toprağın gübresini ocaklar yer, hayvan yemini insanlar... Bu kadar köy geçtik kadından, erkekten bir tek şişman gördün mü, ilâçlık için!..</p>
<p class="calibre3">— Sahi...</p>
<p class="calibre3">— Ilgaz toprağındayız. On iki yaşına geldiği halde, hiç et tatmamış çocuklar vardır burada... Dağın ekini, ovanın yağı kıt olur. Ovada elli evlik bir köyün otuzbeş evi, yılın sekiz ayı, hiç yağ yiyemez. Geri kalandan onbeşi nasıl yer, bilir misiniz? Kaynayan yemek suyuna, kalın bir beze sarılmış, çocuk yumruğu kadar bir yağ topağını, sokmasıyla çıkarması bir olur kadının...</p>
<p class="calibre3">Halim Bey gözlerini kısarak uzaktan baktı:</p>
<p class="calibre3">—    Motora su koyduğumuz    köyde,    adamın, bakracı yavaş</p>
<p class="calibre3">getirdiğine    sinirlendi de, Cemal Avşar,    «Tembel bizim milletimiz» dedi. Orta</p>
<p class="calibre3">Anadolu'da, ağa olsun, hizmetkâr olsun, bütün köylüler, öğüttükleri unun yarısı kadar da, bulgur kaynatır. Ne demektir bu? «Ekmeği, ekmeğe katık ediyorlar» demektir. Her köyde, herkesin eline bu mutluluk da geçer sanma!... Elli evden otuz evi, bir harmandan öteki harmana ekinini yetiştiremez. Gurbete çıkmasa, acından geberir bizim çorağın köylüsü... Halim Akın cigara içerek biraz daldı, yavaşça sordu: Kaç yaşındasın Emine?</p>
<p class="calibre3">— Yirmi ikiyi yeni bitirdim. Niye sordunuz?</p>
<p class="calibre3">—    Ben Anadolu'ya çıktığım    zaman    on dokuz yaşımdaydım.</p>
<p class="calibre3">Erenköy'den, Bakırköy'den başka da köy görmemiştim. Yıl 1924'tü. Sen şimdi neler duymaktasın bilmem ama, duydukların benimkilere hiç benzemez.</p>
<p class="calibre3">— Neden?</p>
<p class="calibre3">— İstanbul Erkek öğretmen Okulunun çıkardığı ilk cumhuriyet öğretmenleriydik biz... Tıkabasa rezillik doluydu bizim kuşağın ondokuz yaşı...    Anadolu zaferi yetişmeseydi,    ne halt    ederdik bilmem? Trablus</p>
<p class="calibre3">yenilgisinde, yedi yaşındaydım. Dağ gibi bir subay olan palabıyıklı dayımın, kafasını yumruklayarak nasıl ağladığı gözümün önünden hiç gitmez. Balkan yenilgisini iyi hatırlarım. Paramparça göçmenler, inleyen yaralılar, meydanlarda sıralanmış idam sehpaları, kıçı suya batmış Hamidiye gemisi resimleriyle dolu bir pis yenilgiydi bu... 1918'de göz kestirimiyle askere alınabilecek kadar iriyarı bir oğlandım. Kurtuluş Savaşı zaferine, bu yenilgilerin alçaltıcı utancıyla ulaştık biz... Zafer bizi bu yönden deliye çevirdi 'Kabımıza sığmaz olduk. Sanki düşmanı ben yenmiştim tek başıma... Yalnız Yunanı değil, gırtlağından tutup dünyayı dize getirmiştim. Dahası var:    Bunu,    milletten herhangi    biri    gibi</p>
<p class="calibre3">düşünmüyorduk biz öğretmenler... Kurtuluşun temeli    bizdik.    Hak</p>
<p class="calibre3">etmediğimiz bir şeyi kendimize yaraştırdık sanma!... Kurtuluşun kendisi, hatta kendisinden bile daha kendisi olan kurtarıcılar söylüyordu bunu... insanlarının yüzde doksanı okuma yazma bilmeyen bir ülkede biz bilgisizlikle boğuşacak ordunun subaylarıydık. Kurtuluş Savaşı aslında Yunanı değil, «Milletin ters bahtını» yenmişti. Biz, bilgisizliği, geriliği mi yenemeyecektik? imkânsızlık diye bir şey tanımıyorduk. Ayrılması olmayan bir sarhoşluktu bu... Dünyanın en boş sözü, en olağan işi, millete karşı, lafta bile kalsa, herhangi bir alçakgönüllü davranış gözlerimizi hemen yaşartacak kadar duygulandırıyordu bizi... Okullarda sıra yokmuş, ders aracı diye bir şey yokmuş, kimin umurunda? Okuttuğumuz kitaplardaki değerler, Batıdan basmakalıp alınmış, bize uymaz maskaralıklarmış, kim bakar? Eğitim Bakanlığında hemen hiç bir şey değişmemiş... Aylıklar gene yetersiz... Gene zamanında çıkmıyor. Hava değişimi, yer değişimi işlerinde, yaşadığımız ülkü çağının yüzünü kızartacak gecikmeler, haksız arkalamalar sürüyor. Bu konularda yanıp yakılmayı yaraştıramıyorduk kendimize... «Bunlar işin firesi, geçici pürüzleri» diyorduk. Çünkü umutsuzluğu, güçsüzlük    belirtisi</p>
<p class="calibre3">sayıyorduk. «Ancak ülkü düşmanları yanıp yakılır» diyorduk. Kurtarıcı ile genç Eğitim Bakanları bizdendi ya... Kurtuluş bizdendi ya... Bazı bazı, yukardakiler az önce «Ak» dediklerine az sonra «kara» diyorlar, bizi şaşırtıp biraz bunaltıyorlardı ama, hiç üstünde durmuyorduk. Onlar iyisini bilirler, yanılmazlar. Eğer böyle davranıyorlarsa elbet bunun gerçekten zorunlu, memlekete yarar büyük nedenleri olmalı! Halim Bey, cıgarasını tazeledi, bir iki çekip biraz daldı, öksürmekle gülmek arası, kısık bir sesle konuştu: Aklımız pek almadı, Terakkiperver Partinin açılıp kurtarıcıların ikiye, bölünmesini... Şeyh Sait ayaklanmasına önce şaştık, sonra kızdık. Sersemletti bizi, izmir'de tasarlanan suikast... Kurtarıcıdan değil, kurtuluştan ne istiyorlardı bu herifler?... Serbest Partinin açılması, biz ülkücüleri hiç sevindirmedi. Galiba hürriyetle yapacak hiçbir işimiz yoktu. İnandıklarımızdan bir milimetre ayrılanları hain sayıyorduk... Kurtarıcıların her sözüne de, ne kadar çelişmeli olursa olsun, hemen inanıyorduk: Edilen lafların millet yaşayışındaki sonuçlarını izlemeye lüzum gören yoktu. Serbest Partinin kapatılması, doğru inançlarımızın zaferi gibi geldi bize... Bende ilk sarsıntı Kubilay'ın kişiliğinde kafamızın kesilmesiyle başlar. Esrarkeş Derviş Mehmedin yeşil bayraklı gönderine geçirilen kafamız. Menemen camisinin avlusunda yatan gövdemize bakakalmıştır. Ben bu şaşkınlığı son yıllara kadar üstümden atamadım. Büyük bir kızgınlık gösteremeyişimiz belki de bu şaşkınlıktandır. Ülkücü öğretmenler olarak, bu alçak saldırıdan sanki, biraz da biz sorumluymuşuz gibi, utanç bile duyduğumuzu söyleyebilirim... İçini çekerek biraz daldı: Bilmem hatırlar mısın? «Çıktık açık alınla» türküsü çağırarak atladık onuncu yıla...</p>
<p class="calibre3">Çobanın «Bir cıgara içimi» dediği çeşme görünmüştü.</p>
<p class="calibre3">Serçe parmak kalınlığında akan soğuk suda. yüzlerini yıkadılar.</p>
<p class="calibre3">Nuri motora su koydu. Biraz da bujilerle uğraştı.</p>
<p class="calibre3">Emine Güleç, Müdür Halim Akın'ın köylü yaşayışı üstünde söylediklerinin doğru olup olmadığını Esefe sormuştu. Tekrar yola çıkınca Halim Bey'in kaldığı yerden anlatmasını bekledi, sessizlik uzayınca rica etti:</p>
<p class="calibre3">— «Onuncu yıl» diyordunuz Müdür Bey...</p>
<p class="calibre3">— Onuncu yıl mı? Hangi onuncu yıl?... Haa evet... Bu onuncu yıl, çok önemli bir dönemeçtir, biz ülkücülerin ömründe... Bizim kuşaklar, bu dönemeçten sonra duydular ilk tüketici yorgunluğu... Ülkücü arkadaşlardan bazısının içkiye, bazısının pokere, bazısının da ilkokul son sınıf kızlarının yeni serpilen göğüslerini görmeye başlamaları bu onuncu yıldan sonradır. Daha otuzuna varmadan ülkücülükten yorulmuştuk. Savaş görmemişti bizim kuşağın çoğunluğu... öyleyse, bu yorgunluk neyin nesiydi? Yorgunluk diyorum amma, aslında, yaşamaktan usanmaktı bu... Ayakları yere basmayan, gözle görünür ürün vermeyen ülkü yormuştu bizi... Bir bakıma hiçbir şey yapmadan yorulmuştuk. Çabalamadık demiyorum. Olağanüstü büyük işler yapıyoruz sanmıştık. Birden, herhangi bir aylıkçı gibi, günü gün etmekte uğraştığımızı anladık. Avuntu ile gerçek, meğer şuuraltımızda çoktan beri boğuşuyormuş... Bizi yoran da buymuş... Bir gün evde okuyacak bir şey ararken Aristo geçti elime... Sevmem herifin karakuş mantığını...</p>
<p class="calibre3">Eflâtun daha yakın gelir bana... Ne kadar eleştirilirse eleştirilsin, hele o sıralar, Aydınlar Devleti benim için, çıkar yolların en kestirmesi görünüyordu. Aristo'yu okuyorum! Saçma! Çeviriyorum, evet, deli saçması!... «Kölesiz olmaz» diyor, «köle ortadan kalktı mı, çivisi gevşer dünyanın, kıyamet kopar. Kölesiz dünya ancak bir şartla düşünülebilir, dokuma tezgâhlan, kendi başlarına Adamsız çalışırsa» diyor. Çeviriyorum, coğrafyaya bağlıyor toplumun kaderini herif... İnsanın oluşunu coğrafya belirlermiş... Birden durakladım... Soluğum kesildi. Zorlatarak bakıyorum. Hayır yanlışı yok... Herif açıkça yazmış... Köle insan, önüne geçilmez bir coğrafya ürünüdür, ispatı: «İşte Anadolu!» diyor, «Anadolu toprağı köle yetiştirir» diyor herif... Biz cumhuriyetin tek parti ülkücüleri kolay kızarız. Gülüp dururken bakarsınız öfkeye binivermişiz. Kısa sürer, kine de pek bağlanmaz ama, bu böyledir. Kitabı kapattım yavaşça, pencerenin içine bıraktım. Oysa yere çalmam gerekti, ana avrat sövmem... Birini bulup esip kükremem gerekti. Bir Orta Anadolu kasabasında beşinci sınıfı okutuyordum. Bir kağnı geçiyordu, toprak yoldan... İçinde bir hasta kadın yatıyordu. Yorgan lime limeydi. İnsan elinden çıkmış bir şeye değil, korkunç irilikte bir kâbus kuşunun yüzülmüş derisine benziyordu. Yanında yürüyen adamın giydikleri de yorganın tıpkısıydı. Her akşam nasıl çıkarıp her sabah nasıl giyebildiğine akıl ermez. Öküzlerin derileri de adamın giydikleriyle yorgana uygundu. Bakıp dururken Ahmet Haşim'in bir benzetmesini hatırladım, «öküzlerin sırtlarına yapışmış bir dev kene» demişti kağnı için... Hayır, kağnı bu öküzlerden ayrı bir şey değildi. Bunlar, hep birlikte, bir canlı şey meydana getiriyorlardı. Adam... Hasta kadın... Yorgan... Hatta bütün kasaba... Hatta ben... Kene soyundan bîr korkunç yaratık, bir yaklaşıp bir uzaklaşıyor, küçülüp büyüyor, uzaklaşıp küçülmesi bile verdiği dehşeti hiç azaltamıyordu. Biz yıllardan beri bu kağnıyı yüceltmiştik kurtuluş destanlarında... Bu iğrenç namussuzluğa katlanışımız belki de bu yüceltme yüzündendi. Belki yalnız bunun için, kurtuluştan on yıl sonra bile kağnı denen bu yüzkarası bizi, hiç mi hiç rahatsız etmiyordu. Onu kendimize, kendimizi demek ki ona yaraştırıyorduk. «Milletin efendisi köylü» dememiş olsaydık, Aristo1 gibi «doğuştan köledir, bundan kurtulmak isterse, dünyanın düzeni bozulur» deseydik, bu kağnı, bu öküzler, bu yorgan, bu kadar iğrenç gelmezdi bana... Kafka, bir hikâyesinde kendisini böcek olmuş hayal eder. Ben o gün kendimi, birden kene olmuş buldum. Hortumlarımı bu toprağa yapıştırmışım, mülkiyetsiz köle kıyıcılığıyla kanını emiyorum. Toprağın üstünde ne var, ne yoksa silip süpürmüşüz. Ormanlarını kül edip yele vermiş, derisinin yeşilini, ayrıklarına kadar, sömürmüş, suyunu tüketmişiz! Şimdi sıra, en ince damardaki son kan damlalarına gelmiş. Buraları, böyle bozkır yapan bizdik. Son kan damlası da tükenince, toprağı yiyeceğiz, gücümüz yetmediği için, yalnız yalçın kayaları bırakacağız! Evet, tarihte hiç bir insan, hiç bir toprak parçasına böyle düşmanlık edememiştir. Kağnı, beni pencerede bırakıp diş gıcırtılarıyla uzaklaştı. O günden sonra, eski, yeni bütün değerler benim için tepetaklak oldu. Dalgındım. Artık hiç bir şeyi umursamıyordum. Tıraşları geciktirir olmuştum, evden çıkarken biri üstümü fırçalamak istese, birden ürküp; irkiliyordum. Pantolonun ütüsüzlüğüne aldırmıyordum artık, potinlerimi hiç boyatmıyordum. Neden içkiye, kumara vurmadım, bilir misiniz? Parasızlıktan... Annemin uzunca süren hastalığında borçlanmıştık. Ödemeye çabalıyordum... Ömrümün</p>
<p class="calibre3">üçüncü sarsıntısını bir gün sınıfta duydum. Kürsüde dalmışım. Gazetenin kıyısına bir şeyler çiziyorum. Çocuklar verdiğim yazı ödevine çalışıyorlar. Değişikliği birden farkettim. Eskiden benim sınıfımda, öğrenme sevincinin gerçek düzeni hiç bozulmazdı. Ben konuşurken öğrenciler gözlerime sevgiyle, saygıyla bakarlardı. Neden tedirgin olduğumu hemen çıkaramadım. İlk bakışta, her şey eskisi gibiydi. Biraz dikkat edince, değişmenin nerde olduğunu anladım. Çocukların oturmalarına, yazmalarına, kımıldamalarına bir kendini bırakmışlık, bir başıbozukluk gelmişti. Sanki ben kürsüde yoktum. İkisi pencereden dışarıya bakıyor, biri, ne kadar kızdığımı bildiği halde, rahatça burnunu karıştırıyordu. 244 Cevat esnedi, gerindi, kitabın içinden, bir tavus tüyü aldı, evirip çevirdi, sonra, önünde oturan 87 Sait'in en, sesine sürtmeye başladı. Sait önce elini salladı, sinek kovar gibi... öteki tüyü hemen sakladı. Evet, ben sınıfta yokmuşum gibi davranıyordu 244 Cevat... Kürsünün üstündeki cetveli gördüm. Cevat'ı çağırdım, öldürme kızgınlığına kapıldığım, yüzümden, anlaşılmıyor olmalı ki, hiç duraklamadan, ürkmeden geldi. Pazısına var gücümle vurdum. O günden sonra da, benim sınıfımda gene sarsılmaz bir düzen sürdü ama, bu düzen artık, eskinin sevgiden, saygıdan gelen düzeni değildi. Çocukların ödleri kopuyordu benden... O kadar ki, artık bildiklerini    de unutuyor olmuşlardı.</p>
<p class="calibre3">Eğitmencilikte bir öğretmen, buraya kadar düştü mü, öğretmenliği hemen bırakmalıdır. Ben de bunu artık gerçekten düşünmeye başlamıştım, önce bir kitapçı dükkânı açmayı tasarladım. Nerdeyse de girişecektim! Topladım kendimi... Neydi kitap? Düpedüz dolandırıcılık aracı... Doğruluk yazar, mertlik yazar, insanlık, kardeşlik, sevgi, acıma yazar. Bütün tutamadığımız, çiğnediğimiz, alay ettiğimiz şeyleri yazar. Oysa ben, kitaptan kaçıyor değil miydim? istidacılıktan mühür kazıcılığına kadar, çok zenaat düşündüm o şıralar... Sonra farkettim ki, bütün tasarladıklarım yazı üstüne... Ne kadar zorlasam, tebeşirle çevreme çizdiğim küçücük yuvarlaktan dışarı çıkamıyorum, içinde debelendiğim açmazın, bilincine varınca, son gücümle zorlattım, bakkal dükkânı açmayı kararlaştırdım. Pirinç, bulgur, fasulye, çivit, katran, fare kapanı, tütün, rakı, lamba şişesi satarak geçinmeyi deneyecektim. İşte bu debelenmenin anaforunda fırıl fırıl dönerken Genel Müdürden bir mektup geldi</p>
<p class="calibre3">Küçük tepeyi aşınca kendilerini toza boğan kamyonu yolun kıyısında gördüler. Birisi altına girmiş, uğraşıyordu.</p>
<p class="calibre3">Nuri dişlerinin arasından homurdandı:</p>
<p class="calibre3">— Arkadaşlar makina öcümüzü aldı. Kamyonun arkasından fötör şapkalı bir adam çıkıp elini kaldırınca daha sevindi: Basıp geçsem haklı değil miyim?</p>
<p class="calibre3">Müdür Halim Akın güldü:</p>
<p class="calibre3">— Duran kamyonu öyle mi?... Ne rekor! Birden elini uzattı: Dur yahu. Bu bizim Şefik!</p>
<p class="calibre3">— Hangi Şefik?... Aaa... Şefik Ertem, sahi!</p>
<p class="calibre3">Cip durunca, Şefik Ertem yaklaştı:</p>
<p class="calibre3">— Beni kasabaya kadar götürebilir misiniz efendim?... Birden eğilerek Halim Akın'a baktı: Halim... Hay Allah... Ne güzel raslantı...</p>
<p class="calibre3">— Yaya mı kaldın Şefikcim?</p>
<p class="calibre3">— Her zamanki gibi... Şefik Ertem cipe araştırıcı bakışlarla baktı: Bizim Bakanlığın boz oğlanlarından değil mi bu? ilköğretime yeni verilen külüstürlerden?...</p>
<p class="calibre3">Halim Akın indi. Kucaklaştılar.</p>
<p class="calibre3">— Ne kadar özlemişim... Arkadaşlarını gösterdi:    Emine    Hanımı</p>
<p class="calibre3">tanımazsın! öğretmen yardımcımız... Gazi Terbiyeden... Nuri’yi sormak ayıp...</p>
<p class="calibre3">— Günaydın Efendim!... Merhaba Nuri... Cemal'e baktı: Vay Cemal Bey siz de mi esdüdücü oldunuz? Samsun'dasınız sanıyordum! Esefi süzdü: Ta bu delikanlı?</p>
<p class="calibre3">— Yeni Enstitünün 1 numaralı öğrencisi Yusuflu Esef Çakır... Emine'ye döndü: İlköğretimin Ezrail müfettişlerinden Şefik Ertem... ödevde babasını dinlemez.</p>
<p class="calibre3">Şefik Ertem gülümsedi:</p>
<p class="calibre3">— Geçti ezraillik filân Halim'cim... Duruldu bizim ayranımız çoktan...</p>
<p class="calibre3">— Hadi hadi... Bavul mavul yok mu?</p>
<p class="calibre3">— Var ufak bir şey...</p>
<p class="calibre3">— Nerede?</p>
<p class="calibre3">Kamyon şoförünün yardımcısı büyücek bir evrak çantasıyle küçük bir bavul, bir de yazı makinası getirip arkaya koydu.</p>
<p class="calibre3">Müfettiş Şefik Ertem biraz direndi ama, Halim Akın üsteleyince öne</p>
<p class="calibre3">bindi.</p>
<p class="calibre3">— Nerden geliyorsunuz böyle takım taklavat?</p>
<p class="calibre3">— Ankara'dan...</p>
<p class="calibre3">— Benim bildiğim Nuri Çevik, Gölköy'deydi. Senin izini kaybettimdi epeydir...</p>
<p class="calibre3">— Aksu'daydım bir yıldan beri...</p>
<p class="calibre3">— Yolum düşmedi oralara... Doğrusunu ister misin? «Evlenmiştir» dedim, «ülkücülüğü ülkücülüğüne denk bir kaşık düşmanı bulmuştur çoktan... » dedim.</p>
<p class="calibre3">— Bulamadık! Ülkücü kadın yok değil! Suç benim yalınkatlığımda... Evet, biz böylece dört ülkücüyüz Şefik Ertem...</p>
<p class="calibre3">— «Kendilerini esdüdülere adamış dört babayiğit» desene şuna... Seni anlıyorum... Emine'ye güldü: Küçük Hanımı bilmem. Yeminliyim de hanımların işlerine karışmaya... Nuri'yle Cemal Bey neden sıvanmadılar bunca yıl?</p>
<p class="calibre3">Nuri güldü:</p>
<p class="calibre3">— Hele askerliği bitirelim! «Nuri gitti askere vermiyorlar tezkere... »</p>
<p class="calibre3">Bunu makamla söylemiş, cip de türküye uymak ister gibi birkaç kere sıçrayıp titremişti.</p>
<p class="calibre3">— Nereye böyle?</p>
<p class="calibre3">— Dumanlı Boğaz Köy Enstitüsünü kurmaya.</p>
<p class="calibre3">— Dumanlı Boğaz mı? Şefik Ertem gözlerini kısarak biraz düşündü: Tosya'da mı bu Dumanlı Boğaz?...</p>
<p class="calibre3">— Eh... Aslına bakarsan Çankırı Kastamonu Çorum topraklarının birleştiği yerde...</p>
<p class="calibre3">— Gidip gördün mü sen daha önce?...</p>
<p class="calibre3">— Yok... Genel Müdür gezmiş, beğenmiş... Bir şey mi var?</p>
<p class="calibre3">— Aklımda yanlış kalmadıysa, bir dilekçe olacak... Müfettiş arkadaşlardan Abdullah baktı. Adam barınamazmış bu Dumanlı Boğaz'da... Batakmış... Sıtmalık... «Gözlerimden kanlı yaşlar dökerekten yazıyorum bunu yüksek bakanlığımıza» diyormuş herif... Ayrıca, Yeşil Ilgaz yaylalarında, soğuk sular akan pınarlar başında kurulmasını isteyen ikinci bir dilekçe ekliymiş bu uyarıcı yazıya, tam altmış imzalı...</p>
<p class="calibre3">— Biliyorum. Nedense enstitü istemedi en yakın köy! Uydurma çıkmış değil mi, basılan parmaklar?</p>
<p class="calibre3">— Evet! Anladınız mı, istenmeyişinizin sebebini?</p>
<p class="calibre3">— Yok... Yapacağımız deneme için işimize geldi, bu davranış!...</p>
<p class="calibre3">—'Ne denemesi? Halim Akın kısaca anlattı. Müfettiş pek ilgilenmedi. Cipin çıkardığı teneke sesi Emine Güleç'i gene sinirlendirmeye başlamıştı. Kesilen sözü açmak uygun mu, değil mi pek umursamadan sordu:</p>
<p class="calibre3">— Mektupta ne yazıyordu Müdür Bey?...</p>
<p class="calibre3">— Hangi mektupta?</p>
<p class="calibre3">— Genel Müdürden aldığınız mektup... Anlatıyordunuz ya... «Mektup geldi» dediniz!</p>
<p class="calibre3">Müfettiş Şefik Ertem, merak etti:</p>
<p class="calibre3">— Ne mektubu?...</p>
<p class="calibre3">— Müdürümüz bişey anlatıyordu da, Efendim...</p>
<p class="calibre3">— Gizli olmalı ki ben araya girince kestiler!</p>
<p class="calibre3">— Neden gizli olsun!... Anlattığım kadarını sen de bilirsin. Hocalığı bırakıp bakkal dükkânı açmaya kalkmıştım hani...</p>
<p class="calibre3">— Evet...</p>
<p class="calibre3">— İşte o sıralar, bizim Genel Müdürden bir mektup aldım. İçinde debelendiğim bunaltıdan haberi vardı. Hiç unutmam yıl 1938... Puslu bir ilkbahar günü... Bunalıyordum. «Yağmurlu havadan» diyordum ama, güneş açacak diye de ödüm kopuyordu. Zarfın üstündeki yazıyı tanımıştım. Bir zaman, evirip çevirdim galiba... Gene eski yazdıklarını yazmış olacaktı. Yaşama kaynakları kurumamış insanlar için gerçekten güçlendirici öğütler... «Boşuna debeleniyorsun Halim Akın, boşuna, çünkü, aslında biz öğretmenler, hayal kırıklığını bile hak etmedik, çünkü ödevlerimizden başka hiç bir şey yapamadık. İş, yalnız ödevini yapmaya kaldı mı, öğretmenin, herhangi bir esnaftan ne farkı olur? Herhangi bir zanaatkardan üstünlüğü nedir?» diyor olmalıydı gene... Oysa, «milletleri kurtaranlar yalnız ve ancak öğretmenlerdir» denilmişti, «öğretmenler, Cumhuriyet sizden fikri hür, vicdanı hür nesiller ister.» denilmişti. Kabullenmiştik kasılarak... Kendi fikirlerimizin, kendi vicdanlarımızın ne durumda olduğunu bile araştırmayı gerekli saymadan... Bu sözlerin işe yarayabilmesi için arkamızda, devletin olağanüstü kanunlarla durması gerekti. Oysa, arkamızdakiler çoktan kendi havalarına dalmışlardı. Normal bir memleketteymiş gibi yaşıyordu herkes... Sanki geri değildik, sanki arayı kapatmak için, başkalarından yüz kat fazla çalışmak zorunda değildik. Onlar böyleydi de, biz ülkücü geçinen öğretmenler nasıldık? Biz de bir başka hava tutturmuştuk. Hiçbir gerçek dayanağı olmadığı halde, misyon yüklendiğimize inanmış, bunun tafrasıyla kasıldıkça kasılıp gerçekleri çoktan yitirmiştik. Daha korkuncu, bizden hiç kimse galiba hiçbir zaman misyon filan istememişti. Bizden istenen: Dipte hiçbir şey değişmediği halde, boş lafları yaldızla parlatmaktı. Zarfı üşenerek yırttım. Artık en doğru sözler bile beni etkilemiyordu. Baktım... Nedir o? Bu mektup başka... Bu mektup, ötekiler gibi, doğru da olsa, yalnız laf değil... Kısa... Açık... «Halim Akın» diyor, «Kastamonu Eğitmen Kursuna atandın. Yol paran Vilâyet Eğitim Müdürlüğünde, Çarşamba günü Kastamonu'da buluşmak üzere sevgiler» diyor. Hemen ayağa kalktım, kalkar kalkmaz, çoktandır, kendimi öldürmenin kıyısında dolaştığımı dehşetle anladım. Bu mektup yetişmeseydi, ben belki, o günlerde; yağışlı havanın gidip güneşin gelmesini bekleyemeyecektim. Eğitmen kursu üzerine hiç bilgim yoktu. Çoktandır, eğitim işleriyle bütün ilgilerimi kesmiştim. Yol parasının Vilâyet Eğitim Müdürlüğünde beni beklemekte olması da imkânsızdı. Bunu gidip sormuş gibi biliyordum. Çoktandır, bizim Bakanlıkta, hele para işleri, akıl almaz savsaklama rekorları kırıyordu. Yol parası değil, cebimde kahve parası yoktu. Birinden bulabileceğim de şüpheliydi, öyleyken, hemen yola çıktım. Yol boyu, «Ya bu mektup bugün gelip yetişmeseydi...» dedim durdum. Vilâyette «Yanlışlık var» deseydiler, gene de başımı alıp Kastamonu'ya gidecektim. Para hazırdı. Şaştım, biraz da ürktüm. İşlerin böyle tıkırında yürümesi bizim Bakanlıkta çoktandır insana kuşku veriyordu. Parayı cebime koyuncaya kadar, hep aksilikler bekledim. Hiç bir aksilik çıkmadı...</p>
<p class="calibre3">Halim Bey, kısa kısa gülüp sesindeki acılığı iyimserlikle değiştirdi:</p>
<p class="calibre3">—Anladınız mı Emine!... Biz gerçek enstitücüler için, bu eğitmen kursları, bu enstitüler neden ekmek parasından da, adam yetiştirmek kasıntısından da başka bir şeydir? Kursta çoğunlukla asker çavuşları vardı. Ben orada, o zamana kadar çok iyi tanıdığımı sandığım Anadolu insanını yeniden tanıdım. Tanıdıkça da yitirdiğim umudu buldum yeniden... Hem de eskisi gibi, gelişigüzel, hak edilmemiş, uydurma umut değil... Alın teriyle kazanılmış, bitmez tükenmez, yüceltici gerçek umut... öyle Aristo gibi köle ruhlu kaltabanın iki cümlesiyle tuz buz olacak, nanemolla umut değil, sapına kadar erkek umut!</p>
<p class="calibre3">Cip sarsıla çalkalana gidiyor, gökle yerin kavuştuğu çizgiye kadar, göz alabildiğine uzanan, kimi yeşermiş, kimi yeni sürülmüş tarlalar, dünyayı, yamalı ama, sökülüp yırtılmaz sağlam bir örtüyle örtüyordu. Gözün zor kavradığı uçsuz bucaksız genişlikte, ta uzakta, bir köylü, tek başına çift sürmekteydi. O kadar küçük görünüyordu ki, çift sürmenin ne olduğu bilinmese ne yaptığı kestirilemezdi.</p>
<p class="calibre3">Halim Akın parmağını heyecanla uzattı:</p>
<p class="calibre3">— Şuna bakın!... Demin sürüde gördüğümüz sıska hayvanlardan ikisini koşmuş kara sapana... çıkmış ortaya... Toprakla güreşe girmiş... Yiğit isterim, arkadaşlar, onun göze aldığını, göze alacak yürek isterim... Size korkunç gelmiyor mu, bu uçsuz bucaksız çorakta, bu tek adam? Acıma bilmez toprağı yırtacak... Yetersiz yiyeceğinden ayırdığı ekini atacak üstüne, hiçbir güven aramadan... Sonra aylarca havaları kollayarak bekleyecek yarı aç... Üstü altı, dört yanı toprak bir kovuğun içinde... Neyi? Toprağın bire üç vermesini... Ne diyor Mehmet Akif? «Bire beş aldığı gün köylü emin ol kudurur. Har vurur bitmeyecekmiş gibi harman savurur.» Bire üç almak... Sonra, gülmeyi, türkü çağırmayı unutmamış olmak... Osmanlının buna niçin «idraksiz» dediğini çıkaramadım bir türlü... Kapı kulluğunu, kendisi gibi beceremediğinden besbelli! Köle mi? Haltetmişsin Bay Aristo... Sadece laf etti diye, Sokrates'e, baldıran içiren Atina sitesinin sefil vatandaşları hür de, Anadolu insanı mı köle? Dış görünüşlerimizin hantallığı bizi aldatmasın. Emine kızım, güçlerini ayarlayamaz oluşları da aldatmasın bizi... Ruhları hürdür ayıcıklarımızın, hamdolsun! Bu topraklarda, derebeyliği, bu hürlük barındırmamıştır. Anadolu insanının gerçekten ne kadar hür olduğunu, biz aydınlardan çok, onun içinde yetişmiş ağalar bilir. Evet, aktif bir hürlük değildir bu, pasiftir. Gerçekten işe yaraması için, üstünde bilimle işlemek ister. Çünkü, açıktan açığa başkaldırıp birleşip, bir amaca yönelerek çarpışa çarpışa elde edilmiş, yasaları kitaplarda yazılı hürlüklere benzemez. Biraz düşündü, sevgiyle gülümsedi: Hürlüğünün hiç aşınmayan iki ana da yanağı vardır: Çile çekme gücü... Azla yetinebilme alışkanlığı... Bu iki zenginliğini hiçbir kumarcı, hiçbir oyunda kaybedemez. Geleceğimizin umudu bu iki zenginliğe bağlıdır, Emine kızım, bunlardan başka her şey palavradır, bu toprakta...</p>
<p class="calibre3">Halim Akın uzaklara bakarak sustu. Cıgara verip ateş tutan Şefik Ertem'e, biraz utangaç, biraz yorgun gülümsedi:</p>
<p class="calibre3">—Yıldönümü söylevlerine mi benzedi? özür dilerim! Soramadık, çoktan beri mi buralardasın?</p>
<p class="calibre3">— Yok... Yeni geldim.</p>
<p class="calibre3">— Kalacak mısın epi?</p>
<p class="calibre3">— İşi bilir. Şefik Ertem, yan gözle baktı: Seni dinlerken hiç şüphem kalmadı, Esdüdücü olup çıktın Halim Akın, boşladın iyice eğitimciliği...</p>
<p class="calibre3">Halim Akın'ın gözlerinden bir an, can sıkıntısına benzer bir donukluk geçti. Sonra güvenle gülümsedi:</p>
<p class="calibre3">— Eğitimci saymıyor musun, esdüdücüleri?</p>
<p class="calibre3">— Bilirsin ya, eskiden beri, geçici şeylerle köklü işleri birbirine karıştırmayı sevmem.</p>
<p class="calibre3">— Enstitüler GEÇİCİ ŞEY mi sence, bugün bile...</p>
<p class="calibre3">— Evet! Bugün bile...</p>
<p class="calibre3">— Ondördüncü Enstitüyü kurduğumuz halde mi?</p>
<p class="calibre3">— Evet!</p>
<p class="calibre3">— Kaç kişisiniz Bakanlıkta, siz daha imana gelmeyenler?</p>
<p class="calibre3">— Beni başkalarına benzetme! İstanbul erkek öğretmenden bildiğin, 305 Mehmet Şefiğim ben... Pek değişmedim, iyice ölçüp biçmeden, kimsenin düşüncesini, ne iterim, ne de kabullenirim!</p>
<p class="calibre3">— Şefikçiğim, öğretmen okullarınız köylere yeterince öğretmen yetiştirdi de, ESDÜDÜ belâsını keyfimizden mi karşınıza çıkardık? Kestirmeden gitmek zorunda değil miyiz?</p>
<p class="calibre3">— Ben çoktandır bu «kestirme» sözünden söğüdüm Halimciğim, iyice bezdim. Çünkü bizde kestirmeden gidiş, her zaman «istim arkadan gelsin» alıklığına dayatılmıştır.</p>
<p class="calibre3">— öyledir diye, yavaş gitmeyi mi savunacağız, tıngır mıngır?...</p>
<p class="calibre3">— Yok! Kendimizi aldatmayacağız. Hızlanmakla kaytarmayı birbirine karıştırmayacağız!</p>
<p class="calibre3">— Amaç, enstitüleri hızla kurup öğretmensiz köylere hızla öğretmen ulaştırmak... Kaytarmacılık neresinde bunun?</p>
<p class="calibre3">—    1943'deyiz! Cumhuriyet kurulalı 20 yıl olmuş. İlk enstitü 1940'ta açıldı. Bu hesapça, köy öğretmeni yetiştirmekte tam on yedi yıl gecikmişiz. Sen şimdi bunu bana «hız» diye yutturacaksın. «Çok daha önemli işler vardı. Okuma yazmaya sıra gelmedi» desen. 1928'de aldık alfabeyi... Hem de «eskisi zordu, bu kolay» diye...</p>
<p class="calibre3">— Değil mi, sakın?</p>
<p class="calibre3">— San, alay etmek için sordun ama zarar yok! Ben bu konuda, gücüm yettiği kadar alaya koşulmayacağım! Kime göre kolay? Eski yazıyı bilenlere göreyse, değil! Halkı hızla okutmaya göreyse, 1928'den bu yana 20 yıl geçti, okuma yazma bilmeyenler, yüzde yetmiş... Yeni harfler kolaydı da, niçin okutulamadı millet? Çünkü, köylünün okuma yazmayla görülecek hiçbir işi yok... O kadar yok ki, öğrenenler bile kısa zamanda unutuyor. Sen şimdi köylü çocuğunu alacaksın, yarım yırtık okutup köye salacaksın!</p>
<p class="calibre3">— Yok, yarım yırtık! Köy için yeterince...</p>
<p class="calibre3">— «Köy için yeterince» demek, okuma işinde şehirden, kasabadan ayırıyorsun köyü demektir ki, «yarım yırtık» sözünü doğrulamak olursa ancak bu kadar olur. 1908'lerde de bu mesele tıpkı böyle konuşulmuş. O zaman, Bulgar köy okullarıyla ülkücü öğretmenlerine ağzımızın suyu akmış... Ben o sıralara yetiştim çiçeği burnunda öğretmen olarak... «Köyleri canlandırıp yaşatacak köy okullarıdır» fikrine kim olmaz derse, «mürteci vatan millet haini» damgası vuruluyordu. Çok arandı köyü ihya edecek okul tipi... Sonraları anladım ki, böyle saman alevi gibi parlayışlarımız, hep kolaya kaçma huyumuzdanmış... Kaytarmacılığımızdan... Köye bir bina yapıp bir de öğretmen göndererek bütün zorluklardan kurtulmak. Aklı erenler «olmaz Öyle şey» dediler. Dört süngülü ile koca bir istibdadı deviren inkılâpçılar bilmiyorlar ki, köyü yaşatacak okul değildir, okulu yaşatacak köydür, öyleyse «köylü bizden nasıl bir okul istiyor? diye düşünmeliyiz. Yoksa hükümet zoruyla kurulan okul da mekanik olarak dıştan kurulan her müessese gibi böyle dayanak noktası bulamaz, er geç batar.</p>
<p class="calibre3">— Yahu sen ne diyorsun? Kara cahil mi kalsın köylüler?</p>
<p class="calibre3">— Hayır Halimcim, okusun, ama köy okulu okuma isteği duyulunca işe yarar.</p>
<p class="calibre3">— Peki nasıl duyulur bu istek ?</p>
<p class="calibre3">— Gördün mü, mesele hemen eğitim işi olmaktan çıktı. Memleketin ekonomik, sosyal, hatta politik özelliklerine dayandı. Maarifçilerin toplum karşısındaki asıl ödevleri, kanunlar gibi, toplum İsteklerinin ardından gidip onları karşılamaktır. Bunun dışına çıkmaya çabalamak, eğitimden, kendi İşi dışında kendi işiyle bağdaşamayacak ödevler istemektedir. Bunu dünyanın her yerinde, sadece kolaya kaçanlar ondan ister. Bütün köyleri hep bir, hep aynı. şartlar içinde yaşıyor saymak kaytarmaktır. Böyle bir saçmalığı galiba ancak maarifçiler yutuyor. Köyler, aynı yaşama, üretim şartları içinde olmadıklarından, aynı gelişim çizgisinde de değillerdir. Nahiyeden büyük, gelişmiş köyler olduğu gibi yaşama şartlarını bitirmiş, dağılmaya mahkûm köyler de vardır. Köyler vardır ki, «okul» diye yanıp tutuşur, her gördüğü sorumlunun yakasına sarılır, fakat üç sınıfı kurup yaşatacak gücü yoktur. Aslında, ille okul istemesi bu güçsüzlüğündendir, dağılmak üzere olduğundandır. Bu sebeple okullar köyden köye değişmek zorundadır. Biz her köy okulunu ayrı düşünmek zorundayız. Yoksa, yaşamanın dışında, cansız müesseseler kurmuş oluruz. Şunu hiç aklımızdan çıkarmayalım ki, hiç bir milleti, sadece ilkokullarla öğretmenler kurtaramamıştır, şehirde olsun, köyde olsun, ilkokullar, neyse odurlar. Bizim parlak laflarımızla bunlar değişmez. Arada bir, ilköğretime sarılmamız, arada bir fıkara öğretmenleri göklere çıkarmamız, asıl kurtarıcı işleri yüzüstü bırakıp kaytardığımız sıralardır. Biliyorsun, benim fikirlerim değil bunlar, Baltacıoğlu'nun düşünceleri... Hem de adam bunları 1918'de yazmış... Burada bence önemli olan söylenenleri hemen unutmamız, her yeni durumda, keşifte bulunmuşuz gibi sevinmemizdir. Daha beteri de: Kasılmamız... Gülümseyerek biraz sustu: Bir sorum var Halimcim! Bunca yıl esdüdücülük ardındasın, bakalım, çocukların da, köyün de, gerçekten değiştirilmek istendiğine inanıyor musun?</p>
<p class="calibre3">— Ne demek? Karagöz mü oynatıyoruz Şefik?</p>
<p class="calibre3">— Bilmem!... Bakalım ister misin?</p>
<p class="calibre3">— Neye?</p>
<p class="calibre3">— Sizin ana kitaba...</p>
<p class="calibre3">— Hangisiymiş bizim ana kitap?</p>
<p class="calibre3">— Canlandırılacak Köy... İyice taradım... Ana kitaptaki ana prensibin özeti şu: «Rejimi yarı aydınların suikastinden koruyacak tedbirleri almayı hiç ihmal etmemek lâzımdır. Bunun için de köy kaynağından, hayata daha kuvvetli bağlarla bağlı, çağımız uygarlığının işlerini başarmaya daha yatkın, taze elemanı, bol bol alarak ve onların karakterini bozmayacak müesseselerde yetiştirerek, bu kabil insanlardan Cumhuriyeti besleyecek ve gürbüzleştirecek, memleketi saadet yuvası haline getirecek, hakikî İŞADAMLARINI yetiştirmek lâzımdır.» Ne demektir bunlar Halimcim? Birinci planda, rejim meselesi var, hem de bugünkü tek parti rejimi... Yarı aydınlar, her kimselerse, aralıksız suikast yapıyorlar rejime... Bunun için bu suikastçi aydınları tepelemek gücünde taze elemanlar yetiştirmek lâzım... Senin dediğin gibi köy için «yeterince» değil, gerçek aydın; daha beteri: Rejimşor! Biraz bekledi: Bunlar köy kaynağından alınacak bol bol... Çünkü hayata daha kuvvetli bağlarla bağlı, çağımız uygarlığının işlerini başarmaya daha yatkın taze eleman ancak orada bulunur. Nedir bunları hayata bağlayan «daha kuvvetli bağ?» İlkellikleri mi? Hele nedir bu çağımız uygarlığı? Kitap 1939'da yazılmış... «Çağımız uygarlığı» lafı o zaman da içinden çıkılmayacak kadar çetrefildi. Şimdi 1943'deyiz! Dünya en azdan üçe bölünüp birbirinin gırtlağına sarılmış... Kurtarıcı fikri olduğunu sanan akıldaneler, sanki çağımızda uygarlık tekmiş gibi, «çağımızın uygarlığı» lafını nasıl kullanırlar, sipsivri? Gelelim, meselemizin can alacak noktasına... «Onların karakterlerini bozmayacak müesseselerde yetiştirecek» diyor sizin kara kaplı kitap... «Değiştirmek kesinlikle söz konusu değil» demenin bundan daha açıkçası olur mu?</p>
<p class="calibre3">Halim Akın, enstitülere karşı ileri sürülen bütün eleştirmeleri çoktandır saçma sayıyordu. Bunların hepsi, döne dolaşa «Enstitülerden çıkan köylü çocukları klasik pedagoji, yani kitap bilgisi, yani öğretmenlik zenaati bakımdan yetersiz» fikrine dayanmaktaydı. Buna verilecek en doğru karşılık da gülüp geçmekti. Nitekim, konu açıldı açılalı, Şefik Ertem'in söylediklerine pek kulak asmamış, bıyık altından gülerek gönül eğlendirmişti. Patronun kitabını okuyarak üstüne yürüyen birisiyle ilk defa karşılaşıyordu. Gözlerini kırpıştırarak, güvensizliğini kendisinin de yadırgadığı bir sesle sordu:</p>
<p class="calibre3">— Söylediklerinin «Canlandırılacak Köy»de olduğuna emin misin? Hatırlayamadım!</p>
<p class="calibre3">— Oysa kitap ezberinde değil mi? Toplum olayları gibi Halimciğim, kitaplar da, neyi bulmak için başvurmuşsak, bize ona göre karşılık verirler. Bu sebeple bizi kitaplarla olaylar yanıltmaz. Onlara bakmadan çok önce, biz kendimizi yanıltmışızdır! Sürüp gider bu yanılgı... Bir farkla ki «Baktık,» diye artık büsbütün aklımıza getirmeyiz yanılmış olabileceğimizi... Biraz sustu. Ceplerinde bir şeyler arayarak Halim Akın'a söz sırası verdi: Yak bir cıgara... Yak Efendim! Ateş tuttu: İlk fırsatta Canlandırılacak Köy'ü açıp bakacaksın da ne olacak? Hiç!... Kapatacaksın! Bu kez yanılma değil, kendini aldatma sürecek... Böyle işleri neden hep öğretmenlerle yaparlar bitir misin? Dünyanın hiç bir yerinde hiç bir öğretmen, misyon yüklendiği fikrinden vazgeçemez de ondan. Senin gibi, bu fikirle yıllardır alay edenler bile... İçini çekti: Evet, vazgeçemeyiz! Gene biraz bekledi: Evet, köyün değişmesi düşünülmediği gibi, çocukları değiştirmek de hiç düşünülmüyor aslında... Köylere odundan dokuma tezgâhları dağıttık, Pazarda paketi 90 lira olan pamuk ipliğini 15 liradan veriyoruz! Yarım yırtık okuttuğumuz çocuklardan, biraz dülgerlik, kaba demircilik, biraz nalbantlık, biraz duvarcılık, önemlice rençberlik istiyoruz! Köyün bunlarla kalkınamayacağını sen de benim kadar bilirsin! Köyü ancak kendi kendine yeterliğe zorlar bu... Sanki bin yıldır Anadolu köyü başka bir şey yapıyormuş gibi... Araçlarda bu kadar gelenekçi olduğumuz halde, öğretmen yetiştirmekte bu kadar devrimci oluvermemiz seni hiç mi düşündürmüyor? «Bu enstitü eşinde bir çelişme var!» diye hiç mi kuşkulanmadın? Evet, önceleri çelişme yoktu pek... Sonra birden, durum vaziyetimiz bozuldu.</p>
<p class="calibre3">— Neler uyduruyorsun?</p>
<p class="calibre3">— Bilmem ki... Enstitülerde saflıkları bozulmadan yetiştirdiğimiz çocuklar, bin yıldır değişmeyen köyde ne yaparlar? Ya bizim öğretmen okullarından çıkanların ezici çoğunluğu gibi barınamazlar, savuşurlar, ya da mizaçlarına göre köy imamına döner, bazısı işini yürütüp ağa-mütegallibe olur.</p>
<p class="calibre3">— Şimdi haltettin Şefik!</p>
<p class="calibre3">— Çok şükür, nihayet kızdın! Kendi kendime konuşuyor gibiydim deminden beri... Senin patron kara kitapta ne diyordu, parlak prensibin sonunda? «Bu kabil insanlardan» diyordu, yani «hayata kuvvetli bağlarla bağlı, çağımız uygarlığının işlerini başarmaya yatkın, taze elemanlardan Cumhuriyeti besleyecek ve gürbüzleştirecek, memleketi saadet yuvası haline getirecek... » Saadet yuvasını yadırgama, bu kadar cıvık edebiyat da olacak artık... Evet «Saadet yuvası haline getirecek HAKİKÎ İŞADAMLARI yetiştirmek lâzım!» diyordu. Bu günkü köyde yetişecek hakikî işadamı, ağadan, mütegallibeden başka bir şey olabilir mi cancağızım?</p>
<p class="calibre3">— Kitaba bakmadan bir şey diyemem!...</p>
<p class="calibre3">— Olur! Bana kalırsa işin başındaki tutum, bu sonuca çok uygundu. Sanki bizde de Japon samoraylarına benzer, yoksul köy aristokratları varmış, onların çocuklarından her köye küçük çapta birer ŞEF yetiştirilecekmiş gibi çalımlı tutuldu bu iş Kızılçullu'da... Evet, müdür de bu çalıma uygun geçilmişti. Okula müfettiş sokmayacak kadar bağımsızlık taslıyordu. Nerdeyse, çapa yaptırırken çocuklara ak ellikler giydirecekti. Hele okul duvarlarını kaplayan palavralar... «Köy yurdun kalesi.», «Köylü, sen milletin temelisin», «Köylü övün, güven,» «Köylü sen topraktan öğrenip kitapsız bilirsin!»</p>
<p class="calibre3">— Yok öyle şey!...</p>
<p class="calibre3">— Tam bunlar değilse, bunları bile aşan maskaralıklar...</p>
<p class="calibre3">Müdür Halim Akın, son bir atılımla, Şefik Ertem'in fikirlerini ciddîye almaz görünmeye çabalayarak alaya vurmak istedi:</p>
<p class="calibre3">— Peki, Mahmudiye'ye ne diyelim?</p>
<p class="calibre3">Şefik Ertem bu soruya bir zaman güldü:</p>
<p class="calibre3">— Evet, ikisini karşılaştırınca önemli bir özelliğimiz daha meydana çıkar. İlk köy öğretmen okulunu İzmir Amerikan Kolejinin saray gibi yapılarında kurduk, ikincisini ahırda... Amma, palavralar gene değişmedi. Köylü şöyle soylu, böyle boylu... Yok tuttuğunu koparırmış da kopardığını tükürüksüz, gene yerine yapıştırırmış... Bir pohpohlama ki rezillik...</p>
<p class="calibre3">— Neden rezillik olsun! Yüz yıllar boyu ezilmiş insanlara ruh güveni vermek, kişiliklerini güçlendirmek suç mu?</p>
<p class="calibre3">— Ruh gücü vermek başka, olmayan şeyleri var sayıp pohpohlamak başka... İnsanları neden pohpohlarız Halim? Ya eğlenmek, ya da aldatmak için... Ben ikisini de sevemedim bir türlü... Tepeden tırnağa yanlış bu iş... Çocukları, yalnız doğayla boğuşacaklarmış, çevredeki insanlardan hep yardım, hep iyilik göreceklermiş gibi yetiştirmek yanlış... Göze alınmıyor çünkü karşı çıkacak insanlarla boğuşma eğitimi vermek... Bunu göze almadan soyut bir köylü şehirli çelişmesi olabilirmiş gibi yetiştirmek çocukları, ikinci yanlış... Bunlar, köy öğretmenini çevresiyle boğuşturma hazırlığı... Hem de onları yapmak zorunda kalacakları korkunç savaşa silâhsız sürerek... Başından yenik düşmeleri isteniyormuş gibi... Müfettiş Şefik Ertem, omuzu üstünden Halim Akın'a gülümseyerek baktı: Ne dedin biraz önce...</p>
<p class="calibre3">— Ne demişim?</p>
<p class="calibre3">— Bakkal dükkânı açmayı düşünürken «arkamızda devletin olağanüstü kanunlarla durması gerekirdi» dedin!</p>
<p class="calibre3">— Evet!</p>
<p class="calibre3">— Oluyor bu olağanüstü arkalama şimdi... Ama bilmem, umduğun sonucu verir mi?</p>
<p class="calibre3">— Nasıl oluyor?</p>
<p class="calibre3">— Bizde çok önemli sayılacak kadar...</p>
<p class="calibre3">— Sözgelimi?</p>
<p class="calibre3">— Sözgelimi... Bir eğitmen, köylüyle geçinemeyince, çıkıyor kaymakama, hatta valiye... Kaymakamdır, validir, merkezin şimdilerde bu işe çok önem verdiğini bildiği için, bir başka türlü dinliyor, eğitmeni... Köylüye de, bunca fedakârlıkla ayağına getirilen okuma fırsatını teptiği için peşin peşin kızıyor. Bunun kaç çeşit kötülüğünü sayayım! Adam asker çavuşluğundan eğitmen olmuş... Arkasında hükümeti görünce kendi yetersizliğini zart zurt örtmek istiyor. Köylü eskiden beri, hükümetle karşılaşmaktan çekinir. Hükümet adamından ürker, Devlete sırt vermişi sevmez. Hele bunun, kendi içinden çıkmış bir yeni türeme olması, anlaşmazlığı birkaç kat arttırır. Çantada böyle çekişmeler üstüne tam onbir iş var. Karşılıklı karalamalar, uydurma suçlar, vuruşmalar, hatta pusudan vurmalar. Dün gece bir köyde yattım. Eğitmenden yaka silkiyor köylü... Çocukları bahçesinde çalıştırıyormuş köle gibi... Çobana yardımcı gidenleri, «okula gelmedin» diye dövüyormuş, yüzünü gözünü çürütecek kadar... Ayrıca «çocuğunu okula yollamadı» diye babasını anasını cezalara çarptırıyormuş... Bu kadar sert, davranmasının sebebi nedir bilir misin? Marangozluğa meraklı adam...</p>
<p class="calibre3">Sabahtan akşama kadar işliğinde öteberi yapıp pazarda satıyor. Bu sertlik, şikâyetleri önlemek için... Çocukları çoktan yüzüstü bırakmış... Başlarına müzakereci dikmiş içlerinden birini... Bu kez, başka kötülükler çıkmış, «müzakereci bizi eğitmene şikâyet edip dövdürmesin» diye oğlana rüşvet vermeğe başlamışlar.</p>
<p class="calibre3">— Yok canım, iftiradır bu kadarı!</p>
<p class="calibre3">— İftira edilmiyor demiyorum. Ama, burada iftira yok... Eğitmenin yardımcı diktiği oğlan, biraz sıkıştırınca hepsini söyledi. Birinden yirmi beş kuruş almış, başka birinden beş yumurta, bir üçüncüsünden de bir tavuk... Daha kötüsü, tavuk komşudan aşırılmış. Az kalsın bu yüzden cinayet çıkacakmış...</p>
<p class="calibre3">— öğretmen okullarını bitirenlerin içinde bundan daha beterleri yok mu? Binleri buldu bunlar... Bir iki dengesiz elbet çıkacak...</p>
<p class="calibre3">— Tamam Halimciğim... Şimdi geldik olağan ölçülere...</p>
<p class="calibre3">— Değil miydik olağan ölçülerde?</p>
<p class="calibre3">— Ne gezer. Bu işe mucize diyenler gittikçe artıyor. Seni bilmem ama, ben usandım, MUCİZELER MEMLEKETİ vatandaşı olarak yaşamaktan... HEM MUCİZEDEN MUCİZEYE hopluyoruz, hem kıçımızda donumuz yok.</p>
<p class="calibre3">— Bırak şu dalkavuk takımını...</p>
<p class="calibre3">— Hadi, dalkavuklar önemli değil... önemlisi, sökmedi ilk başlangıçtaki parlak fikir, çevirdik rotayı yavaşça başka yöne... Bu kez Anadolu köylüsünün çile çekme gücüyle, azla yetinme alışkanlığına sarıldık! Bugünkü toplumsal şartlarımız içinde bu da kolaya kaçmaktır Halimcim! Bütün kolaya kaçmalar gibi bunun da çıkmazlığı görülecektir yakında... Çünkü ana fikir, bugünkü köyün kendi kendine yeterli kalmasından ayrılamamıştır. Bugünkü köyün kendine yeterliği demek, insan toplumunun sosyal işbölümü anlayışının en ilkel üretim çağında yaşamağa çabalaması demektir ki çıkarı yoktur. Bugünkü enstitülerde «öğrenciyi ezer gibi çalıştırmak» bir şartla haklı olur, bütün memleket, belli bir amaca varmak için iş seferberliğine atılmışsa...</p>
<p class="calibre3">Emine öğretmen, Halim Akın'ın karşılık vermesine meydan bırakmadan atıldı. Zengin müteahhit kızı olmanın arttırdığı kolejli şımarıklığını önleyememişti. Sesi biraz sinirliydi:</p>
<p class="calibre3">— Enstitülerle memlekete çok büyük bir kötülük edilmekteymiş gibi konuşuyorsunuz Beyefendi! Gerçekten böyle mi düşünüyorsunuz? Hiç mi faydası olmayacak bu işin? Söz gelimi köylüyü tanımakta...</p>
<p class="calibre3">— Söylemiştim biraz önce... Neyi niçin aradığımızı başından kesinlikle bilmezsek, köylünün nesini tanıyacağız?</p>
<p class="calibre3">— Kim diyor bilmediğimizi?... Biz Bozkırdaki çekirdeğin ham cevherini arıyoruz!</p>
<p class="calibre3">Şefik Ertem bir an düşündü, ilk defa gerçekten şaşırarak gözlerini kırpıştırdı:</p>
<p class="calibre3">— Bozkırdaki... Çekirdeğin... Ham cevheri...</p>
<p class="calibre3">Ne demek bu? Şairlik de mi var yoksa, Emine Hanım?</p>
<p class="calibre3">Müdür Halim Akın, yeni deneme dolayısıyla kendi buluşu sandığı bir sözün alay konusu yapılmasına gerçekten sinirlendi. Emine öğretmenin konuşmasını önleyerek arkadaşlarına eskiden beri biraz ürküntü veren ağır sesiyle sordu:</p>
<p class="calibre3">— Şairlik neresinde bunun?</p>
<p class="calibre3">Şefik Ertem, Halim Akın'ın gözlerine baktı:</p>
<p class="calibre3">— Yoksa bu söz senin mi 119 Halim?... Evet yüzde yüz senin...</p>
<p class="calibre3">— Nesi var diyorum?</p>
<p class="calibre3">— Nesi yok ki? Sözlüğe bir göz ataydın saçmalığını hemen anlardın!</p>
<p class="calibre3">— Hangi sözlüğe?</p>
<p class="calibre3">— Türkçe tabii... «Bozkır»a da bakmamışsın, «çekirdek»e de...</p>
<p class="calibre3">— Nesine bakacakmışım bunların?</p>
<p class="calibre3">— Bakacaktın esdüdücü Halim... Bakaydın, belki çıkarabilirdin kendi başına... Çekirdeği olsa, Bozkır kalır mıydı, Bozkır?</p>
<p class="calibre3">Kaynak</p>
<p class="calibre3">Bekir Ozan, vurmak için atmamıştı ama, taş, az kalsın Çöllo'nun kafasına değecekti.</p>
<p class="calibre3">Bekir buna, önce şaştı, sonra kızdı: «Başlarım elinin terazisinden rezil!» diye azarladı kendisini...</p>
<p class="calibre3">Çöllo da kulağını sıyırıp geçen taşa, Bekir kadar şaşmıştı ama, gene de kaçıp gitmemişti. Yirmi adım ilerde derin bir acıyla bakıyordu.</p>
<p class="calibre3">Bekir elini yüzünden çaresizlikle geçirdi:</p>
<p class="calibre3">— Oğlum Çöllo, yanılmaktasın ki, bu kez, kötü yanılmaktasın! Ulan rezil, tuzakları yoklamağa gitmekte değiliz. Kuş avlamaya da gitme değil bu gidiş... Ulan, «Bu gidiş başka gidiş» dedim alçak! Bir an soluğunu kesip, uzakları dinledi: Bana kamyonu kaçınmalısın ki... Hadi köye... Hadi oh yavrum... Hele namussuz!</p>
<p class="calibre3">Elindeki taşı atacakken vazgeçti. Çöllo, hep öyle, acılı, biraz dargın bakıyordu. Bekir, «Çattık belâya» anlamına başını salladı:</p>
<p class="calibre3">— Çattık ki... Tüm çattık. İnsan gibi fikri var bu itoğlu itin...</p>
<p class="calibre3">Çöllo, gerçekten itoğlu itti. Anası, Niyazi Çavuşun Akbey... Babası, üç yıldır, her kış, Ankara'dan ava gelen, tazı kafalı, sarı yağız Alamanın alaca kopay...</p>
<p class="calibre3">Bekir bu Çöllo'yu hak edebilmek için bunların, şu kadar zaman, şu kadar okkalı yiyinti torbalarını, vurdukları avları, yoruldukları zaman çifte tüfeklerini taşımış, çamurda, karda, on parasız, hizmetlerine koşmuştu. «Gündeliklerini, gâvurdan alıp cebine attı, Niyazi çavuş namussuzu, akıllı ol, avanak Bekir» diyordu ya, ökkeş Yiğit, o da başka...</p>
<p class="calibre3">Dünyanın yüzündeki bütün avcılar gibi, bir ayağı üstünde, adamın gözüne bakarak kırk yalan söyleyen Niyazi çavuşa inanılırsa, bu rezil Çöllo'nun öteki kardeşlerini, Ankara avcıları, tanesi yirmi kaymadan kapışmışlardı.</p>
<p class="calibre3">Bekir'in yüreği sıkıştı, gene, boğazı kuruyuverdi.</p>
<p class="calibre3">Durduğu yerden, Dervez kıyısındaki Taşoluk köyünün yetmiş evi, okulu, köprüsü görünüyordu. Nah işte Niyazi Çavuş, dam üstünde çiftesini temizlemekte. Alt mahallenin karıları, çamaşıra girişmişler ki, adam düşmanını öyle tokmaklamaz. Dervez'in baharında azgınlığı basılmış ama, yiğitliği kendine yeter. Boşuna mı, eskinin adamları Taşoluğun ünlü köprüsünü, böyle yüksek kurmuşlar? Çok köprü alıp gitmiş, burada, bu domuz Dervez...</p>
<p class="calibre3">Köye daldı bir zaman... «Evet, yedi vilâyet toprağında bu bizim Taşoluğumuzun benzeri yoktur. Buraya gelen yabancıların şaşmaları boş değil... Evet, her şeyi yuvarlak kayadır köyümüzün! Say ki, bu Dervez, bu Taşoluğun beş yüz yıl üstünden geçmiş de, her sivrisini aşındırıp yuvarlamış... Allahın bir işi, canım! Yuvarlak taştan duvar olur mu? Evet Taşolukta olur ki, vızır vızır... »</p>
<p class="calibre3">Bekir birden irkildi. Dalmış, susayı dinlemeyi unutmuştu. Ufak tefek, çelimsiz gövdesini ayaklarının burnunda yükselterek kulak verdi. Kulak verirken ince boynunu, eski gömleğinin geniş yakası içinden tospağa gibi uzatmıştı. Yelken kulakları, kaşık kadar suratını büsbütün küçültüyor, bu küçücük yüzde gaga burnu büsbütün iri görünüyordu. Gözleri de küçüktü ama kara boncuklar gibi yusyuvarlak, parıl parıldı.</p>
<p class="calibre3">Susadan yana gür bir ses duyuldu:</p>
<p class="calibre3">— Bekir!... Ulan Bekir!...</p>
<p class="calibre3">Bekir Ozan, ciğerlerinin gücünü meydana vuran gür sesiyle karşılık</p>
<p class="calibre3">verdi:</p>
<p class="calibre3">— Heeeeyyyy!...</p>
<p class="calibre3">— Gel oğlum! Bırak şu it çobanlığını...</p>
<p class="calibre3">Bekir, başını sallayarak Çöllo'ya baktı. İtoğlu it, çok sevildiğini bilen evcil hayvanların sessizliğiyle yaklaşmıştı...</p>
<p class="calibre3">— Yavrum Çöllo, sen böyle akılsız değildin! Boşuna zorlatmaktasın ki, büsbütün boşuna...</p>
<p class="calibre3">— İtlen mi konuşmaktasın, Kuru Şerife'nin Bekir?...</p>
<p class="calibre3">Bekir sese döndü.</p>
<p class="calibre3">Niyazi Çavuşun karısı Asiye abla, torununun beşiğini sırtına sarmış, tarlaya gidiyordu.</p>
<p class="calibre3">—'iyi bildin Asiye abla... Demekteyim ki, buna ben...</p>
<p class="calibre3">— Senin dediğinin hiç değeri yok, Çöllo ne demekte?</p>
<p class="calibre3">— «Beni de al git, oh Bekir Ağa... Beni bu temeline tükürdüğüm Taşolukta bırakma!» demekte!</p>
<p class="calibre3">— Haklı... Sen bunu burda kime koyup gitmektesin, akılsız?..; Anan olacak Şerife, Çöllo yüzünden yediği dayakları unuttu mu? Hiç unutmadı. Bu esdüdüye gidiş gerçekleşince, ağlamayı yarısında kesti de «Çöllo'dan aldım öcümü, oh ne güzel» diyerek döndü parmaklarını şıkırdatarak... Benim bildiğim Şerife karı bunu, dama, avluya yanaştırmaz.</p>
<p class="calibre3">— Benim de, Asiye Abla, korkum odur. Yemin içirdim ama, farkındayım, boşuna... Niyazi ağam «Bize bırak» dedi ama...</p>
<p class="calibre3">— Ama'sı?</p>
<p class="calibre3">— Dinim gibi bilmekteyim, satar benim Çöllo' mu Ankara'nın gâvur avcılarına...</p>
<p class="calibre3">— Hiç aman vermez. İyisi... Bunu alıp gideceksin yanın sıra, Bekir oğlum... Ulakların Yıldız kopuğundan... Ozanların domuz Bekir'inden, Yiğitlerin ökkeş düzenbazından sonra... Kuzuların Hanımla Elvanların Petek ardından, Çöllo da esdüdülü olsun! «iti bile esdüdülü Dünyaya ün salan Taşoluk» diye Kıraçlılar türkü yakar. Kötü mü?</p>
<p class="calibre3">Bekir Ozan'ın boncuk karası gözlerinden bir umut ışıltısı geçti:</p>
<p class="calibre3">— Aman, Asiye Abla, aman dedim! Bizi böyle, kavım-kardaş alırlar mı esdüdüye?</p>
<p class="calibre3">— Neden almayacaklarmış? Sahibinin olduğu yerde iti de olur. Çöllo yiğittir. Yiyeceğini çıkarır kendi başına... Sırasında seni bile besler.</p>
<p class="calibre3">— Aman Asiye Abla, inanayım mı?</p>
<p class="calibre3">— Hele şuna hele!.. Beri bak, ben senin gözündeki ışılamayı kötü kördüm. Yoksa aklıma gelen gibi mi, Alçak Bekir!...</p>
<p class="calibre3">Bekir gözlerini ürkek ürkek kırpıştırmıştı. Bir yandan da Çöllo'nun koca kafasını mıncıklıyor, kulaklarını çekiştirip boynunu kaşıyordu:</p>
<p class="calibre3">— Neymiş aklına gelen?</p>
<p class="calibre3">— Ben bilmez miyim köyümün adamını? Yıldın öyle ya? Gitmesi gerçekleşince, yıldın esdüdüden... Anan karı dediydi ama... «Son günü cayar, bu benim zebun oğlum» dediydi, «Ulakların Yıldız'a «Avı kuşu bırakıp nereye gidebilirmiş?... Gidebilemez» dediydi, «Geberesice itini bırakmaz baştan ... Çöllonun hasretine dayanamaz, gitse de vermeyin komşular, kaçar gelir gerisin geri bu benim kopuk oğlum» dediydi,. Haklıymış gördün mü?</p>
<p class="calibre3">— Höst!... Nasıl haklı olabilirmiş, benim akılsız anam?... Ulan kanlar, siz bu temeline tükürdüğüm Taşolukta beni adam hesabına almamaktasınız ama, kötü yanılmaktasınız. Ulan size kalsa, biz beş sınıflı okulu da hak edemiyecektik de yarısında usanacaktık. Utanmadınız mı üstesinden gelince?</p>
<p class="calibre3">— Üstesindenmiş... Sana kalsa, utanmazdın boşlardın ya, Ömer Eğitmenin inadına dua et! Asiye Abla birisine çok acımış gibi yalancıktan içini çekti: Gitmesi kolaydır ama, gelmesi gayetle çetindir Bekir Ağa! Esdüdü kısmını köy yerinin eğitmenli okuluna benzetme! Duyduğum doğruysa, esdüdüde okumalar varmış ki, llgazın Yılanlı Şeyhi başa çıkamazmış... Gel beni işit, yol yakınken hiç gitme! Başını salladı: Ah Kafa... Kuru kafa... Baban da senin gibi, her lafa aldanırdı, boynuzuna rakı sürülmüş keçi gibi, meleyerekten, kurdun üstüne giderdi. Gel, Bekir oğlum, sen Ulakların Yıldızla Yiğitlerin ökkeş' e bakma! Onları esdüdüye çekip götüren, kız tutkunluğu... Kuzuların Hanımla, Elvanların Peteği Ömer Eğitmen esdüdüye yazdırmasa, Yıldız zibidisiyle ökkeş akılsızı, esdüdünün önünden mi geçerdi? Böyle bir işin olsa, canım yanmaz. Seninkisi... Bildiğimiz sağdıç emeği... Fukara anan ağlamaca oh yavrum, «Yiter gider benim akılsız oğlum, Köyü bulup gelemez» diye saçlarını yolmakta top top... Osmanlının rubalarını giydin de karavanasından bir lokma yedin mi, yakanı kurtaramazsın!</p>
<p class="calibre3">— Bekir heyyy!... Hey dedim Bekir!...</p>
<p class="calibre3">Asiye Abla sese döndü:</p>
<p class="calibre3">— Yıldız mı, anıran bu eşek?... Neyi alıp verememekte bu oğlan senden?</p>
<p class="calibre3">— Neyi alıp veremeyecek... Bensiz edemez. Ellerini boru yapıp bağırdı: Eğlen arkadaş! Vardım. Vardım namussuz!...</p>
<p class="calibre3">Beşikteki bebek bağırtıyla uyanmış, ağlamaya başlamıştı. Asiye Abla birkaç adım yürüyüp döndü:</p>
<p class="calibre3">— Nasıl olsa dayanamaz dönersin... Hemi gece gel, ele güne ayıp, hemi de sakın beyliğin giyimini alıp gelme... Osmanlının şakası yoktur, tarlayı marlayı satar haa...</p>
<p class="calibre3">Asiye Abla yürüdü gitti.</p>
<p class="calibre3">Bekir Ozan, kasketini ensesine yıkarak arkasından dalgın, baktı: «Anam yaşında var ya bu kahpe... Yıpratamadı bunu Niyazı Ağam... Hele şu salıntıya hele!... "Asiye karının zorundan Niyazi Çavuş avculuğa vurdu" diyerek köylünün gülüşmeleri boşuna değil!... Peki, bu karının geçip giderken, bize "Pöh" demesi neyin nesi?» Çöllo'nun esnemesine döndü. Köpek denilen hayvanı ömründe ilk görüyormuş gibi, şaşırarak baktı.</p>
<p class="calibre3">— Bekir beee... Nerdesin arkadaş? ökkeş Yiğit, yolun başından el sallıyordu.</p>
<p class="calibre3">— Geldim Ağa!... Yürüdü.</p>
<p class="calibre3">— Hani kapamamışsın iti?...</p>
<p class="calibre3">— Kapadık ya çıktı gerisin geri...</p>
<p class="calibre3">— İşe bak!... Yıldız dedi ki, «Kamyon beklemez» dedi. Beklemez gerçekten...</p>
<p class="calibre3">— Kaçta gelecek, dediydi Ömer Ağam?... —'Sekiz buçuk, dokuz...</p>
<p class="calibre3">— Saat kaçmış şimdi?</p>
<p class="calibre3">— Sekiz buçuğa geldi gelecek... Yürü hadi!</p>
<p class="calibre3">ökkeş ince uzundu. Konuşurken adamın yüzüne bakamaz, gözlerini suçüstü yakalanmış gibi kırpıştırırdı. Kerpiç döktüğü, taş yonduğu, eli biraz keser testere tuttuğu için köy yerinde harçlığını kolay çıkarıyordu. Babası, Yıldız Ulağın babası kadar değilse de, köyün ileri gelenlerindendi. «Okumak, köylü kısmına iyilik getirmez» diyerek, okumaya meraklı arkadaşlarına takılan ökkeş, Elvanların Petek enstitüye gider olunca hemen ardına düşmüştü,</p>
<p class="calibre3">Bekir Ozan, Asiye Ablanın dediklerini hatırlayarak suratını astı:</p>
<p class="calibre3">— Gördün mü Asiye zillisini?</p>
<p class="calibre3">— Görülmez mi? Susada bize demediğini komadı kahpe... Sana da takıldı mı?</p>
<p class="calibre3">— Seninle Yıldız'a bulaşan, bizi boş mu kor? Hakçası arkadaş, karı bizi, eşekten düşmüşe çevirdi. Bekir çok kızmış gibi kaşlarını çattı, aslında köpeğinden ayrılacağına, hayvanın bakımsız kalıp horlanacağına üzülüyordu: Ulan şu Taşoluğun karısı... İmansızlık, dedin mi, bitirmiş...</p>
<p class="calibre3">Susaya indikleri zaman Asiye'yi karılarla konuşur buldular. Tarlada çalışan geline bebesini emzirmek için götürdüğünü çoktan unutmuştu.</p>
<p class="calibre3">Bir yandan beşiği fırt fırt sallıyor, bir yandan fırtına gibi laflıyordu:</p>
<p class="calibre3">— Vay bizim Taşoluğun kopukları... Bacım, bunlar göçmen oldular durdukları yerde... Bu bizim yeniyetmelerimiz, bakın bakalım, yedi vilâyet toprağına, bizi türkü etmez mi? Ama hakçası, suç bu oğlanlarda değil, kahpe kızlarına söz geçiremeyen kız sahiplerinde... Kötü Eğitmen ağzıyle, adam, yetişmiş kızını, taksiye bindirip esdüdüye salar mı, ocağı sönesice esdüdüye... Delikanlılara, aşağılayan bakışlarla bir zaman baktı: Şunlar adam mı, şunlar? Bizim körpeliğimizde, böyle rezillik, olabilir miydi?</p>
<p class="calibre3">Ben geberesice Niyazi Çavuşun korkusundan, kapılara çıkabilir miydim, pınarlara gidebilir miydim, desene, kız Şerife?... Gidebilemezdim, çünkü, herif kudurmuş, Allah göstermesin, yere göğe sığası kalmamış. Bizim körpeliğimizde, esdüdü mesdüdü yoktu ya, olsaydı da, bizim herifler, taksiyi çevirip, lüverleri göğsümüze dayayıp ve de saçlarımızı bileklerine dolayıp bizi sürümezler miydi? Sana gönüllü kahpeyi, gündüz gözüne bırak gitsin, sonra «Esdüdüde bulacağım» diye köyden uğra, yollara düş!...</p>
<p class="calibre3">Asiye son sözleri, çömelimde cıgara içen, Yıldız Ulağa bakarak söylemişti. Yıldız, «Çattık» anlamına başını salladı. Bir zaman, iri gözleriyle, Asiye Ablayı, Bekirin anası Şerife teyzeyi, ökkeş Yiğitin analığıyla büyük bacısını süzdü:</p>
<p class="calibre3">— Bre Asiye Abla, bunca yemin ettim. Sizde din iman yok mudur? Anası, örtüsünün altında sürdürdüğü sessiz ağlamayı, sesliye çevirince kızdı: Yahu, savaşa ölmeye mi gitmekteyiz? Hayır! Okula okumaya gitmekteyiz! Başımızı gün yakmasa, ayağımızı çamur kapmasa kötü mü? öğretmen olacağız, askerde subay olacağız! Tokat atacaksın, tokat yiyeceğine... Aylık alacaksın, köyden harçlık bekleyeceğine... Sözü geçen adam olacağız, kötü mü?</p>
<p class="calibre3">Efendi giyimi, üst baş... Bildiğin memur! Bu okulları köylü için açmış değil mi hükümatımız?... Köylü adamı gitmeyince, nasıl yürütecek bu işi, hey Allah!...</p>
<p class="calibre3">Anası, oğlunun alttan almasıyla cesaretlenip hüngürtüyü ağıt ağzına</p>
<p class="calibre3">çevirdi:</p>
<p class="calibre3">— Baban kocadı senin, akılsız oğlum... Senin buruşuk baban, güz aylarında oturur oldu, odamızın sedirine, abrul güneşi kızdırana kadar... Baba ocağını yakacakken, tarlalarımın başında, ortakçılarımın üstünde, alıcı kuş gibi dolanacakken... Sana mı kaldı, Osmanlının esdüdü mektebini şenletmek? Yiter gider, köylü kısmı, Osmanlının esdüdü okulunda, sefil Yıldız! Osmanlıda oyun çoktur oh yavrum! Çıkan olmasa, okul açar mı, Osmanlı köylü kısmına?.. Kâğıt verdim, dönmek olmaz» dedi bu benim akılsız olum, Asiye! Boynumdan sarı altınları yoldum, «Al götür, mamırın cebine koy gizliden, kâğıdı kap gel» dedim. «Olmaz» demekte bu benim avanak oğlum, komşular!...</p>
<p class="calibre3">— Ana bak, kötü derim. Yahu delirdiniz mi?</p>
<p class="calibre3">— «Kap gel» dedim. Altunu görmesiyle, geri vermez mi kâğıdı Osmanlı, hırpadak?... Verir. Altuna dayanamaz Osmanlı... Vazgeç yol yakınken, oh yavrum, baban uyumadı sabahacek... Herif, sabahacek tütün içti, baca gibi, öksürerekten, hökür hökür... Vay başıma komşularım, evim yıkıldı, ocağım söndüüü!</p>
<p class="calibre3">Karı, söyledikçe, kendini kendi ağıdına kaptırmış, saçlarını top top yolmaya, göğüslerini yırtmaya başlamıştı.</p>
<p class="calibre3">Yıldız Ulak, cıgarayı yere çalıp sıçradı kalktı., ökkeş Yiğidin analığıyla, Bekir'in anasına yalvardı:</p>
<p class="calibre3">— Alın gidin şunu, oh teyzeler... Bekir'in anası, yardım edeceğine, ağlamaya katılınca, Yıldız biran, çaresiz bakındı, sonra ayağını yere vurdu: Susun kahpeler! Ağzımdan kötü yemin çıkacak... Şartolsun ki... Gelmem bir daha, bu köye, Ulakların Fadime... Yahu, «Ağzımdan yemin çıkacak» demekteyim! Yemini basalım da, köyden, ocaktan mı olalım, bu avanak karı yüzünden?...</p>
<p class="calibre3">Yıldız, sözünün sonuna doğru, iyice azıp tepinmeye, ayrıca, sesi çıktığı kadar bağırmaya başladığından, ağlayanlar susmuş, Asiye bile ürkmüştü. Ama hemen pes etmeyi de Osmanlılığına yediremedi, dargın dargın söylendi:</p>
<p class="calibre3">— Ciğerleri yanmakta koçum! Ana yüreğidir bu... Dokuz ay on gün karnında taşıdı seni... Üç yıl sütünü emdin!</p>
<p class="calibre3">— Emdiysek... Ben canımdan bıktım, kaç aydır, Asiye Abla, senin haberin yok! Göz kestirimiyle askere alınsak mı, iyiydi?... Dünya, harlamış yanmakta... Esdüdüye gidenler askerlikten af... Acem sınırına mı gideydik Kurunun Cafer gibi?... İki metre kara mı gömüleydik? Sıcak çorbayı, haftada bir mi ele geçireydik? Nereye gitmekteyiz? Nah surdaki Dumanlı Boğaz'a gitmekteyiz. Nere ora?... Esdüdü Okulu... Vah benim akılsız anam... Şuna iki laf edeceğine, bre Asiye Abla, açarsın eskilerden... Salarsın, ortaya, kızkarı işlerini... Olmadık işleri, olmuş gibi... Yalan bir işler... Yahu karı milleti, siz «Şu şuna yanmış, bu buna vurgun, beriki ötekine tutkun» lafından başka laf bilmez misiniz, alçaklar? Asılmaya mı gitmekteyim ben? Hayır okumaya gitmekteyim, kendi toprağımızda... Kendi köylümle... Ruh gibi ahbaplarımla... Akıllı yerin köylerinde bayram günüdür bu... El köylerinde, «Adamımız okula gitmekte, Memur olacak, aylığa geçecek» diye çifte davullar dövülür, meydan düğünleri kurulur. Anası, son gayretle bir daha davrandı:</p>
<p class="calibre3">— Senin hükümat aylığına muhtaçlığın mı var? Babanın kan değer tarlaları itin, kopuğun elinde... Baban kocadı senin, hizmetkâr ortakçı rezilleriyle boğuşamaz oldu. Gel gitme, oh yavrum, gidip de gelmemek var, gelip de bulmamak... Osmanlı kantara vurdu seni akılsız... Etini kemiğini tarttı güzelce de öyle aldı. Yandım komşular! Dağ gibi oğlan yitirdim, vay başıma! Yıldız anasının önüne çömeldi:</p>
<p class="calibre3">— Ana! Kız ana, dedim Allah belânı vere... Babamla konuştuk biz, seni alıp gelecek, bayramda... Bayramdan önce de alıp gelecek... Bize, subay giyimleri verecekler orada... Yaylı karyolada yatıracaklar. Sabah ekmeği, tuzsuz yağ... Reçel... Reçeli bildin mi, Alaman'ın kaz kafa avcısı getirdiydi kışın, Niyazi Ağam tattırdıydı. Çay verecekler bize her sabah, tarhana çorbası değil! Öğle ekmeği, etli pilâv... Burası gibi, ekmek iki öğün değil, üç öğün... Okuması, yazması, adam olması caba...</p>
<p class="calibre3">— Bizim okuma nemize oh yavrum, bizim yazma nemize?... Köy kâtibi mi olacaksın, köy kâtibi olup muhtardan küfür mü yiyeceksin, gece gündüz? Gel vazgeç oh yavrum!... Rüşvetini versin baban, al kâğıdı geri... Eller, bir verirse, biz beş verelim! Adama, tuzsuz yağ mı yedirir bedavadan Osmanlı, avanak oğlum, seni alıp gitmeyince... Osmanlı düzencidir. Bedavayla yere çalar köylü kısmını... Köylü kısmının bedavaya dayanamadığını bilir. Bedava diyerek koşar da bizim köylümüz, tarlayı malı kaptırır Osmanlıya... Gel gitme, oh yavrum, vazgeç! ,; Çenesiyle önce Bekir'i, sonra ökkeş'i gösterdi: i Bunlar gitsin bir boy, essah mı bakalım, kurşunlara gelesi, Ömer Eğitmenin dedikleri...</p>
<p class="calibre3">— Yahu ana, Ömer Eğitmenin hangi yalanını tuttunuz ki... Yahu bu nasıl bir laf...</p>
<p class="calibre3">— Sana, bey kızı alırım dilediğin yerden... Gel vazgeç, akılsız, esdüdülere girmiş karı, Ulaklara, gelin gelemez, geçtiii.</p>
<p class="calibre3">— Ana bak... Şart olsun... Kuzunun Rıza Ağam duyunca... Gelip samanlığımızı yakınca haklı değil mi? Hüss... Hüs dedim, Allah belânı vere! Benim kızla, karıyla işim yok! Ulan siz müslüman değil misiniz?... Ulan siz...</p>
<p class="calibre3">Kızgınlıkla, söz bulamaz olduğundan sustu. Bu kez Bekir Ozan'ın anası Şerife, Çöllo'dan tutturarak, oğlunu caydırmak istedi:</p>
<p class="calibre3">— İtini göremem, bunu bil!... Bu itin derdi kocattı beni... Bak sonunda, «demedi» deme! Ellerin tavuğuna, ördeğine salar, vurup ayağını kırarlar. Sahipsiz iti taşlayan çoktur. Komşularımla beni, kötü kişi eder köyümde bu Alaman dölü... «Demedi» deme! Gelince iti bulamazsan, suç bende yok...</p>
<p class="calibre3">Karılar köy yoluna bakarak susunca, delikanlılar da, biraz ürkek döndüler. Ömer Eğitmenin karısı Nazlı sırtında altı aylık çocuğu, elinde bir kilim torbayla yokuşu hızlı hızlı iniyordu. Adımları her zamanki gibi sert, yüzü her zamanki gibi güleçti. Yaklaşınca büsbütün güldü:</p>
<p class="calibre3">— Gittiniz diye korktum! Beri bak, Bekir!</p>
<p class="calibre3">— Buyur Abla...</p>
<p class="calibre3">— Petek kızın kitapları, defterleri varmış burda... «Bekir alıp gelsin» dediydi giderken Ömer</p>
<p class="calibre3">Ağan!</p>
<p class="calibre3">Asiye, anlamazlığa vurarak yalancıktan şaştı: —avadanlıklarını mı unutmuş?... Demek acelesinden aklı dağılmış?.. Ya senin Ömer eğitmenin telâşı neden?</p>
<p class="calibre3">Nazlı, Asiye Ablanın neye dokunmak istediğini anlamıştı. Yalancıktan suratını astı:</p>
<p class="calibre3">— Erkek milleti değil mi, Asiye Abla, başındaki bir mesele... Körpe kızları görmesiyle... Körpenin karşısında napsın?.</p>
<p class="calibre3">— Essah kız... Senin Ömer, yavruları cipe atmasıyla... «Uğur ola» dediğimi bile duymadı.</p>
<p class="calibre3">— Seninkini duymadı da benimkini duydu mu, bre Asiye Abla?...</p>
<p class="calibre3">— Onu dedim Şerife Ablaya sen gelmeden... «Bizim körpeliğimizde köy yerinin böyle oyunları var mıydı, hiç?» dedim. «Şu Nazlı akılsızının kulağını büksem gerek» dedim... Salınır mı, herif kısmı, bunca kınalı kekliğin arasına oturtulup göz göre kız... Erine sahip olmak böyle midir?</p>
<p class="calibre3">Nazlı, ciddileşti:</p>
<p class="calibre3">— Erkek kısmına gözün görürken güvenmeli değil, kızlara katıp salınca güvenmeli...</p>
<p class="calibre3">— Duydunuz mu komşular, deli bu Nazlı! Ak don giyene inan mı olurmuş.</p>
<p class="calibre3">— İnan denemeyledir Asiye Abla, bir de, sütüne bırakmayladır.</p>
<p class="calibre3">— Sen denedin de sütüne mi bıraktın?</p>
<p class="calibre3">— Denedim ki, ne güzel...</p>
<p class="calibre3">— Nasılmış bunun deneyi? Yularını boynuna atarak mı?</p>
<p class="calibre3">— İyi bildin...</p>
<p class="calibre3">— Senin herif, Ömer eğitmen olmamalıydı da, ben sana, denemeleri sormalıydım... Hadi, bir ye de Allanma bin şükret!</p>
<p class="calibre3">Karılar bunları konuşurken, Bekir, Nazlı'nın getirdiği torbayı elden geçirmişti. İyice şaşırmış gibi parmağını ağzına götürdü:</p>
<p class="calibre3">— Petek Kıza iki yağlı ekmek yapıvermez mi adam, yumurtalı dürüm sarıvermez mi? Nasıl anaymış bunun anası?</p>
<p class="calibre3">Nazlı, bir zaman, Bekir'e baktı:</p>
<p class="calibre3">— Ona kalsa yapıp dürecekti ya...</p>
<p class="calibre3">— Ya'sı neymiş?...</p>
<p class="calibre3">— «İstemez dedim, «ökkeş'le Yıldız olsa neyse ne... Bekir yer tüketir gidene kadar... » dedim.</p>
<p class="calibre3">Asiye sevinerek çırpındı:</p>
<p class="calibre3">— Aldın mı, karşılığı kötü Bekir?... Bu da sana, esdüdüye kadar harçlık olsun!</p>
<p class="calibre3">Bekir, uygun bir karşılık ararken kamyonun kornası duyulunca, «Ulan aman!... Ulan namussuz Çöllo!» diye söylenerek iki kere döndü, sonra kaç gündür aklında evirip çevirdiği «köpeğini de alıp götürme» işine apansız karar vererek elini beline attı. Aptesti sıkışmış gibi kıvranarak kuşak bağını çözmek için debelenmeğe başladı.</p>
<p class="calibre3">Şoför, Taşoluktan binecek öğrencileri uyarmak için kornayı aralıksız çalıyordu.</p>
<p class="calibre3">Kadınlar, kendilerini yerden yere çarpıp büsbütün çırpınacaklarına, çaresizlikle donakalmışlardı.</p>
<p class="calibre3">Önce kamyonun ovaya doğru yayılan toz bulutunu gördüler.</p>
<p class="calibre3">Yıldız Ulak, bir şey düşürüp düşürmediklerini anlamak için durdukları yere bakıyor, ökkeş, telâşla kasketini düzeltiyordu. Bekir'in kuşak bağıyle Çöllo'yu bağladığını görünce şaştı:</p>
<p class="calibre3">— Nedir o, arkadaş?</p>
<p class="calibre3">— Hiç... Çöllo da gelmekte bizimle...</p>
<p class="calibre3">— Aman... «Gelmekte» ne demek?... Yıldız! Yıldız dedim, yahu dellendi bu... Beri bak!</p>
<p class="calibre3">Kamyon önlerinde gürültüyle durduğu için, ökkeş'in dediğini Yıldız duymamıştı. Açık kamyonunu dolduran çocuklardan birine Peteğin torbasını verdi, ellerini birbirine sürerek hazırlandı:</p>
<p class="calibre3">—    Haydi atlayın bakalım! Hopla Ökkeş!</p>
<p class="calibre3">—    Bekir'e baksana yahu...</p>
<p class="calibre3">—    Bırak da hopla! Bekletmeyelim,    ayıptır. ökkeş, yukardan</p>
<p class="calibre3">uzatılan eli tutup Yıldız'ın tıkız omuzlarına dayanarak kolayca kamyona çıkarken Bekir'in yalvaran sesini duydu:</p>
<p class="calibre3">—    Al şunu ökkeş... Kamyondan biri sordu:</p>
<p class="calibre3">—    Bu it, neyin nesi Taşoluklular?</p>
<p class="calibre3">—    Taşoluğun iti Ankara'da bu kadar    ünlü mü    ki, «Esdüdüde</p>
<p class="calibre3">olmayınca olmaz» denilmiş!</p>
<p class="calibre3">Yıldız, şaşkınlıktan kurtulmaya çalışırken Bekir soruyu rahatça karşıladı:</p>
<p class="calibre3">— Esdüdünün av itidir bu, arkadaş! Aman, bir yanı üzülmesin, aman haaa, bunun pahası yüz panganot!</p>
<p class="calibre3">—    Isırıp mısırır mı?</p>
<p class="calibre3">— Pahası yüz panganot olan itin ısırması ne devlet! Tut şunu! Nezaketle tut yahu! Alaman'dan gelme av itidir ki, aslında kan pahasıdır... Kuşak bağıyle bağlı Çöllo'yu verip tekere basarak sıçradı, kamyonun teknesine ayak topu gibi düştü: Açılın kardaşlar, aman, ayağına kuyruğuna basarsınız...</p>
<p class="calibre3">Yıldız, şoförün yanında oturan Cemal Avşar'a adlarını yazdırıp binince, kamyon yola çıkmış, böylece, Çöllo meselesinde, iş işten geçmişti.</p>
<p class="calibre3">Bekir oturup köpeğin kafasını dizine bastırdı. Yıldız Ulağın çekişmesini önlemek için hemen söze girişti:</p>
<p class="calibre3">— Yolumuz açık olsun arkadaşlar! Kaç kişiyiz biz böylece şimdicik?..</p>
<p class="calibre3">— Dört Taşolukluyla on sekiz baş...</p>
<p class="calibre3">Bekir hem sesteki oynaklıktan, hem de «Baş» lafından pirelenmişti. Yavaşça sordu:</p>
<p class="calibre3">— Taşolukluyu kaç saydın arkadaş, duyamadım!</p>
<p class="calibre3">— Kaç ne demek? Siz dört değil misiniz?</p>
<p class="calibre3">Bekir, Çöllo'nun başını okşayarak alttan yukarı baktı. Oğlanın gövdesi iri kemikliydi ama etsizdi. At suratı gibi uzun yüzünde sıtmalıların yeşile çalan sarılığı vardı. Konuşurken arada bir sağ gözünü kırpıyor, burnunu çeker gibi gerizinden gülüyordu.</p>
<p class="calibre3">Kamyon bozuk yolda, çalkalanmaya başlayınca ayaktakiler birbirine sarıldılar. Gülüşmeler kesilince Bekir yumuşacık sordu:</p>
<p class="calibre3">— Nerelisin yiğit?</p>
<p class="calibre3">— Yusufludanım Allahıma şükür... Tosya'nın Yusuflu köyünden...</p>
<p class="calibre3">— Adını bağışla kardaş!</p>
<p class="calibre3">— Adımız Hıdır! Soyadımız Molla!</p>
<p class="calibre3">— Demek Taşoluklunun dört baş olduğunu bildin! Molla kısmında bu kadar hesap olmayacak ya, bu senin ki neyin nesi? Esdüdünün dersini de böyle bilirsen, gezici başöğretmenliğini cebinde say!</p>
<p class="calibre3">— Neden oğlum! Senin it, yüz panganotsa, iki değil, üç Taşolukluya değer! Hanginize otuz kayma verirler sizin?</p>
<p class="calibre3">— Demek sizin Tosya'nızda adamın pahası bu kadar! Oralarda paramı kıt, siz mi metelik etmezsiniz!</p>
<p class="calibre3">— Höst Taşoluklu, karşındakiyle konuş Tosyalıyı katma!</p>
<p class="calibre3">— Vay! Tosya'dan ses geldi. Tosyalı doldurmuş bu kamyonu desene... Esdüdü kamyonuna herkes biner ya Tosyalı neden biner!</p>
<p class="calibre3">— Ilgazlının desteye soyunduğu yerde, Tosya'lı başa güreşir de ondan... Gurbet kamyonunda it çobanlığı etmeli değil, haddini bilmeli!</p>
<p class="calibre3">İkinci Tosyalı orta boylu tıkızdı. Kuşağına bir Kürt kavalı sokmuştu.</p>
<p class="calibre3">Bekir kavala bir zaman baktı:</p>
<p class="calibre3">— Oğlum Yıldız! Bak el uşağı tedarikli çıkmış... Kiminin aracı dilinde, kiminin belinde... Çöllo'yu sırtlayıp gelmemiz aykırı değil!</p>
<p class="calibre3">— Ne aracı?</p>
<p class="calibre3">— Nah, Hıdır Ağa dil ehli... Fazladan Molla ki şimdiden Bursa'ya kadı olsa, hiç bir şey lâzım gelmez! Beriki hemşerim de kaval üflemekte ki gövdesinden belli, Kara Şaban'ın deve gönünden davulunu bastırmacasına...</p>
<p class="calibre3">— Çingen Kara Şaban'ın davulu nerden aklına geldi it çobanı? Hısımlık mısımlık var mı anadan babadan?...</p>
<p class="calibre3">— Oğlum Tosyalı, sen az biraz teklemektesin ya, bu ağızla, aklım yattı, kavalı kötü üfler değilsin! Böyle hünerli adam, esdüdüye neden gitmeli, radyonun yurttan sesleri şurada dururken!...</p>
<p class="calibre3">Kamyon yeniden zıplamaya, çalkalanmaya başladığından kavalı belinde kekeç Tosyalının verdiği karşılık gürültüye gitmişti. Susanın bozuğu geçilince, Bekir, önce Çankırılıların sayısını, hangi kazanın, hangi köyünden olduklarını sordu. Yoklamanın sonunda Çankırılının tutarı dokuz çıktı. Geri kalanların beşi Çorum iskilibinden, üçü Kastamonu Tosyasındandı.</p>
<p class="calibre3">— Eksiğimiz gediğimiz yok inşallah!</p>
<p class="calibre3">Hıdır Molla müjde veriyormuş gibi sırıttı:</p>
<p class="calibre3">— Var! Bizim köyden Esef Çakır... İlgaz'daydı. Kamyonu kaçırdı</p>
<p class="calibre3">allalem!</p>
<p class="calibre3">— Kaçırdığı ne belli... Bekir kıs kıs güldü:    «Kamyonda sallanaraktan üç saatte varacağıma, keseden yarım saatte esdüdüyü tutayım da Müdür Beyden aferin alayım» dediyse...</p>
<p class="calibre3">Çorumlulardan Ali Can alayı anlamazdan gelip sordu:</p>
<p class="calibre3">— Kaçarı bu kadar zorlu mudur bu Kastamonu uşağının, Ağa?</p>
<p class="calibre3">— Kaçarı zorlu değildir bu hemşerilerimin, efendi, bunların soluğu zorludur.</p>
<p class="calibre3">— Anlamadım.</p>
<p class="calibre3">— Sepetçioğlu havaları var ya, bunların... Bunları Sepetçioğlu, say ki, bizim Köroğlumuz...</p>
<p class="calibre3">— Eee?</p>
<p class="calibre3">—    E'si... Ermişin eşkiyası da, eşkiyanın ermişi... Kastamonu'nun eşkiyası zorludur, bir de ermiş olursa büsbütün zorludur. Benim bildiğim, Kastamonu yatırlarının topu, eşkiyalıktan azma olduğundan...</p>
<p class="calibre3">— Ona bakarsan Taşoluklu, bütün yatırlar, az biraz eşkıyalık etmiştir. Sen lafı nereye getireceksin, onu anlayalım!</p>
<p class="calibre3">— Adın Ali mi senin, yiğit, adını bağışla?</p>
<p class="calibre3">Ali Can gerçekten şaştı, köylüleri Dedo Sarp'la Cimşit Tok'a «Fısladılar mı?» diye şüpheli şüpheli baktı:</p>
<p class="calibre3">— Nerden bildin adımın Ali olduğunu, Çankırılı?</p>
<p class="calibre3">— Hemi Çorumlu olup... Hemi de dünyanın evliyasını eşkiya yapınca, adın Ebubekir olacak değildir. Burnuma alevi kokusu geldi, «Ali'dir bu yiğidin adı, günahı boynuma... » dedim,</p>
<p class="calibre3">— Çankırı'nın adamına «Fetvaz» derlerdi ya... Sendeki fetvazlık yamanmış, yiğit! Benden pes! Lafın sonu gelsin!...</p>
<p class="calibre3">— Lafın sonu... Bunların Sepetçioğlu, yolunu yitirip bir balkana düştü de, iyicene şaşırttı mı, ossaât teşbihe çökermiş, «Yassıl dağlar yassıl» havasını tutup, Âşık Kerem hesabı, bir zaman ağlarmış...</p>
<p class="calibre3">Allahtır, Sepetçioğlu Kulunu yeterince ağlatır, sonunda, koca dağları, bizim Çankırı'mızın bozkırı gibi dümdüz edermiş... «Kastamonu'nun Esefi de, kamyonda ırgalanmamak için, böyle etmesin» dedim... Günahı boynuna...</p>
<p class="calibre3">Biri saati sordu Yıldız Ulak'tan, başkasında saat yoktu. Enstitüye gidenler de, askere gidenler gibi, en eskilerini giyinmişler, yanlarına değerli hiç bir şey almamışlardı.</p>
<p class="calibre3">Yıldız Ulak, saatin dokuz olduğunu söyleyince Camili'den Cengiz Uslu kaç saatlik yol kaldığını merak etti.</p>
<p class="calibre3">Çankırılılarla Çorumlulardan hiç biri, enstitünün kurulduğu yeri bilmiyordu. Tosya'nın Yusuflusundan Hıdır Molla Dumanlı Boğaz'ı anlatmaya başladı:</p>
<p class="calibre3">— Dumanlı Boğaz'ın ağzında bu bizim esdüdü Keşiş Düzü'nde...</p>
<p class="calibre3">— Keşiş ne demek?</p>
<p class="calibre3">— Papas... Gâvurun cami hocası...</p>
<p class="calibre3">— Attın ki Hıdır Ağa, büsbütün... Gâvurun cami hocasıyle ne ilintisi olabilir bizim esdüdünün?</p>
<p class="calibre3">— Keşiş, eskinin işi... Vaktin birinde, Kılıçlı keşiş eğlenirmiş</p>
<p class="calibre3">orada...</p>
<p class="calibre3">— Anlamadım. Ceneviz zamanı desene şuna...</p>
<p class="calibre3">— Bilmem. Şirin'in yaşlıları anlatır, Kılıçlı keşişi... Yakındır Şirin, Keşiş Düzü'ne... Yakın dedimse büsbütün değil... Irmak boyundadır bu Şirin... Kızılırmağın dirseğinde... Çeltikçidir Şirinli... Pelvan kömüş beslenir ki bu Şirin'de, fil gibi...</p>
<p class="calibre3">— Neden Şirin demişler acaba? Avratları boyalı şeker gibi tatlı olduğundan mı?</p>
<p class="calibre3">Bunu Virankale'den Musa Korkut sormuştu. Kasketini sağ kaşına yıkmasından, konuşurken de sık sık perçemlerini sıvazlamasından hovardalığa meraklı olduğu anlaşılıyordu.</p>
<p class="calibre3">— Avratları boyalı şeker gibi tatlı köylere, sizde</p>
<p class="calibre3">Şirin köy mü derler?</p>
<p class="calibre3">— Kendi köylüleri demeseler de, komşuları der.</p>
<p class="calibre3">— Ne kadar iyi... Şirin köye «Şirin» denmesi... Vaktin birinde, ünlü bir beyin topraklarıymış oraları... Bu beyin, Şirin adında bir kızı varmış...</p>
<p class="calibre3">—    Allah Allah kendi ağzıyle tutulmadı mı, bu Hıdır Ağa şimdicik?...</p>
<p class="calibre3">Beyin kızı,    ballıymış ki, adına Şirin denilmiş... Şunu aklına yaz, Hıdır Ağa,</p>
<p class="calibre3">bir yerin avratları ballı olmayınca, oranın köyüne Şirin adı verilemez... Virankale'nin hovarda kopuğu Musa Korkut dudaklarını yalayıp, şeker emer gibi yutkundu: Yüreğim sevdi esdüdünün Şirin köye yakınlığını... Sevdi ki ne kadar...</p>
<p class="calibre3">—    Benim bildiğim Şirinli, kızını karısını güder ki, gözünün bebeğinden ayırmaz.</p>
<p class="calibre3">Musa Korkut, güvenle kasılıp yiğitlenerek yaman bir pöh çekti:</p>
<p class="calibre3">—    Karı milleti tavuk gibidir, ardı güdülmez Hıdır Ağa, sütüne bırakacaksın.</p>
<p class="calibre3">—    Şirinlide sizdeki akıl yok besbelli... Şirinli, densizleri tepeler ki, Eğri Boğaz'ın meşesini, pelitini sırtında paralamacasına...</p>
<p class="calibre3">—    Bırak herif şu lafı... Şirin kıza bakalım...</p>
<p class="calibre3">—    Şirin kıza, Ferhat adında bir pelvan sevdalanmış...</p>
<p class="calibre3">Bekir Ozan güldü:</p>
<p class="calibre3">—    Bildim! Bey demiş ki, «Dağdan suyu ovaya indir, kızı al.» demiş.</p>
<p class="calibre3">Ferhat Pelvan, ellerine tükürüp, şu kadar batmanlık külüngüne yapışmasıyla, «Ya Hak, ya Şirin... Ya hak, ya Şirin» diyerekten kayaları yarıp suyu ovaya    indirivermiş şarradak... Hıdır Molla, Bekir'in sözlerine    çok    şaştı:</p>
<p class="calibre3">—    Aman Ağa!.. Nerden bilmektesin bizim oraların Ferhat    Pelvan</p>
<p class="calibre3">meselini sen?</p>
<p class="calibre3">—    Hey oğlum! Biz kimiz?</p>
<p class="calibre3">—    Nerden bildin, allasen?</p>
<p class="calibre3">—    Kerametimden... Biz Taşoluklular, az biraz, keramet sahibiyizdir, Hıdır Ağa! Okul, yatakhane işlik var mı Keşiş Düzü'nde? Onu anlayalım!</p>
<p class="calibre3">Soruyu Hıdır Molla duraklamadan karşıladı:</p>
<p class="calibre3">— Yok!...</p>
<p class="calibre3">— Ne zaman geçtin oradan?</p>
<p class="calibre3">— Geçen yıl...</p>
<p class="calibre3">— O zamandan bu zamana yapmadıkları nerden belli?</p>
<p class="calibre3">— Yapılsa duyardık. Bizim köy dağın başındadır ama, adamının yedi vilâyet toprağından haberi vardır.</p>
<p class="calibre3">Musa Korkut kötü kötü güldü:</p>
<p class="calibre3">— Tamam... Yitirmezsek bulduk haberciyi arkadaşlar! Dünyanın altından, üstünden haberi var bu Yusuflu'nun... Söyle bakalım Hıdır Ağa, kızların tutarı ne kadar, bu bizim Dumanlı Boğaz esdüdümüzde?</p>
<p class="calibre3">Hıdır Molla kötü kötü sırıtıp yalanarak karşılık verecekti ki, beli kavallı öğrenci —Boranlı'dan Paso Ayvaz— Virankaleli karı meraklısına donuk baktı, daha da bakacaktı ama, dönemeçte kamyon savrulanca sendeledi.</p>
<p class="calibre3">— Kız habercisi değiliz arkadaş biz, haber soracaksan bize erkekten soracaksın!</p>
<p class="calibre3">— Senin yüreğinde domuz pazarlığı var besbelli, kavalcı! Sorumu neden çektin kötüye?</p>
<p class="calibre3">— Bilmem orasını... Bildiğim, senin ağzın kötü alışmış bu karıkız lafına... Bu gidişle sen çok bunalırsın, Allah bilir ama, canın epey üzülür senin... Sopadan kemiklerin yumuşar.</p>
<p class="calibre3">Musa Korkut çevresine bakarak arka aradı:</p>
<p class="calibre3">— Bunda ne kötülük var yahu «Okuma arkadaşlarımızın tutarını bilelim» demenin suç neresinde?</p>
<p class="calibre3">Bekir Ozan bu kez bir başka sesle lafa karıştı:</p>
<p class="calibre3">— Tutarı, arkadaş... Benim bildiğim, şimdilik dört bayan... İkisi Yamören'den... ikisi... Kıraç'tan Timur Arslan şaştı:</p>
<p class="calibre3">— Yamören'den mi? Yamören bizim Kurşunlu' ya bağlı... Benim bildiğim Yamören, yaban yere kız vermez ama, bu iş nasıl olmuş?</p>
<p class="calibre3">— Yamören, Murat Eğitmenin köyü... Murat</p>
<p class="calibre3">Eğitmen aldı.</p>
<p class="calibre3">Kaval meraklısı Paso Ayvaz araya girdi:</p>
<p class="calibre3">— Murat Eğitmen Şirin'de eğleşmekte şimdi... Kulaksızın Murat derler... Yakup Ağanın Murat... Kardeşi Mustafa adam vurup damda yatmış...</p>
<p class="calibre3">— Tamam!... Bildiğin Murat Eğitmen... Murat</p>
<p class="calibre3">Ağam bakmış ki, bizim buranın adamı kızını esdüdüye gönderici değil... Taşoluklular Ömer Eğitmenin zoruyla ENSTİTÜ demesini öğrenmişlerdi. Bekir'le arkadaşları, köylüye uyarak, alay olsun diye, esdüdü diyorlardı: Sıvadı paçaları... Bir adamın sözü nereye geçer? Kendi köyüne geçer. Dediğim, sayılan adam için... Sayarlar Yamören'de Murat Eğitmeni.. Direk gibi doğru bilirler. Çekti aldı, Murat Ağam, kızlardan ikisini...</p>
<p class="calibre3">— Beş sınıflı mıymış okulu Yamören'in?</p>
<p class="calibre3">— «Üç sınıfı iyi okumuşlardan kız olur» demiş Ankara... Gerisini de biz verdik!</p>
<p class="calibre3">Kamyonun teknesine ağır bir sessizlik düştü. Tosyalılar Virankaleli Korkut'a, merakla baktılar. Musa Korkut, kasılmakla sinmek arasında bocalıyordu. Taşoluklu Yıldız Ulak'la ökkeş Yiğit ondan daha çok bunalmışlar, bu boşboğaz Bekir'in bu çarpaşık lafı nasıl bağlayacağını gerçekten merak etmeye başlamışlardı.</p>
<p class="calibre3">Bekir Çöllo'nun başını okşayarak gülümsedi:</p>
<p class="calibre3">— Bizim Taşoluk da, yaban yere kız vermez, Virankaleli... Bana sorarsan Yamören de vermez vermesine... Murat Ağama güvendiklerinden bir... Bir de şimdi okuttuğu Şirin köyün esdüdüye yakın olmasından... Bu kez ESDÜDÜ lafına inatla basmıştı: Kursta beraber okumuşlar bizim Ömer Eğitmenle... Aklınız yattı mı, şimdicik, arkadaşlar?</p>
<p class="calibre3">Biri çekinerek sordu:</p>
<p class="calibre3">— Demek sizin eğitmen de, hatırlı mı?</p>
<p class="calibre3">— Hatırlı ki ne kadar... Biraz düşündü: Biz bu lafı neyin üstüne getirecektik? Tamam, bayanların sayısını sordu biri... «Ayıptır» diyen oldu. Namusa kara çalmadıkça bunda bir kötülük yoktur.</p>
<p class="calibre3">Ömer Ağam der ki, «Şehir okullarında, diz dize okur kız erkek» der, «Yıllardan beri bu böyledir, kimse kötüye çekmez» der. Köy esdüdülerine geldi mi, gözü götürmüyormuş bazılarının... Hemi de, kızını oğlanlarla birlikte okutan kodoşlarmış bunlar... Neden? Aklınca köylüyü adamdan saymamakta dümbük. .Kendinin ırzı var da, bizim yok!</p>
<p class="calibre3">Bekir kızmış, başını okşayarak konuşurken Çöllo'nun, dalgınlıkla canını yakmıştı. Hayvan nazla inledi.</p>
<p class="calibre3">Virankaleli Musa Korkutun köylüsü Dursun Alıver, sözü değiştirmek için kolladığı fırsatı buldu:</p>
<p class="calibre3">— Alaman iti dedin buna, öyle ya?</p>
<p class="calibre3">— Alaman evet...</p>
<p class="calibre3">— Av iti?</p>
<p class="calibre3">— Av...</p>
<p class="calibre3">— Fransız'ı bununla mı avladı, Alaman sakın?</p>
<p class="calibre3">— İyi bildin, bununla...</p>
<p class="calibre3">— Edermiştir öyleyse yüz kayma... Bin kayma bile edermiştir.</p>
<p class="calibre3">Kamyon bu kez, her zamankinden daha kötü sarsılmış, herkes birbirine girmişti. Söz koptu. Şoför yerinin damına dirseklerini dayayan Kastamonulular, «Sepetçioğlu» havasını tutturdular.”</p>
<p class="calibre3">Yıldız Ulak sarsıntıda Bekir Ozan'ın omzuna tutunmuş, bir daha da elini çekmemişti. Eğilip yavaşça sordu:</p>
<p class="calibre3">— Kızarsa Müdür Bey!</p>
<p class="calibre3">— Neye?</p>
<p class="calibre3">— İti getirdiğine?</p>
<p class="calibre3">— «Aman Müdür Bey, amanı bilir misin?» diye yalvarırım.</p>
<p class="calibre3">Yıldız bir zaman sözün gerisini bekledi. Bekir'in suratı gerçekten kederlenmişti:</p>
<p class="calibre3">— Olmaz derse... Bırakır savuşurum. Babam rahmetli de, ESDÜDÜ çıkması öğretmen değildi ya...</p>
<p class="calibre3">— Höst rezil! Bir laf et ki lafa benzesin! İt yoluna enstitü bırakılır</p>
<p class="calibre3">mı?</p>
<p class="calibre3">— İtin yoluna mı bırakmaktayız Ağa? Bu Çöllo, benim ruh gibi ahbabım değil mi? Ben onsuz ederim ama, o bensiz edemez. Erkeklikte, arkadaşı zorda koyup savuşmak var mı?</p>
<p class="calibre3">Kamyon, dönemeçleri kıvrıla büküle, derelere devrilip tepelere dikilerek gidiyor, çattığı kağnıyı, yaylıyı, eşekliyi, atlıyı, ille de yayan yapıldakları toza gömüyordu.</p>
<p class="calibre3">Kastamonulular, Sepetçioğlu havasını, Köroğluna çevirmişler, «Mert dayanır, nâmert kaçar» diye yazıyı yabanı gümbül gümbül gümületmeye başlamışlardı.</p>
<p class="calibre3">Saat ona doğru, kamyon, inişi yokuşu tüketip, bozkırın, amansız düzüne düştü. Güneş artık domuzuna kızdırıyor, hızın verdiği esintiyi bile samyeline çeviriyordu.</p>
<p class="calibre3">Uzaktan mor bulutlar gibi görünen sıra dağlara yaklaşınca Kekeç Paso, türküyü kesip bağırdı:</p>
<p class="calibre3">— Geldik arkadaşlar... Nah ilerdeki burun, Keşiş Düzü..</p>
<p class="calibre3">Keşiş Düzü, bozkırın kıyısında, koca bir gemi gövdesine benziyordu. Üstü el ayası gibi çıplaktı. Ne ağaç, ne çalı, ne de, ev ocak...</p>
<p class="calibre3">— Anan öle Kekeç Paso! Hani bunun, anlı şanlı esdüdüsü? Ben bir şey görememekteyim!</p>
<p class="calibre3">Bu soruyu Kekeç Paşo'nun yerine bir başkası karşıladı:</p>
<p class="calibre3">— Yazının yüzünde mi olacaktı? Geridedir. Boğazın serininde... Suyun başında...</p>
<p class="calibre3">— öyle de, kardaş...</p>
<p class="calibre3">— Durun aman! Kamyon devrilmiş...</p>
<p class="calibre3">— Hani?</p>
<p class="calibre3">— Nah! Düzün dibinde...</p>
<p class="calibre3">— Hani kamyon?</p>
<p class="calibre3">Kamyon seçilmiyordu ama, şuraya buraya dağılmış denkler, sandıklar, balyalar iyice belli oluyordu.</p>
<p class="calibre3">Biraz daha yaklaşınca, yıkılmış denklerin yanında insanları fark ettiler. Bunlardan biri, çoban izinden düze çıkıyordu.</p>
<p class="calibre3">— Herif şaşırtmıştır ağalar, susayı bırakıp yokuşa vurmasından bildim!... Devrilen kamyonun tüccarı olsa gerek...</p>
<p class="calibre3">Şaşkın tüccarı gülerek, alaya alarak izlediler. Herif yokuşa sarmıştı ki, ardından kurşun yetişmez.</p>
<p class="calibre3">— Niyeti ne ki?</p>
<p class="calibre3">— Aklını sıçratmış adamın niyeti m'olur? Mal yangınıyla çıkmakta böylece baş yukarı...</p>
<p class="calibre3">Adam, düze çıktığı zaman, kamyon da epeyce yaklaşmıştı. Başındaki mantar şapkayı, bacağındaki kısa şortu, sırtındaki kısa kollu gömleği seçince herifin canı yanmış tüccar olmadığını anladılar.</p>
<p class="calibre3">— Tüccar müccar değil uşak! Bildiğimiz gâvur mühendisi...</p>
<p class="calibre3">— Hayır bu herif, yığmatepe definecisi... Bunlar, öldüm Allah, başlarına mantarlı şapka giyerler. Nah dürbünü gözüne aldı. Nasıl bildim şıp diye... Höyük kazıcılar, bir yerde, göçlerini yıktılar mı, bir tepeye çıkıp çevrelerine dürbünle bakmadan edemezler.</p>
<p class="calibre3">— Durun yahu!... Sakın, esdüdü müdürü olmasın! Tamam!... Bu denkler esdüdünün öteberisi... Yukarıya kamyon yolu olmadığından buraya yıktılar.</p>
<p class="calibre3">— Peki?...</p>
<p class="calibre3">— Pekisi kalmış mı, bre Virankaleli? Bir adam, esdüdü müdürü olmayınca, mantar şapkayı giyip ve de Keşiş Düzü'ne çıkıp çevresini dürbünle taraya mı bilir?</p>
<p class="calibre3">Camili'nin ünlü Çerçisi Aliço'nun yeğeni Cengiz Uslu da, bütün bilgiçlik taslayanlar gibi yanılmıştı. Düze çıkıp çevresine dürbünle bakan mantar şapkalı «herif» esdüdünün müdürü değil, öğretmen yardımcısı Emine Güleç'ti. Kamyon varıncaya kadar da denklerin yanına inmişti.</p>
<p class="calibre3">Çocuklar yere karmakarışık atladılar, çevrelerine ürkek ürkek bakarak birbirlerine sokuldular.</p>
<p class="calibre3">Keşiş Düzü</p>
<p class="calibre3">Emine Güleç gözlerini sıkıntıyla kırpıştırdı, öğrencilerin hepsi de sözleşmiş gibi en eskilerini giymişlerdi. Meydana getirdikleri küme, ilk bakışta ne olduğu bilinmez bir canlı şeyin üstünü örten paçavra yığınına benziyor, kımıldanışı insanın yüreğini ürpertiyordu.</p>
<p class="calibre3">Kamyondan inen Cemal Avşar yoklamaya girişmişti. Sesi subay sesi gibi dik, görünüşü yiğitti:</p>
<p class="calibre3">— Taşoluktan Bekir Ozan!</p>
<p class="calibre3">Bekir, arkalardan, duyulur duyulmaz karşılık verdi:</p>
<p class="calibre3">— Burdayım Eğitmenim!</p>
<p class="calibre3">— Çıksana ortaya...</p>
<p class="calibre3">— Burdayım!</p>
<p class="calibre3">Yıldız Ulak'la ökkeş Yiğit birer adım yana çekildiler. Bekir büsbütün küçülmüş göründü. Kuşağını bağlamaya çalışıyordu.</p>
<p class="calibre3">Bu sırada, Taşoluğun kızlarını tanıyan Çöllo keyifle havlayarak ileri</p>
<p class="calibre3">atıldı.</p>
<p class="calibre3">Cemal Avşar avcıydı. Köpeği görmesiyle değerini anlamıştı. Sevindi:</p>
<p class="calibre3">— Kimin bu? Adı ne? Dizine sürünen hayvanın başını okşadı: Merhaba! Kimin diyorum!</p>
<p class="calibre3">Bekir, inler gibi karşılık verdi:</p>
<p class="calibre3">— Bizim eğitmenim! Düştü arkamıza... Olgörüp...</p>
<p class="calibre3">— Çok iyi etmiş... Göründüğü kadar avcı mı?</p>
<p class="calibre3">— Avcı ki, eğitmenim!..</p>
<p class="calibre3">— Ne güzel!.. Çok güzel... Adı ne?</p>
<p class="calibre3">— Çöllo...</p>
<p class="calibre3">— Ne demek?</p>
<p class="calibre3">— Çöl adamı anlamına gelirmiş eğitmenim... Ömer Eğitmen dedi... Bir de... Kuvayi Millîye zamanı Kayseri dolaylarında bir eşkiya varmış, adı Çöllo!</p>
<p class="calibre3">Cemal Avşar çenesinden tutup başını kaldırarak Çöllo'nun yüzüne bakarken Nuri Çevik, kamyoncunun parasını verip geldi:</p>
<p class="calibre3">— Nasıl köpek Cemal?</p>
<p class="calibre3">— Hârika... Ne iyi etmişim de seni dinlememişim! Yoksa dizlerimi dövecektim!</p>
<p class="calibre3">— Neye?</p>
<p class="calibre3">— «Tüfeği boşuna alıyorsun» dedindi.</p>
<p class="calibre3">Çöllo burnunu kaldırarak havayı kokladı, sonra keyifli bir ses çıkararak kızlara doğru koştu. Taşoluk' tan Hanım Kuzu ile Petek Elvan'ın dizlerine sürünerek yaltaklanmaya başladı.</p>
<p class="calibre3">Yoklamadan sonra Müdür Halim Akın, elindeki kâğıda yazdıklarını bitirip yaklaşmıştı, öğrencileri kısaca gözden geçirdi:</p>
<p class="calibre3">— Merhaba arkadaşlar!</p>
<p class="calibre3">Çocukların kimi köpeğe, kimi gölgedeki cibe, kimi de şortlu bayan öğretmenle kızlara dalmıştı. Bu yüzden, Müdür Halim Akın'ın ilk merhabası az kalsın boşa gidecekti. Yıldız Ulak, Ökkeş Yiğit'in kolunu dirseğiyle dürterek çekingen bir sesle bağırdı:</p>
<p class="calibre3">— Sağol!</p>
<p class="calibre3">Müdür Halim Akın, Yıldız Ulak'a bir zaman baktı, gülümsedi:</p>
<p class="calibre3">— İki kişi gelsin bakalım!...</p>
<p class="calibre3">önce hepsi davrandı, sonra, hepsi birden duraladı.</p>
<p class="calibre3">Müdürün bir adım gerisinde Nuri Çevik, «Hadisenize» diye işaret edince Yıldız'la Bekir hemen ileri çıktılar.</p>
<p class="calibre3">Müdür, boylu poslu Yıldız'ın yanında büsbütün çelimsiz görünen Bekir Ozan'ı beğenerek süzdü:</p>
<p class="calibre3">— Aferin arkadaş! Gayretlisin! Adın ne?</p>
<p class="calibre3">— Bekir öğretmenim... Bekir hep mantar şapkalı Emine'yi müdür sanıyordu: Bekir Ozan...</p>
<p class="calibre3">Müdür biraz bekledi:</p>
<p class="calibre3">Bekir bir an şaşırmış, sonra birden kendisini toplamıştı:</p>
<p class="calibre3">— Çankırı vilâyetinin Ilgaz kazası... Taşoluk köyünden...</p>
<p class="calibre3">— Tamam! Şurada çuvallar var. Getirin onları, serili brandaların yanına.. Göster Murat!</p>
<p class="calibre3">Yıldız'la Bekir çuvalları getirdiler, brandaların yanına koyup arkadaşlarının arasına girdiler.</p>
<p class="calibre3">Dumanlı Boğaz Enstitüsünün dört kız öğrencisi Emine öğretmenin gözetimi altında, çuvallardan yeni postallar, yeni iç çamaşırları, yeni ceketler, pantolonlar, kasketler çıkarıp brandaların üstüne ayrı ayrı yığdılar.</p>
<p class="calibre3">Müdür Halim Akın çocuklara eşyaları gösterdi:</p>
<p class="calibre3">— Birer ceket, birer pantolon, birer kasket, iç çamaşırları, birer de gömlek seçeceksiniz. İtişmeyin, çekiştirmeyin. Giydikten sonra pek küçük, pek büyük gelirse değiştireceğim! O sebeple yanlışlığın önemi yok. Boşuna vakit geçirmiş olursunuz! Haydi bakalım!</p>
<p class="calibre3">Bu kez, Hıdır Molla ile Virankale'den Musa Korkut hepsini dirsekleyip seğirtti. Ceketleri iki elleriyle tutup gövdelerine ölçüyorlar, kasketleri başlarına geçiriyorlar, asker postallarını, tabanlarıyla karşılaştırıyorlardı. Seçmeyi bitirenlere, Emine öğretmenin işaretiyle kızlar birer torba vermekte, Nuri öğretmen de onların üstüne, şişe boyasıyla öğrencinin adını, soyadını, köyünü yazmaktaydı. Herkes giyimini torbasına doldururken kızlar da kendi giyeceklerini seçmişler, geri kalanları gene çuvallara doldurmuşlardı.</p>
<p class="calibre3">Cemal Avşar çocuklara torbaları toplattı, bir brandanın üstüne yaydı:</p>
<p class="calibre3">— Dört kişi taşısın bakalım, şunu cipin yanına çabuk...</p>
<p class="calibre3">Branda cipe konunca Müdür elindeki kâğıda bakarak seslenmeye başladı. Yanında yarım kalıp yeşil sabunla dolu bir sepet vardı.</p>
<p class="calibre3">Adı okunan, koşuyor, Cemal Avşar'ın verdiği yarım kalıp sabunu alarak sağa geçiyordu.</p>
<p class="calibre3">Erkekler gibi, birer birer ortaya çıkıp sabunlarını alırken Hanım Kuzu'nun yüzü kıpkırmızı olmuş, Petek Elvan'ın düşecek gibi ayakları dolaşmıştı. Elif İnce'yle Güllü Çavuş gözlerini yerden kaldırmadıkları için uzatılan sabunu yere düşürdüler.</p>
<p class="calibre3">Herkes sabununu alıp sağa birikince Müdür, kâğıdı katlayıp yan cebine soktu. Sol eliyle çenesini kaşıyarak, sanki suçluymuş gibi yumuşak bir sesle konuştu:</p>
<p class="calibre3">— Yıkanmaya gideceksiniz! Şimdilik size sıcak su bulamıyoruz. Üşüyenler çok durmasın. üşümeyenler sabunları tükenene kadar yıkansın! Elini «Hadi» der gibi sallayacakken durdu: Üşüyenler de hemen çıkmazlarsa sabunla gövdelerini hızlı hızlı uğuştururlarsa, pek üşümezler. Hadi bakalım,</p>
<p class="calibre3">Eğitim başınız Cemal Avşar öğretmenin komutası altında Yedi Göllere yıkanmağa... Marş!</p>
<p class="calibre3">Çocuklar Cemal Avşar'ın arkasından karmakarışık yürüdüler.</p>
<p class="calibre3">Bekir birkaç adım gidince Çöllo'yu hatırlayıp telâşla durdu:</p>
<p class="calibre3">— Çöllo!... Ulan nerdesin rezil! Yıldız kolunu çekti:</p>
<p class="calibre3">— Bırak; Çöllo yarıladı bile yolu oğlum!</p>
<p class="calibre3">— Aman arkadaş, hangi yolu?</p>
<p class="calibre3">— Hanım'la cipe atlayıp gitti. Bana sorarsan, buraya gelen Taşolukluların en akıllısı Çöllo...</p>
<p class="calibre3">— Deme! Ulan aferin köpoğlusu... Ulan ne iş canım! Ne aynalı iş... Gözüne Yusuflu'dan Hıdır Molla ilişince, seslendi: Senin hemşeri gerçekten kaçırmış kamyonu arkadaş! Bizi de yalancı çıkardı. Sepetçioğlu'nun duası gücüyle dağları yassılatıp keseden gelememiş...</p>
<p class="calibre3">Hıdır Molla, gizli bir sevinçle sırıttı:</p>
<p class="calibre3">— Gelememiş ya... Köyden kasabaya göçmesi «Aman esdüdüye gitmeyi kaçırıp maçırmayalım» diyeydi, oysa...</p>
<p class="calibre3">Yıldız Ulak biraz düşündü:</p>
<p class="calibre3">— İyi ya Eğitmen başı neden okumadı adını?...</p>
<p class="calibre3">— Okumayınca?</p>
<p class="calibre3">— Okumayınca, ne demek Yusuflu? Yoklamayı neden yaparlar? Eksiğimizi bilmek için... Hayır, okuyacaktı ve de okuduğu adın sahibi ortaya çıkmayınca «Nerde» diye soracaktı.</p>
<p class="calibre3">— Gerçek... Peki neyin nesi, bu Esef Çakır'ın işi?</p>
<p class="calibre3">Çocuklar bir hamlede Keşiş Düzü'ne çıkmışlar, Düzü geçip tepeye doğru gittikçe sıklaşan fundalığa girmişlerdi.</p>
<p class="calibre3">Yıldız Ulak cıgara yaktı. Bekir Ozan, bu Yıldız' in akıllarına dalmıştı, öyle ya «Neden eksiğimizi aramadı bu yoklamacı öğretmen? Neden mi? Yusuflu avanağın, kamyonu kaçırdığını öğrendi toplayıcı öğretmenden... Ulan Yıldız, şuncacık şeyi kendi başına çıkaramayınca, neden fikre dalmalı da, fosur fosur tütün içmeli?»... Birden durakladı, sağ yanı ilerisinde, Boğazın yamacındaki tatlı meyle uzanmış kendir tarlasını görmüştü. Elini gözlerine gölge ederek bir zaman baktı. «Kimin ki bu kendir ola?» Elli altmış adım çıkıp doruğa yaklaşınca tarlanın ilerisindeki meşenin altında değirmeni seçti. «Tamam! Değirmencinin bu kendir... Ulan aferin değirmenci!...</p>
<p class="calibre3">Buradan Dumanlı Boğaz'ın en sarp yeri görünüyor, görüntüsü yüreğe gerçekten ürperti veriyordu. Domuzuna çetindi Boğaz... İki yanında ormanlık yamaçlar dimdik göğe yükselmekte ki, bakanın şapkası düşer. Boğazın içinde erkek bir su, hışımla akıyordu. «Gözüne düştü mü yağışlı havalarda, fili toparlar. Zorlu ki, bizim Dervez kadar değilse de, Dervez'den aşağı da pek değil!»</p>
<p class="calibre3">Hıdır Molla yanıbaşında hırıl hırıl solumağa başlamıştı. Bekir, alay ettiğini saklamağa çalışmadan sordu:</p>
<p class="calibre3">— Nereye çıkmaktayız başyukarı Hıdır Ağa?.. Sizin burada göller dorukta m'olur?</p>
<p class="calibre3">— Yere batsın! Neyin nesi, gündüz gözü çimmek... Bizi şeytan mı aldattı yahu?</p>
<p class="calibre3">— Daha çok var mı?</p>
<p class="calibre3">— Aanh... Doruğu devirdik mi çukurda...</p>
<p class="calibre3">— Görünür mü doruktan?</p>
<p class="calibre3">— Görünür!</p>
<p class="calibre3">— Hep mi?</p>
<p class="calibre3">— Hep... N'olmuş?</p>
<p class="calibre3">— Hep görünmekteyse... Duraladı: Haber vermeli öğretmenimize... Hep görünmekteyse... Kızlar da çıplanıp suya girdilerse... Nerde bizim yiğit öğretmen?</p>
<p class="calibre3">— Dur arkadaş hoplama!... Kızlar birinci göle girmemişlerdir.</p>
<p class="calibre3">— Kaç göl var?</p>
<p class="calibre3">— Dört... Buranın adı Yedi göller... Eskiden burda göl yediymiş... Üçü kurumuş, dört kalmış... Birbirine bağlıdır ayakları... Doruktan dördü de görünür ama, sık ağaçlıktır. Kıyıları hiç görünmez.</p>
<p class="calibre3">Doruğa çıkınca gerçekten ayakları birbirine bağlı küçücük göllerin dördünü de gördüler. Burada da ormanlı yamaçlar çok dik olduğundan göller çukurda, insan eliyle yapılmış sulama havuzlarına benziyorlardı.</p>
<p class="calibre3">Yokuşta iyice yorulduğuna bakmadan Bekir, keyifle bir ıslık öttürdü:</p>
<p class="calibre3">— Yamanmış Ağa... Yorulduk ama, serinlemeyi de ele geçirdik!... Derin mi bu göller...</p>
<p class="calibre3">— Derin ki ne kadar...</p>
<p class="calibre3">— Balığı var mı, alabalığı?...</p>
<p class="calibre3">— Var ki ne kadar...</p>
<p class="calibre3">— Nerde bizim cip? Ben görememekteyim!</p>
<p class="calibre3">Hıdır Molla'nın karşılık vermesine meydan kalmadan, gür bir ses, birden parlayarak, gölün çukurunu gök gürültüsü gibi doldurdu. Eğitim başı Cemal Avşar'dan başka herkes boş bulunup duraklamıştı.</p>
<p class="calibre3">Ses belki o kadar gür değildi ama, gölü çevreleyen tepeler hem çok dik, hem de çok yakın olduğundan zorlu yankılanıyor, bağırtıyı kat kat yükseltiyordu.</p>
<p class="calibre3">Başlarını uzatarak dinlediler.</p>
<p class="calibre3">— «Yassıl dağlar yassıl... Arslan Efem de geliyor aman!...»</p>
<p class="calibre3">En çok Kastamonulular şaşmış, en önce de kendilerini onlar toplamıştı. Yusuflu Hıdır Molla ellerini dizlerine vurarak çırpınmaya başladı:</p>
<p class="calibre3">— Amanın... Bizim Esef rezili mi bu? Yahu, nasıl çiğneyip geldi kamyonu bu alçak?</p>
<p class="calibre3">Türkü bir an, Molla Hıdır'ı duymuş gibi, kesildi, sonra baştan aldı:</p>
<p class="calibre3">— «Sepetçioğlu bir ananın kuzusu Hiç gitmiyor efem, kollarımın da sızısı, yandım... »</p>
<p class="calibre3">Molla Hıdır kıskançlıktan boğuklaşan sesiyle, sanki, Bekir bilebilirmiş gibi sordu:</p>
<p class="calibre3">— Esef mi essahtan?... Biraz durup soruyu gene kendisi karşıladı: Hadi işine oğlum!... Ne arasın fukara Esef buralarda?...</p>
<p class="calibre3">Cemal Avşar'ın hiç oralı olmadığına şaşarak, ardısıra hızlandılar. Göle yaklaşınca Yusuflu köyünden Esef Çakır göründü. Anadan çıplak suya girmiş, kafasını pamuk balyası gibi köpürtmüştü. Gelenlerden habersiz türkü çağırıyor, dağı taşı inlettiği için, keyiflendikçe keyifleniyordu.</p>
<p class="calibre3">Bekir ellerini dizine vurarak çırpındı:</p>
<p class="calibre3">— Ezdi geçti bizi bu Yusuflu... Dağları yassılttı ki... «Sepetçioğlu kaç para» diyecekti. Cipin yanında iki katırı görünce elini yanağına götürdü: Vay başıma!.. Biz itimizi getiremezken, herif katırlarını katmış önüne, alıp gelmiş... Asker gibi sıralanmış gaz tenekelerine büsbütün şaştı: Eğer katır yükleriyle gazyağı sataraktan geldiyse bu yiğit, parayı vurmuştur ki, taşıyası kalmamıştır, Hıdır Molla!</p>
<p class="calibre3">Bekir Ozan'ın son sözleri, Esefin «Yassıl dağlar» bağırtısının gümbürtülü yankısına karıştı, tepelere doğru yükseldi gitti.</p>
<p class="calibre3">Çocuklar yeni kılıklarıyla Keşiş Düzü'nün ortasında sıralanmışlardı. Kız erkek hepsinin giyimi bir örnekti. Haki asker keteninden kasket, avcı biçimi ceket, golf pantolon, ayaklarında asker postalları...</p>
<p class="calibre3">Şirinköy'ün berberini getiren Yamörenli Murat egitmen erkeklerin başlarını üç numaralı makineyle tıraş ettirmiş, Emine Öğretmen de kızların saçlarını enselerini açık bırakacak biçimde kesmişti. Müdür Halim Akın, geldi. Dumanlı Boğaz Enstitüsünün dördü kız, on sekizi erkek yirmi iki öğrencisi yeni kılıklarıyla şaşılacak kadar değişmişler, ilk bakışta güven veren sağlam bir insan topluluğu oluvermişlerdi.</p>
<p class="calibre3">Müdür Halim Akın gözleri mutlulukla parlayarak saatine baktı:</p>
<p class="calibre3">— Saat tam on bir buçuk arkadaşlar!</p>
<p class="calibre3">Taşoluk'tan Yıldız Ulak da, kimseye belli etmemeye çalışarak saatine Baktı. Yıldız'ın saati buçuğu yedi geçiyordu. Düzeltmemek için kendisini zor tuttu. Başını hızla dikerek Müdürün sözlerini kaçırdığı yerden yakalamaya çalıştı:</p>
<p class="calibre3">— Yıl 1943... Temmuzun 4'ü... Günlerden salı... Saat on bir buçukta, Köy Enstitüleri dünyasına adım attınız. Aslında bu: «Öğretmenler ordusuna katıldınız» demektir. Bunun anlamı üstünde yıllarca konuşacağız. Köy enstitüleri nedir, niçin kurulmuştur, bunları da ilerde öğreneceksiniz. Şimdi şunu bilmenizi isterim: Siz burda, yalnız bir yeni Köy Enstitüsü kurmayacaksınız, çok önemli bir denemeye de girişeceksiniz. Bu önemli denemenin, neyi aradığını, ilerde öğretmenleriniz yeterince anlatacak. Şimdi dikkat! Size, Dumanlı Boğaz Köy Enstitüsünün Müdürü, öğretmen Halim Akın olarak, ilk dersi vereceğim. Bu ders, köy enstitülerinde bütün öteki derslerin temelidir. Bunu öğreneceksiniz, hiç unutmayacaksınız, ayrıca yürüyüp yürümediğini her günkü yaşayışınızda kendiniz izleyeceksiniz. Doğru gitmiyorsa, hiç kimseden korkmadan, hiç kimseden çekinmeden, bozan kim olursa olsun, hemen karşısına dikilip düzeltmeye kalkacaksınız. Ana ödeviniz, namus borcunuz budur. Dikkat! İlk dersi veriyorum. Dikkat! Burda insanın değeri işteki başarısıyla ölçülür! Benimle birlikte söyleyin bakayım... Biraz bekledi: Burda... insanın değeri... işteki... başarısıyla... ölçülür.</p>
<p class="calibre3">Çocuklar, ilk dersin ortasına doğru daha çok bağırmaya başlamışlardı. Bu yüzden son kelime, fırtınalı bir deniz uğultusu gibi, Boğazın içinde bir zaman uğuldadı.</p>
<p class="calibre3">Uğultu kesilince Müdür Halim Akın elini selâm verir gibi omuzuna kaldırdı:</p>
<p class="calibre3">— Sağolun arkadaşlar!</p>
<p class="calibre3">— Sağol!...</p>
<p class="calibre3">Müdür gene saatine baktı:</p>
<p class="calibre3">— On ikiye çeyrek var... İlk iş ocağımızı yakmaktır. Bunu şimdilik, Emine öğretmenle kız arkadaşlarımız, üstlerine alsın! İki kişi aralıksız su taşıyacak katırlarla... Dört kişi, kuru çalı toplasın ocağa... Oduncularımıza dahraları Nuri Bey verecek... Çalı da olsa, yaşa dokunmak yasaktır. Kurunun yanı sıra yaşı yakmak bizde yok çünkü... Geri kalanlar çadırları kuracak! İlerde bu işleri sıraya kendiniz koyacaksınız! Şimdi söyleyin bakayım, içinizde işimize yarayan zanaatları bilenler var mı? Kaba demircilik bilen... Balyoz sallamayı, körük çekmeyi, kızgın demiri kancayla örste tutmayı... Demire su vermeyi?... Demir testeresi, eğe kullanmış? Yok? dülgerlikten anlayan? Keser testere tutanınız?... Hızarda çalışmış?... Yok! Yıldız'ın ökkeş'e bir şey bekleyerek baktığını, Ökkeş'in bu bakışı görünce belli belirsiz sarsıldığını farketti ama görmezden geldi Yok! Kerpiç, tuğla çamuru karmadınız mı? Yok... Peki, nalbant yanında bulunmuş biri... Yama yamamak, yün eğirmek?...</p>
<p class="calibre3">— Ben Müdürüm! Yün bükerim!</p>
<p class="calibre3">— Ben de Müdürüm!</p>
<p class="calibre3">İskilip'in Durak köyünden Yahya Sarp'la Tosya' nın Boranlıbel'inden Paso Ayvaz parmak kaldırmışlardı. «Müdürüm» sözüyle Emine öğretmenin konuşmasına özeniyorlardı. Müdür adlarını kâğıda yazdı:</p>
<p class="calibre3">— Dokuma tezgâhında çalışmışınız var mı? Duvar öreniniz, taş yontanınız? Yıldız, bu kez ökkeş'e büsbütün şaşırarak bakmış, ökkeş gözlerini bu kez daha büyük bir telâşla kaçırmıştı: yok... Pekiy! Bahçecilik... Yani aşı, ilaçlama, budama işleri? Arıcılık... Hayvan bakımı? Hastalıkları anlamak... Doğurtmak... Kırkma, idiş etme!... Yok!... Peki! Sırası gelince öğrenirsiniz! İlk zaman acemilikten burda sıkıntı çekeceksiniz! öğreninceye kadar öğretmenleriniz yanınızda bulunacak. Şimdi Cemal Avşar öğretmeninizle beraber çalı kesmeğe güdecekleriniz ayrılsın bakalım!...</p>
<p class="calibre3">Çocuklar böyle bir şeyin öne sürüleceğini hiç beklemiyorlarmış gibi irkilmişlerdi:</p>
<p class="calibre3">Müdür Halim Akın biraz bekledi:</p>
<p class="calibre3">— Hadisenize!</p>
<p class="calibre3">İskilip'in Durak köyünden Yahya Sarp elini kaldırdı:</p>
<p class="calibre3">— Ben Müdürüm!</p>
<p class="calibre3">Arkasından öteki İskilipliler de el kaldırdılar.</p>
<p class="calibre3">— Dört demiştim, beş oldunuz!... Müdür çocukları ölçtü biçti: Neydi senin adın?</p>
<p class="calibre3">— Şevki Pelvan, Müdürüm!</p>
<p class="calibre3">— Gördün mü? Maşallah soyadın, gövde kesimine uygun! Sen çadır kurmağa kal! Senin adın?</p>
<p class="calibre3">— Cimşit Tok, Müdürüm!</p>
<p class="calibre3">—Tamam, sen de çadırda çalışırsın Cimşit... Cîmşit'in arkasından yürümek isteyen Ali Çan'ı durdurdu: Sen kal! Bekir Ozan'a işaret etti: Adın Bekir'di değil mi?</p>
<p class="calibre3">— Bekir Ozan Müdürüm: Çankırı'nın Taşoluk...</p>
<p class="calibre3">— Her zaman künyenizi söylemeyeceksiniz Bekir!... Sen de çalı kesmeye... Tamam mı?</p>
<p class="calibre3">— Sağol!...</p>
<p class="calibre3">— Dahraları, bir de küçük baltayı alın!... Size ip de versinler! Unutmayın ki, acıkmaya başladık bile... Bütün umudumuz sizlerde... Şimdi gelelim sakalarımıza!.. Kim su getirme işine gönüllü?</p>
<p class="calibre3">Çocukların ilk duraklaması, işlerden en az yorucusunun hangisi olduğunu kestirmek içindi. Çalı kesecekler seçilirken düşünmeye vakit bulan kurnazlar suculuğu göze kestirmişlerdi. Bu sebeple önde Hıdır Molla olmak üzere, altı kişi birden el kaldırdı.</p>
<p class="calibre3">— Ben Müdürüm!</p>
<p class="calibre3">— Ben...</p>
<p class="calibre3">— Beni yaz!</p>
<p class="calibre3">Hıdır Molla çocukluğundan beri kıskandığı köylüsü Esefin yıkandıktan sonra katırlardan birine binip birini yedeğine alarak türkü çağıra çağıra geçip, gittiğini gördüğünden beri suculuğa geçmeyi kurmuştu. Yalvarır gibi değil, hakkını ister gibi, ötekilerden bir adım ileri çıkarak bağırdı:</p>
<p class="calibre3">— Ben düğünlerde su çekerim hep Müdürüm!</p>
<p class="calibre3">Ben su çekerim ki...</p>
<p class="calibre3">Müdür, «Ne dersin?» anlamına Eğitmen Murat'a baktı, Murat elini kaldırarak Hıdır Molla'yı susturdu.</p>
<p class="calibre3">— Çetindir burda sakalık etmek Molla!... Neden mi? Katırlar beylik... Yollar sarp... Ayakları mayakları kırıldı mı, enstitüye geldiğiniz günün akşamı, babalarınıza, tarlaları, evleri, malı davarı sattırırsınız...</p>
<p class="calibre3">Bu sözü duyar duymaz, Molla Hıdır'la Cengiz Uslu kollarını indiriverdiler. Hemen yüz geri etmeyi onuruna yediremeyen Musa Korkut elini indirmeden kekeledi:</p>
<p class="calibre3">— Ben bilirim hayvan yedemeyi Eğitmenim..</p>
<p class="calibre3">Ben evvel Allah...</p>
<p class="calibre3">Murat süngüleri düşen oğlanların omuzları üstünden birini arıyordu. Bulunca seslendi:</p>
<p class="calibre3">— Esef!... Hey Yusuflu Esef!</p>
<p class="calibre3">Esef, ellerini göbeğine bağlamış, arkadaşlarının telâşına dalmıştı. Çağrıldığını duyunca toparlanıp koştu:</p>
<p class="calibre3">— Buyur... Buyur Eğitmenim...</p>
<p class="calibre3">— Sakalığı boşladın mı?</p>
<p class="calibre3">— Boşladık iznin olursa... Az biraz zebunlarımız alışsın...</p>
<p class="calibre3">— Kim? Bul bakalım!...</p>
<p class="calibre3">Esef önce yakından olanları gözden geçirdi:</p>
<p class="calibre3">— Nah bu Hıdır Molla bir... Bunun babası katır besler eveleski... Alışıktır bu, katır hayvanına...</p>
<p class="calibre3">Molla Hıdır, korkuyla atıldı:</p>
<p class="calibre3">— Laf mı bu şimdicik... Biz buraya katır çobanlığına mı geldik?</p>
<p class="calibre3">Esefin suratı birden asıldı:</p>
<p class="calibre3">— Benim çektiğim suyla, demin suratını yıkadın, ben senin katır çobanın mıyım?</p>
<p class="calibre3">— Yahu Esef... Yolu izi bilmem... Beylik hayvanın ayağını kırayım da, evi ocağı mı batırayım?</p>
<p class="calibre3">— Bunun çıkarı arkadaş... Kırmadan gidip gelmektir. Bunu da senden iyi başaran olmaz... Yanına, Mistik Anasızı da katalım.. Esef utangaç utangaç gülümsedi: Bize sorarsan, uygunu budur. Eğitmenim...</p>
<p class="calibre3">Murat, mal korkusuyle suratını buruşturarak yalvarmaya hazırlanan Molla'yı susturdu:</p>
<p class="calibre3">— Uzattın Molla, tadını kaçırdın iyice... Ferah ol, ben de geliyorum sizinle...</p>
<p class="calibre3">Molla gülmeye çalıştı ama, korkusunu büsbütün bastıramadığı da, seyrek kirpikli iri koyun gözlerinin pırpırlanmasından belliydi.</p>
<p class="calibre3">Emine öğretmen kızlarla yemek pişirmeye, Cemal Avşar araçları almak için çalı kesicilerle beraber depoya, Murat Eğitmen de sucularla birlikte Boğazdaki kaynağa gittiği için Keşiş Düzünde on iki Öğrenciyle Müdür kalmıştı.</p>
<p class="calibre3">Müdür Halim Akın, kalanları çevresine topladı:</p>
<p class="calibre3">— On iki çadır kuracağız arkadaşlar. Sekizi ön sırada... Yedisi erkeklerin, biri hanımlarla Emine öğretmenin... Biraz yukarıya öğretmenlerinizin iki çadırı. Biraz daha yukarıya benimkiyle revir çadırı... Susa boyuna kuracağımız depo çadırını saymıyorum! Çadır kurdunuz mu şimdiye kadar hiç?...</p>
<p class="calibre3">Çocuklar birbirlerine baktılar, Esef hepsinin adına karşılık verdi:</p>
<p class="calibre3">— Yok Müdürüm?...</p>
<p class="calibre3">— Peki... öğrenirsiniz!... Çadır kurmak için aranacak ilk şart: Rüzgârı kollamaktır. Çadırın kapısı rüzgâra karşı olmaz. Bir de, yerin akarını hesaplayacağız ki su baskınına uğramayalım! Buna göre uygun neresidir sizce?...</p>
<p class="calibre3">Çocuklar aslında hiç bir şey düşünmedikleri halde, bir şeyler hesaplıyorlarmış gibi çevrelerine araştırıcı bakışlarla baktılar.</p>
<p class="calibre3">Müdür Halim Akın, yeterince bekledikten sonra önceden seçtiği yeri gösterdi:</p>
<p class="calibre3">— İşte burası en uygunu...    Sekiz çadır buraya... ötekiler, yirmişer adım arayla daha yukarıya... Bu sırada susa boyundan Nuri Çevik öğretmenin çağırma düdüğü duyuldu: Nuri Beyin düdüğüdür bu... Hadi Esef! Koş bak ne istiyor! Gelirken de biraz ince tahtayla bir keser al gel!</p>
<p class="calibre3">Esef koştu. Müdür kaldığı yerden anlattı:</p>
<p class="calibre3">— Çadırların çevresine su yolları kazacağız ki yağmur yağarsa kolayca akıp gitsin! Bizi ıslatmasın!... Şimdilik yerde yatacağız kısa bir süre... Ismarladığımız keresteler gelene kadar. Gelince, sedirler yaparsınız kendinize, topraktan kurtulursunuz! Esefin getireceği ince tahtalarla, çadırların kurulacağı yerleri işaretleyeceğim! Her çadır için üç işaret değneği gömülür yere... Bu üçgenin ortasına dikilir çadır direği...</p>
<p class="calibre3">Esef koşarak geldi. İnce tahtalarla keseri Müdürün önüne bıraktı:</p>
<p class="calibre3">— Ne istiyormuş Nuri öğretmen?</p>
<p class="calibre3">— Ocak için Müdürüm... Esef soluk soluğa konuşuyordu: Ocağın taşları için, iki kişi istemiş Bayan öğretmen... Bileğine güvenir iki arkadaş.</p>
<p class="calibre3">Müdür, sırayı gözden geçirdi:</p>
<p class="calibre3">— Bir sen gidersin Esef... ötekilerde istekli hiç bir davranış olmamış, yalnız Taşoluklu Yıldız, belli belirsiz kımıldamıştı: Bir de sen... Neydi adın senin?</p>
<p class="calibre3">— Yıldız... Taş... Yıldız Ulak...</p>
<p class="calibre3">— Haydi sen de beraber...</p>
<p class="calibre3">Esefle Yıldız yan gözle birbirlerine bakarak hızlı hızlı yürüdüler.</p>
<p class="calibre3">— Nerdensin?</p>
<p class="calibre3">— Ilgaz'ın Taşoluk köyünden...</p>
<p class="calibre3">— Kızların ikisi sizin köyden öyle ya?</p>
<p class="calibre3">Yıldız önce suratını astı, nasıl karşılık vermesi gerektiğini düşünerek gözlerini kırpıştırdı. Esef eğlenceli bir şey hatırlamış gibi, kıs kıs gülüyordu.</p>
<p class="calibre3">— Az kalsın Müdür Beye «Taşoluk'tanım» diyecektin, «Belki yollamaz» dedin, lafın gerisini yuttun!</p>
<p class="calibre3">Düzü bitirip inişe devrilmişlerdi.</p>
<p class="calibre3">Yıldız «Yok öyle şey...» derken kaydı, kıç üstü oturdu.</p>
<p class="calibre3">Esefin uzun uzun gülmesine meydan kalmadı, yeni postalları kaydığından, o da Yıldız'ın bir adım ilerisinde yere düştü.</p>
<p class="calibre3">— Unuttuk postalların yeni olduğunu arkadaş...</p>
<p class="calibre3">Yıldız kalktı, arkasını eliyle süpürdü:</p>
<p class="calibre3">— Taş çekilecekti, çalı kesilecekti de, neden çıkardılar eskileri sırtımızdan?</p>
<p class="calibre3">— Biti yavşağı n'apalım?</p>
<p class="calibre3">— Bikez değişmeyle, bitin kökü mü kesilebilir?</p>
<p class="calibre3">— Bilmem...</p>
<p class="calibre3">— Biti kesmek için mi çadıra konduruyor Müdür Bey bizi?..</p>
<p class="calibre3">— Yok! Açıkta yatmayalım diye...</p>
<p class="calibre3">— Ne demek, açıkta?... Yok mu esdüdünün yapıları?</p>
<p class="calibre3">Esef alay mı ediyor diye Yıldız'a biraz sert baktı:</p>
<p class="calibre3">— Ne yapısı arkadaş?... Yapı mapı yok... Biz konduracakmışız kendi yapılarımızı, Murat Ağamın dediği doğruysa...</p>
<p class="calibre3">— Nasıl kondururmuşuz bunca yapıyı? Gerçekten ürkmüştü: Yapı işçiliğine mi geldik buraya, öğretmen olmaya mı?</p>
<p class="calibre3">— Demedi mi size, bu esdüdülerin zagonunu Eğitmeniniz?</p>
<p class="calibre3">— Dedi ama, ben kulak asmadım! Olur mu yapışız? Dikebilir mi, köylü kısmı, dağ gibi hükümat yapılarını yazının yüzüne?</p>
<p class="calibre3">— Diker ki, ne güzel! Ne demişler, «Beylik işde bir yumurtayı dokuz kişi taşır» demişler. Çokluk oldu mu çabalamak ezmez adamı...</p>
<p class="calibre3">Yıldız biraz düşündü:</p>
<p class="calibre3">— öyle ya... Adam çoksa, baktın usandın, deliğin birine girer, biraz uyursun! Harçlık da verilecekmiş yeterince... Baktın iş ağır, cıbıl takımından birini tutarsın gündelikle çalıştırırsın!</p>
<p class="calibre3">— Yeter miymiş, yerine adam çalıştırmaya, burda verilen harçlık?</p>
<p class="calibre3">— Yetmezse köye haber salar, para isterim...</p>
<p class="calibre3">Düze inmişlerdi. Emine öğretmen, ocak için seçtiği taşları gösterdi. Bunlar, bir kişinin tek başına zor götüreceği iri taşlardı.</p>
<p class="calibre3">En büyüğünü iki yanından tutup birlikte taşıdılar.</p>
<p class="calibre3">Kızlar sağa sola bakmadan soğan soyuyorlardı. Yanlarında iki sepet dolusu da patates vardı.</p>
<p class="calibre3">Yıldız taşı düzlemek bahanesiyle çömeldiği yerden, belli etmemeye çalışarak Hanım Kuzu'ya bakıyordu. Hanım, gözündeki soğan yaşartısını elinin tersiyle şilince gül'dü:</p>
<p class="calibre3">— Kız Petek... Köyü mü özlemiş bu?... İp gibi yaş dökmesi neden?</p>
<p class="calibre3">Petek Elvan'ın da gözleri yaş içindeydi. Suratını buruşturarak gülmeye çalıştı:</p>
<p class="calibre3">— İyi bildin... Köyü özlemiş...</p>
<p class="calibre3">Esef, Yamörenli Elif İnce'ye dalmıştı, «ince ama bu Elif, incenin tıkızı da, tıkızın incesi... » öteki öğrenciler gelmeden iki kez «Esef kardeş» demişti bu Elif... «Sesi de nazlı ki, balşeker... »</p>
<p class="calibre3">— Hadisenize Esef!... Aç kalacaksınız bu gidişle...</p>
<p class="calibre3">Esef yalanırken, Emine öğretmenin sesiyle fırladı.</p>
<p class="calibre3">Bu kez taşları, arkalarında getirdiler. Ocağı çattılar, üstüne ıskara demirlerini uzatıp koca kazanı bindirdiler.</p>
<p class="calibre3">Kızlar soğan soymayı bitirmişler, patatese girişmişlerdi.</p>
<p class="calibre3">Nuri Bey, tenekeden çıkardığı bir karavana kavurmayı taşıttı.</p>
<p class="calibre3">Yıldız yokuşu çıkarken üstüste yutkunuyordu:</p>
<p class="calibre3">— Neydi depoya bakan öğretmenin adı?</p>
<p class="calibre3">— Nuri Bey... Nuri Çevik...</p>
<p class="calibre3">— Kıymış Nuri Bey kavurmaya... Yığmış tepe gibi...</p>
<p class="calibre3">— Kıymış yok... Tartıyla...</p>
<p class="calibre3">— Kızlar yaşadı arkadaş... Atı atıverirler ağızlarına reziller, gizliden kavurmaları...</p>
<p class="calibre3">— Atabilemezler. Emine öğretmen necilik?...</p>
<p class="calibre3">Öksürdü, çekinerek sordu:    Sizin Taşoluğun kızları böyle</p>
<p class="calibre3">konuşkan mıdır hep, Petek Elvan gibi? Yıldız kaşlarını çattı:</p>
<p class="calibre3">— Bize hısım olur ana soyundan bu Petek...</p>
<p class="calibre3">— Desene kardaş... Ben de şaştım!</p>
<p class="calibre3">Esef, sıkıntılı sıkıntılı sustu. Elif İnce'den laf açıp açmamayı düşündü biraz, «Gerekmez» diye vazgeçti. Can sıkıntısıyla içini çekti:</p>
<p class="calibre3">—    Saat kaç Yıldız Ağa?</p>
<p class="calibre3">Yıldız camını sağ koluna sürerek parlattıktan sonra biraz kasılarak, saate baktı:</p>
<p class="calibre3">—On ikiyi on dört geçmekte... Yemek kaçta çıkar?</p>
<p class="calibre3">—    On ikide ama, bugün baht işi...    Ne zaman    pişerse...</p>
<p class="calibre3">—    Yandık... Bir şey hatırlamış gibi    durdu:    Kamyonu    neden kaçırdın</p>
<p class="calibre3">sen?</p>
<p class="calibre3">—    Hangi kamyonu?...</p>
<p class="calibre3">—    öğrenci toplayan?...</p>
<p class="calibre3">—    Kaçırmadım. Kim dedi?</p>
<p class="calibre3">—    Senin hemşeri...</p>
<p class="calibre3">—    Hıdır Molla mı?</p>
<p class="calibre3">—    Molla... Koca göz oğlan...</p>
<p class="calibre3">— Keyf oldu mu, bizim kamyonu kaçırmamıza?</p>
<p class="calibre3">— Eh... Oldu biraz...</p>
<p class="calibre3">— Olur. Ulan Molla Hıdır! Ulan rezil! Ya biz kamyonu kaçırmışız da, buraya sizden önce nasıl gelmişiz?</p>
<p class="calibre3">— Ben de ona şaştım.</p>
<p class="calibre3">Bu kez de Esef kasıldı:</p>
<p class="calibre3">— Biz buraya öğretmen cipiyle geldik Yıldız</p>
<p class="calibre3">Ağa, biz kamyon kaçıracak akılsızlardan değiliz.</p>
<p class="calibre3">Birden ikisi de «Aman» diye irkildiler. «Vardı haaa... Savulun!» bağırtısıyla Keşiş Düzü'nden sanki ev kadar bir kaya kopup havaya fırlamıştı.</p>
<p class="calibre3">Fırlayan şeyin kaya olmayıp kocaman bir çalı demeti, bağıranın da, İskilip'in Durak köyünden Alevî Ali Can olduğunu anlayınca ikisi de sövmeye başladılar.</p>
<p class="calibre3">Kurnaz Ali Can, topladığı çalıları, susa boyuna sırtında indireceğine, yokuş aşağı, yallah edip yuvarlanıştı.</p>
<p class="calibre3">Ulan domuz Alevî... Alacağın olsun...</p>
<p class="calibre3">— Yahu nedir? Bu rezil kızılbaş, yüreğimizi yarayazdı, arkadaş...</p>
<p class="calibre3">— Aman kara çalı... Amanı bilir misin oğlum!... Yuvarlanarak dibi bulma da, şu rezil İskilipli gelsin arkandan teker meker...</p>
<p class="calibre3">Esefin duası yerini bulmamış, çalı düze inmişti.</p>
<p class="calibre3">Ali Can, elini dizine vurarak seviniyordu:</p>
<p class="calibre3">— Ulan aferin, Keşiş Düzü'nün kara çalısı... Motorlu musun yavrum?</p>
<p class="calibre3">ötekiler de Ali Çan'a uymuşlar, topladıkları çalıları tepeden yuvarlamışlardı.</p>
<p class="calibre3">— Bunlar nerde buldular dağ başında bunca ipi arkadaş?</p>
<p class="calibre3">— Ben gördüm... Sarmaşıkla bağlamışlar çalıları... Bu Alevî milleti bu kadar akıllı olmayacaktı ya... Bu herif, bu aklı kimden yağmaladı?</p>
<p class="calibre3">Düze çıktıkları zaman, Müdür Halim Akın, yere bir şey çakıyordu. Kalktı, bacaklarını açabildiği kadar açarak üç adım gitti, yanı sıra koşan öğrencinin elindeki ince tahtalardan birini alıp çaktı, iki tahtanın ortasına geldi. Bu kez yana doğru değil de, gerisin geri, dağa doğru üç adım ölçtü. Üçüncü tahtayı çaktı.</p>
<p class="calibre3">Yanaştılar. Şimdiye kadar yedi çadır yeri işaretlenmişti.</p>
<p class="calibre3">Müdür Bey sekizinciye başlamadan durup çevresine baktı. Şirin'in döl güden küçük çocukları gelmişler, biraz geride durup seyre dalmışlardı.</p>
<p class="calibre3">Müdür Halim Akın, Zeynel Ağanın yeğeni Duralî'yi tanıyınca elini</p>
<p class="calibre3">salladı:</p>
<p class="calibre3">— Merhaba Durali! «Hoş geldin» yok mudur sizin Şirin'de?</p>
<p class="calibre3">— Hoş geldiniz, Müdürüm! Diyecektik ya, baktım uğraşmaktasın!... «Deriz ileride yavaş yavaş» dedim.</p>
<p class="calibre3">— Bizde «hoş geldin» sipsivri olmaz! İmece bilmez mi Şirinliler?</p>
<p class="calibre3">— Bilinmez mi?</p>
<p class="calibre3">— Hani ya tutsanıza bir ucundan... Bak maşallah, bir manga varsınız!</p>
<p class="calibre3">— Buyur Müdürüm! Buyur, ne demek?</p>
<p class="calibre3">—Çadır kurulurken gördün mü sen hiç?</p>
<p class="calibre3">— Aanh...</p>
<p class="calibre3">— Çadırın direği altına düz bir taş konur. Hadi bakalım, her çadır için birer düz taş bulup getirin! Çok büyük istemez! İki elim kadar olsa yeter! Göreyim sizi Şirin'in arslanları... Buranın taşını, toprağını tanıdığınızdan, bize taşların iyisini bulursunuz elbet...</p>
<p class="calibre3">Çocuklar çil yavrusu gibi dağıldılar, ökkeş Yiğit, Yıldız'ın yanına geldi, Esefe duyurmamak için fısıldadı:</p>
<p class="calibre3">— Okul mokul yokmuş burda arkadaş... Çadırda oturacakmışız bir zaman...</p>
<p class="calibre3">— Sonra?</p>
<p class="calibre3">— Bilmem!</p>
<p class="calibre3">— Sonrasını da ben öğrendim. Biz yapacakmışız okulu mokulu...</p>
<p class="calibre3">— Biz mi? ökkeş, ürkek ürkek çevresine baktı: Buncacık adamla mı yapılacak, dağ gibi okullar?... ölürüz yahu? Buna can mı dayanır?</p>
<p class="calibre3">— Neden ölürmüşüz? Baktık durumlar çetin, basar gideriz. Dünyanın avanağı biz miyiz yahu?</p>
<p class="calibre3">— Gitmek vardıysa bu beylik urubalar hiç giyilmeyecekti arkadaş... Bikez giyimi giydin, karavanasından yedin mi, dokuz araba ot yoldurur hükümat, otsuz yerden adama... Çadır yerini şevkle adımlayan Müdüre umutsuz umutsuz baktı: Yanlış çizdik biz bu çizgiyi Yıldız Ağa... Niyazi Çavuşun sözünü dinlemek varmış... Hocanın sözünü dinlemedik, Muhtar Nazmi Emminin sözünü dinlemedik. Anan karı bunca ağladı. Halt ettik! Ömer Eğitmenin laflarına kanmak yoktu.</p>
<p class="calibre3">Yıldız Ulak sinirli sinirli güldü:</p>
<p class="calibre3">— Ömer Ağanın lafıyla mı geldik biz buraya ki, sen bunu böyle söylemektesin?</p>
<p class="calibre3">— Haltettik. Karı yoluna esdüdüye gelmek mi olurmuş? Hadi dişini sıktın da bitirdin diyelim...</p>
<p class="calibre3">Sonu? Yirmi kayma aylık... Bir yandan bebeleri okut, bir yandan «karnımı doyuracağım» diyerek toprakla boğuş! Gittiğin yerde, köylü sana sulak yerden toprak mı verir? Toprakla boğuşacaktın da babanın bunca variyetini neden koyup geldin? Evet, yanlış çizdik biz bu çizgiyi arkadaş. Yol yakınken...</p>
<p class="calibre3">Müdür ön sıradaki sekizinci çadırın yerini işaretlemişti. Durali elinde tuttuğu saya taşını üçgenin ortasına koyarken kaba bir ses duyuldu:</p>
<p class="calibre3">— Hey Durali! Nedir o? Bırak gel...</p>
<p class="calibre3">Durali'yle beraber herkes sese döndü.</p>
<p class="calibre3">Bağıran Şirin'in korucusu Hüseyin Karabaş'tı.</p>
<p class="calibre3">Omuzunda kapaklı martin tüfeği vardı. Müdürü görmemiş gibi Durali'ye bakıyordu:</p>
<p class="calibre3">— Taş Hüseyin Emmi! Çadır taşı...</p>
<p class="calibre3">— At elinden... Ne tenbihlendi size? Malları salmışınız başıboş... Hadi, bırak dedim!</p>
<p class="calibre3">Durali, taşı Müdür beyin gösterdiği yere telâşsız bırakırken Müdür</p>
<p class="calibre3">sordu:</p>
<p class="calibre3">— Bu Hüseyin Ağa kimdir, Durali?</p>
<p class="calibre3">— Köyümüzün korucusu Müdür bey...</p>
<p class="calibre3">— Tamam! Ben de korucuyu bulsak diyordum. Merhaba Hüseyin Efendi...</p>
<p class="calibre3">Hüseyin gözlerini ürkek ürkek kırpıştırdı:</p>
<p class="calibre3">— Merhaba Beyim! Yüz verme bunlara... Rezildir bu kopuklar... Çocuklara çıkıştı: Tembihlenmedi mi size! Keşiş Düzü'ne çıkmak yok, denilmedi mi?</p>
<p class="calibre3">— Neden? Biz memnunuz! Faydaları dokundu. Taş buldular.</p>
<p class="calibre3">— Olmaz Beyim! Yüz verirsen, rezillik bırakmaz çıkarır bunlar, baş edemezsin!</p>
<p class="calibre3">— Baş edemezsek seni çağırırız imdada... Tuzsuz yağ, süt, yoğurt, yumurta lâzım bize... Şirin'de dükkân var mı?</p>
<p class="calibre3">—'Yok beyim...</p>
<p class="calibre3">— Bulabilir miyiz?</p>
<p class="calibre3">— Bilmem! Durali korucu Hüseyin'i yalanladı:</p>
<p class="calibre3">— Çoktur Müdür bey, istediğin kadar... Hüseyin tavuk kısalar gibi ayağını yere vurdu:</p>
<p class="calibre3">— Höst! Sana mı soruldu alçak!... Savuş dedim, yersin şamarı... Biz bilmeyiz beyim. Zeynel Ağa bilir! ,</p>
<p class="calibre3">— Çeltik ekermiş sizin Şirin, lâzım olursa pirinç bulur muyuz?</p>
<p class="calibre3">— Zeynel Ağa...</p>
<p class="calibre3">— Bırak Zeynel Ağayı... Kaçadır?</p>
<p class="calibre3">— Zeynel Ağa bilir beyim... «Bir şey soran olursa, karışmayın» dedi Zeynel Ağa! Nerde bizim Murat Eğitmen?</p>
<p class="calibre3">— N'apacaksın?</p>
<p class="calibre3">— Hiç... Görmedim de...</p>
<p class="calibre3">— Suculara içme suyunu gösterecek!</p>
<p class="calibre3">— İyi...</p>
<p class="calibre3">Durali gerileyip kendisini güvene aldıktan sonra bağırmaya başlamıştı:</p>
<p class="calibre3">— Pirinç de var Müdür bey... Tuzsuz yağ var. Kömüş ineği kaymağımız bile var! Sultan ablaya diyeyim de alsın gelsin mi?</p>
<p class="calibre3">— Höst rezil!</p>
<p class="calibre3">Korucu Hüseyin, yerden taş alacakmış gibi döneleyince, Durali koşarak kayaların arkasına geçiverdi.</p>
<p class="calibre3">Korucu Karabaş Hüseyin, Müdürün karşısına gelip ellerini göbeğine</p>
<p class="calibre3">bağladı:</p>
<p class="calibre3">— Sana selâmı var, Zeynel Ağanın, Müdür Bey!... «Toprağımızda töredir» dedi. «Beyler buyursun, çorbayı bu akşam bizde içelim!» dedi, «Arabaylamı gelirler, hayvan mı salalım!» dedi.</p>
<p class="calibre3">Müdür Halim Akın önce bu çağırıya «olmaz» diyecekti, hemen vazgeçti:</p>
<p class="calibre3">— Sağolsun Zeynel Ağa! Olur, geliriz ama, yemekten sonra...</p>
<p class="calibre3">— Orasını ağa keyfin bilir!</p>
<p class="calibre3">Korucu Hüseyin asker patası çekip savuştu. Müdür arkasından bir zaman bakıp başını salladı, öğrencilere döndü:</p>
<p class="calibre3">— Hadi arslanlar!... Getirin bir yandan çadırları... Her üçgenin yanına bir çadır... Kazıkları mazıkları düşürmeyin sakın taşırken...</p>
<p class="calibre3">öğrenciler patikaya doğru yürüdüler. On iki kişiden ancak beş tanesi hızlanmıştı. Gerisi, göz göre ayak sürüyor, pişmanlıkta, Yıldız'la ökkeş'e çoktan katıldıkları anlaşılıyordu.</p>
<p class="calibre3">Güneş iyice dikilmiş, değdiği yeri dağlamaya başlamıştı.</p>
<p class="calibre3">Ökkeş, domuzuna susadığını birden farkederek dudaklarını yalayıp yutkundu:</p>
<p class="calibre3">—    Yanmışım    ben    arkadaş... Suyu var m'ola,    bu bizim</p>
<p class="calibre3">esdüdümüzün?</p>
<p class="calibre3">—    Bilmem...    inince,    Petek kızdan iste bakalım...    Fırsatını da</p>
<p class="calibre3">bulursan, «Vazgeçin bu oyundan kahpeler... Sizin niyetiniz bizi öldürmek mi?» deyiver.</p>
<p class="calibre3">— Benim Peteğe kalsa, gelicilerden değildi ya, fukaranın şeytanı senin domuz Hanım... İmansız olur ama, bu kadar mı olur? Kuzuymuş... Hanım Kuzu... Kuzuya kurban olayım... Bildiğimiz katır bu... Yokuştan yuvarlanır gibi inen zebun oğlana baktı bir zaman, Bekir'i hatırladı: Evet, fukara olduğundan,    Bekir'e bu esdüdü yakışır. Zebun    olduğundan,</p>
<p class="calibre3">üstesinden    gelemez köy işlerinin... Zorlatacak şunun gibi, ister istemez!</p>
<p class="calibre3">Anası karının ağlamasına ne demeli? Çiftliği çubuğu, Arap atlarını bıraktı da mı, sen böyle yolunmaktasın be karı? öğretmenliği hak ederse, bir iki okutur bebeleri... İt besler, avakuşa gider... Bekir'e benzeyen çocuk tekerlenip kıçüstü kaymaya başlayınca Yıldız güldü, ökkeş buna gerçekten kızdı: Bir de güler... Hiç utanır mı hey Allah?</p>
<p class="calibre3">— N'olmuş oğlum? Ne var utanacak Allahıma şükür?</p>
<p class="calibre3">— Hep senin yüzünden değil mi, bu çektiklerimiz?... Bir de laf arası «Adamoğlu beş düşünüp bir işleyecek» dersin. Bunca söyledim: «Bu Kuzu kabilesi, delidir, bunlarla oyun olmaz» dedim, «Bunları iyilikle yola yatırırsan yatırırsın» dedim. Yok, biz öyle dememişiz, «Kızın önüne çık, bileğine yapış, sürü» demişiz... Güç yetireydin neyse neydi. Yüzüne gözüne bulaştırdın ki, büsbütün... «Ağasına söyler» diye korktuk bir zaman, eşkiya Eğri Ahmet gibi silâhlara burunduk... İçini çekti: Vara söyleyeydi keşkeme... söyleyeydi de kozumuzu köyümüzde bölüşüp Keşiş Düzlerinin gurbetine düşmeyeydik böylece...</p>
<p class="calibre3">— Söyleyeymiş... Kolay mı söylemek? Sen neden sakladın, taşçılığını, duvar ördüğünü Müdür Beyden?...</p>
<p class="calibre3">— Niyazi Çavuşun bana sıkı öğüdü var arkadaş... Gurbet yerin, bir de askerliğin yasası: Durum vaziyeti öğrenmeden, bildiklerini ortaya dökmek yok... Ne denilmiştir? «Yüksek olup asılma, alçak olup basılma» denilmiştir. Seni işe sürerler ki ezmecesine...</p>
<p class="calibre3">— Hele şuna! Adam Niyazi Çavuşa uyup... Kendisi, nalbandı dükkânda görmemişken askerde, «Nalbandım» diye ortaya çıkıp çavuşluğu takmış ya koluna?...</p>
<p class="calibre3">— Takmış ama nasıl takmış? Zenaati öğrenene kadar yediği köteği n'apalım? Katır tepmiş ki, az kalmış karnı yırtıla... Biz bu öğüdü neden tuttuk? «Başından geçmiş, bilir» diye tuttuk.</p>
</body>
</html>
