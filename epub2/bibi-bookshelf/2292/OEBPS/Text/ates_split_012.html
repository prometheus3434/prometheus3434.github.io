<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">EDİRNE</p>

    <p class="normal1">Selimiye'den ışık,</p>

    <p class="normal1">Meriç'ten su akardı</p>

    <p class="normal1">Şehrin göbeğine...</p>

    <p class="normal">Enfes bir yaz sonuydu. Bir mevsimin bitişiyle titreyen, puslu ve sakin bir güneşin ışıttığı, ara ara esen rüzgârın insanın içindeki uyuma isteğini dağıttığı, sıcakla serin arası, Edirne'nin en güzel mevsiminden artakalan harika bir gündü.</p>

    <p class="normal">Tüm kararsızlıklarımın sonunda üniversite şehrimde kalmış ve bu şehri kendi şehrim ilan etmiştim. Bu uzun yaz tatilinde artık küçük taşra insanı olmadığımı anlamıştım. Ben buraların çocuğuydum. Ben gelecektim, ben ütopyaydım. Yaz tatili bitince gerçek şehrime kavuşmuştum.</p>

    <p class="normal">Kendimi sokakların derin yalnızlıklarına bıraktım.</p>

    <p class="normal">Ne geride bıraktığım "uyuşuk Doğu"yu, ne de önümde "genç bir kızın çılgınlığı ve nazıyla kendini bana sunan Batı"yı... Her şeyi unutmuştum. Tüm başarısızlıklarımı.</p>

    <p class="normal">Unutmak özgürlük demektir... Unutmak sürekli geleceğe bakmanızı sağlar.</p>

    <p class="normal">Beni ilgilendiren sadece önümde uzanan yeni hayattı. İlk iş olarak, hayalini kurduğum çevreye girmeli, herkesin beni kıskanacağı yeni hayatımı kurmalıydım. Dünya yüzündeki tüm güzellikleri istiyordum.</p>

    <p class="normal">Hayat düşündüğünüz şeyi gerçekleştirdiğiniz ölçüde güzeldir.</p>

    <p class="normal">Eğer geleceğe dair bir plan kuruyorsanız, hemen o işe başlamalısınız. Ama dikkat edin, bu iş altından kalkamayacağınız bir şeyse, bu size daha büyük bir yük olarak geri dönecektir.</p>

    <p class="normal">Hayallerimin arasında, elbette şehrin en güzel kızlarıyla birlikte olmak da vardı. Kadınlar konusunda başarısız olsam da, yavaş yavaş kadınları anlamaya, onları tanımaya başlıyordum. Bazen yenilgi en iyi öğretmendir.</p>

    <p class="normal">Ergen bir erkek için kadın demek, elde edilen kadının, diğer erkekler tarafından kıskanılması demektir. Ergen bir erkek için kadın, sadece bir ilk sevişmedir belki, o özlemle beklenen, hayali kurulan. Kiminle olduğunun pek önemi yoktur. Daha sonrasında ise erkek arkadaşlarına hava atmadan öteye geçmez.</p>

    <p class="normal">Hayallerimin peşindeydim ve ne istediğimi gayet iyi biliyordum. Evimizdeki insanlar değişmişti, artık dört kişiydik. Bir de gelinimiz vardı: Canan. Kemal, Canan, Erdal ve ben. Kemal ilk istediği kadınla birlikte olmanın olumsuz yanlarını ömür boyu yaşayacaktı. Çünkü o ilk kadın bir ömür boyu yanınızda hep kalacak olandır. Kemal ve Canan bu deneyimi yaşayan kurbanlardı ve bunu bir ömür boyu yaşamak zorundaydılar.</p>

    <p class="normal1">Geçmişimiz nasıl sırtımızda bir yükse, geleceğimiz de aynı şekilde sırtımızda taşıdığımız bir yüktür.</p>

    <p class="normal1">Ama biz bu yükleri sevmeyi bilirsek (yanlış olsa bile, çok ağır olsa bile) işte o zaman mutluluğu yakalarız...</p>

    <p class="normal">İlk günlerimiz belirli bir tekdüzelikle geçti. Evinizde bir kadınla yaşıyorsanız, dikkat etmeniz gereken bir sürü kurallar silsilesi var demektir. İşte bu bize göre değildi. Kurallar mı? Hepsi çöpe atılmak içindi. Ama henüz zaman vardı, daha çılgın, en çılgın olmaya. Korkmuyordum, yeni olan hiçbir şeyden korkmuyordum ama zamanı vardı. Gençlik her şeyin uç sınırına gidebilmeyi en büyük başarı olarak görür. Bu uçlara gidişte, gidişin derecesini, ergenin korku durumu belirler. Korkusu az, güveni fazla ise bu "uç"un sınırları açıktır. Ergenlikle kalmayıp, bunu hayat felsefesi haline getirenler de olacaktır ileride.</p>

    <p class="normal1">ROLLER ÜZERİNE</p>

    <p class="normal1">İyi oyuncular, senaryonun dışına çıkarlar, her defasında yeniden yazarlar senaryoyu. Ama kötü oyuncular her zaman senaryoya mahkûmdurlar, sadece verilen role uyarlar.</p>

    <p class="normal1">Korkak insanlar da böyledir işte, her zaman bir başkasına mahkûmdurlar... Asla yalnız kalamazlar.</p>

    <p class="normal1">Halbuki yalnızlık güçlü olmak demektir. Yalnızlık hayatı yeniden başlatmak demektir.</p>

    <p class="normal">Ben, benim için yazılmış olan senaryoda oynamak istemiyordum. Çevremdeki insanların "istedikleri ben" olmayacaktım. Başrolünü oynadığım doğaçlama bir oyun istiyordum. Bu doğaçlama oyunda tüm replikleri kendim yazmak istiyordum. Bir adım sonrasının hesapsızlığını yaşamak istiyordum. Edirne'ye gelişimin ikinci yılıydı. Birinci yıldaki tüm başarısızlıklarımı unutmak ve artık hayatıma başarılar eklemek istiyordum. Zafer kazanmış bir komutan gibi, dağın tepesinden aşağıya, faniler dünyasına bakmak istiyordum. Yenilgilerimin nedenlerini arıyor, bunu ağırlıklı olarak acemiliğe, kadınları tanımayışıma ve doğudan gelmeme bağlıyordum. Kısmen de haklıydım.</p>

    <p class="normal">Bu arada yeni evimiz fazla heyecan barındırmasa da, farklı açıdan yeni bir durum içeriyordu. Gerçekten bizim diyebileceğimiz, kendimize ait bir ev olmasıydı bu da. Kendime ait bir odam olmuştu. Bu benim hayatım için, en az kadınlar ve şehirler kadar önemli yeni bir olguydu. İnsan odasını sevdiği kadar sever dünyayı. Yaşadığın şehri sevmek, yaşadığın evi sevmek, odanı sevmek önemlidir. Hele bir de sevdiğin şeyin değerini artırmak için çaba sarf edersen, ona emek verirsen daha da güzel olur her şey. İlk iş olarak kendime bir divan aldım. Yer yatağından kurtulmuştum. Bir çalışma masası, bir sandalye, kitaplık ve çalışma lambası aldım akabinde. Belki de hiç kullanmayacağım bu masa lambasını aldığım an, hayatımın unutulmaz bir anıydı. Bazı eşyalar hiç kullanılmasa da, varlığı sana bir renk, bir güven katar. Sanki o orada olmazsa sen eksik kalacakmışsın gibi gelir.</p>

    <p class="normal">Yaşadığım evi, yaşadığım şehri, yaşadığım hayatı öğrenmeye başlıyordum.</p>

    <p class="normal1">YAŞADIĞIMIZ YER ÜZERİNE</p>

    <p class="normal1">Bil.</p>

    <p class="normal1">Yaşadığın yeri bil.</p>

    <p class="normal1">Yaşadığın insanların dilini,</p>

    <p class="normal1">Yaşadığın yerin iklimini, bitkilerini, hayvanlarını, kurtlarını, böceklerini...</p>

    <p class="normal1">Bil...</p>

    <p class="normal1">Yaşadığın yerde, erkekler kadınlarını nasıl okşar, kadınlar erkeklerini nasıl karşılar...</p>

    <p class="normal1">Bil.</p>

    <p class="normal1">Yaşadığın yeri bil.</p>

    <p class="normal1">Sokaklarını, merdivenlerini, çatılarını öğren. Gökyüzünü bil... Kaybolunca yolunu soracağın yıldızlarını bil. Yaşadığın yerde insanlar nasıl doğar, nasıl ölür, bir çocuk annesine nasıl sarılır, bir baba oğlunu nasıl sırtında taşır bil...</p>

    <p class="normal1">Yaşadığın yeri bil...</p>

    <p class="normal1">Aşklarını bil, acılarını bil.</p>

    <p class="normal1">Yaşadığın yeri bilmek için önce kendini bil...</p>

    <p class="normal">Kısa sürede yaşadığım şehir, yaşadığım ev ve odamla barışık hale geldim. Sokağa çıktığımda kendimi daha güvende hissediyordum. Bastığım kaldırımlar bana aitti artık. Yüzümde ise hâlâ hiçbir kadını seçmemiş ve hiçbir kadın tarafından seçilmemiş olmanın hüznü vardı. Derin, bıçakla kazısan çıkmayacak bir hüzündü bu.</p>

    <p class="normal1">Hiç seçmemiş bir erkek yüzü ile</p>

    <p class="normal1">Hiç seçilmemiş bir kadının yüzündeki acı kadar</p>

    <p class="normal1">Hiçbir şey daha fazla hüzünlü değildir.</p>

    <p class="normal">Gözlerim sürekli olarak çevreyi tarıyor, kendimden üstün gördüğüm, benim elde etmek isteyip de edemediğim şeylere sahip olan insanlara bakıyordum. Bir çocuk gibi onları taklit etmeye hazırlanıyordum. Yeter ki sonunda kazanayım. Aslında yoğun bir korkunun ifadesi de olabilirdi bu.</p>

    <p class="normal1">Çocukların büyükleri taklit etmelerinin bir sebebi de, korkularıdır.</p>

    <p class="normal1">Korkan insan taklit etmeyi sever.</p>

    <p class="normal">Erdal ve Hüseyin'le yürüyoruz. Hüseyin güzel yüzüne masumluğu da eklemiş gelmişti bu sene. Hâlâ yurtta kalıyordu. Büyük ihtimalle okulu yurtta bitirecekti.</p>

    <p class="normal">Erdal ise hâlâ varoş çocuğuydu; bıçkın ve haylaz. Gözü ucuz, sigortasız fabrika kızlarında kalmış. Aynı evde yaşıyorduk artık. Evde de varoşluğunu sürdürüyor Erdal. Onu daha ne kadar taşırım bilmiyordum.</p>

    <p class="normal">Derslerden de çok uzaklaşmıştım. İlk yılı yine eski bilgilerimizle kör topal halletmiştik. İlk girmediğim sınav geçen senenin sonuna doğru kimya sınavıydı. Başlangıcı yaptıktan sonra gerisi çorap söküğü gibi geldi. İnsan o nankör soruyu bir kez sorduğunda tüm hayatı altüst olabiliyor. Ne işim var burada, bu bölümde? Bu okulu bitirsem ne olacak, bu dersler, sınıf geçmekten başka bana ne verebilir? Okul yolunda ayaklarım geri geri gidiyordu. Hayat okulu daha cazip geliyordu bana.</p>

    <p class="normal">Okulun karşısında bulunan kafede okulun en "saygın" tiplerini görürdüm. Sürekli oyun oynarlardı. Yanımda yürüyen Erdal'la Hüseyin'e onların ne oynadıklarını sordum. Onlar benden de cahil, oyun mu oynuyorlar diye sordum. Kumar oynuyorlardı, bundan emindim. Oynayanlar arasında okulun en güzel kızını gördüm. Ahhhh! Müjgân... Yanındaki zengin ama bir o kadar da yontulmamış hayvan adama gözüm ilişti. Bu adamlar ne demeye böyle ateş parçası kadınlarla sevgili olurlar anlamam. Doğuştan kör olan bir insanın dünyanın en güzel tablosunu odasına hapsetmesiyle aynı anlamı taşımaz mı bu?</p>

    <p class="normal">Güzellikten anlamayan, güzelliğe değer vermeyen adamlar için, bu ateş parçası kadınlar sadece yanında taşıyacağı herhangi bir süs eşyasından farksızdır. Müjgân'ın sevgilisi olan bu kaba görünüşlü, sadece para harcamayı seven, yanındaki ateş parçasının varlığından en ufak gurur duymayan bu adam, daha ilk gördüğümde bende tiksinti yaratmıştı. Tabii ki aynı zamanda da korkunç bir kıskançlık.</p>

    <p class="normal1">Bir ergen için önce onlara benzemek önemlidir. Onlar gibi olmak, onları taklit etmek.</p>

    <p class="normal1">Sonra onlardan ayrı taraflarını öne çıkarmak önemli olur.</p>

    <p class="normal1">Ayrı olmak, biricik olmak. Yürüyüşünün bile ayrı olması, bakışının bile...</p>

    <p class="normal1">Sonra tekrar herkes gibi olmak istersin.</p>

    <p class="normal1">Onlara karışmak, sürüden ayrılmamak. Onların içinde erimek istersin.</p>

    <p class="normal1">İşte buna insanın bir ergen olarak evrimi diyoruz.</p>

    <p class="normal">En güzel ilişki eşit ilişkidir, ya da eşitler arası ilişkidir. Bunu atalarımızın deyimiyle ifade edecek olursak: "Davul bile dengi dengine çalar." Ama bizim eşit ilişki arayacak zamanımız veya sabrımız kalmamıştı. Artık yanımda Kemal de yoktu. O, hayata hep erken başlayan oldu. Bir ergen için dönülemeyecek tek hata hayata erken başlamaktır. Kemal bu durumu tüm hayatı boyunca omzunda bir yük olarak taşıyacaktı.</p>

    <p class="normal">Her insanın su kadar, hava kadar, yanında taşıyacağı bir onaylayıcıya ihtiyacı vardır. Güzel bir kızın yanında dolaşan çirkin bir kız gibi. Çirkin kızın görevi, güzel kızın güzelliğine vurgu yapmak, bu güzelliği daha görünür hale getirmektir. Erdal ve Hüseyin de yanımda beni onaylamak için vardılar.</p>

    <p class="normal">Toplumun en alt kademesindeki bir insan bile, yanında taşıyacağı bir onaylayıcı arar. Bir topal körü, kör bir aptalı... Hiçbir şey bulamıyorsa evdeki karısını, evdeki kadın da çocuklarını bunun için kullanır.</p>

    <p class="normal1">YAĞCILIK ÜZERİNE</p>

    <p class="normal1">En basit ilişkilerimizde bile, karşımızdakini övmemiz, zaman zaman onun gururunu okşamamız gerekir. Bu çok da kötü bir şey değildir aslında, hayatın devamı için gereklidir. Abartılmadığı sürece. Nasıl ki, araba motorunun sağlıklı çalışması için motor yağı gerekiyorsa öyle işte...</p>

    <p class="normal">Biz sadece kadın arıyorduk. Daha kolay kadın bulmak için konum olarak sizden daha aşağıda yer alanlara gideceksiniz. Bu daha fakir olabilir, daha düşük bölümlerde okuyabilir, ya da daha çirkin olabilir. Biz de fakülteliler olarak, meslek yüksekokulunun yolunu tuttuk. Bir kadın bedeninde erimek istiyorduk... Kim olduğunun veya güzel olup olmamasının hiç önemi yoktu. Kısa bir süre sonra nihayet amacıma ulaştım. İlk kez bir kadın bedeniyle tanıştım. Elbette taşrada da sevgililerim oluyordu. Hatta orada birçok kız benimle çıkmak istiyordu. Ama taşrada bir el tutmak bile bazen aylar sürebiliyordu, devamı ise zaten mümkün bile değildi.</p>

    <p class="normal1">Bal bulmuş yabanarıları gibi, kızların üzerine atlıyorduk.</p>

    <p class="normal1">Ama onlar henüz olmamış çiçeklerdi ve bal yapmayı henüz bilmiyorlardı...</p>

    <p class="normal">Sokaklarda, okulda, diğer bölümlerde bal arıyorduk. Ama çiçekler için de durum farklı değildi. Onlar da bal yapacak malzemeyi üretmeyi henüz bilmiyorlardı. Akşam olup odama girdiğimde, yatağıma uzanır, uzun hayaller kurardım. O kadar uzundu ki hayallerim, uzun metrajlı bir filmi aratmazdı. Hayallerimde en korktuğum şey zengin olmaktı. Zengin olursam eğer, bir kadın beni param için mi seçti, yoksa gerçekten mi seçti ayırt edemezdim. Gerçekten sen olduğun için seçilmemek kadar acı vermez hiçbir şey.</p>

    <p class="normal1">İnsan en çok neyin eksikliğini çekiyorsa, en çok o şeyin hayalini kurar.</p>

    <p class="normal1">Hayallerimiz hep kadın oldu...</p>

    <p class="normal">Yeni bir ben olmak istiyordum. Kemal'le Canan'dan beni baştan yaratmalarını istedim. Cebime parayı koyup birlikte alışverişe çıktık. Beni onlar giydireceklerdi. Yeni bir ben olmanın, dışarıdan görünen "ben"i değiştirmek olduğunu zannediyordum. Halbuki dışımız o kadar içimizi yansıtır ki, ne giyersek giyelim, ne kadar süslenirsek süslenelim, içimizdeki kişiden kurtulamayız. Fakir bir insanı düşünün; fakirliğinin vücuduna oyduğu izleri hiçbir şey temizleyemez. Sabunun inadı kirin inadına yenik düşer. Bu izler çok inatçıdır. Dışarıdan görünenin güzelliği için içerideki kişinin gerçekten kendisini zengin hissetmesi gerekir. Belki bir süre daha ne giyersem giyeyim içimdeki taşralı "ben"i silemeyecektim. Gölgesi yüzüme düşecekti.</p>

    <p class="normal">Canan, yaşadığı mekân kadar, aklından geçenleri de süslemeyi sever ve bilirdi. Ama Canan bu düşünceleri sadece süsleyip sokağa atanlardan değildi, süslediği düşüncelerin yaşamasını da isterdi. Ben Canan'ın yeni düşüncesiydim, yeni mekânıydım. Benim başarılı olmam, Canan'ın düşüncesinin başarılı olması demekti.</p>

    <p class="normal">Çalışmalarım meyvesini verdi. Birini buldum sonunda. Kim olduğunun bir önemi yoktu. Bir kadındı işte. Bir ergen kız bulmuştum ve benim olacaktı. Benim de bir kadınım vardı artık. Meslek yüksekokulundandı. Güzel miydi çirkin mi, zeki miydi aptal mı? Ne önemi vardı ki?</p>

    <p class="normal">İlk kadınımı Meriç kenarında bir söğütlükte buldum. Söğüt dalları kaplamıştı her yeri... Önce ellerimiz buluştu, sonra gözlerimizi buluşturduk, bir kadının ılık memelerinin hem sert hem de yumuşak yalnızlığında buldum kendimi. Yalnızlaştım iki meme arasında, ıssızlaştım, uzun yıllardır arayıp, ansızın aradığı o ülke karşısına çıkıveren bir kâşif gibi, gerçekliğine inanamadan bakakaldım ona. Titrek bir mum ışığından daha kuvvetsizdi kollarım şimdi. Dokunmanın esrikliğine battım. Bu muydu on sekiz yıldır aradığım? Bu muydu peşinde bütün hayallerimi ertelediğim. İki meme mi?</p>

    <p class="normal">Âşık olmadığınız bir kadınla beraberseniz, hemen kaçmak istersiniz sevişmenin sonunda. Benim de öyle oldu. Memelerden kopunca, oradan kaçmak istedim hemen. İçimde biraz önce titreyen nefesimin yerini burukluk almıştı. Oradan hızla kaçtım. Dünyada ergenlerden daha acımasız tek bir varlık vardır: Çocuklar.</p>

    <p class="normal1">ERGENLİK VE HATALARIMIZ ÜZERİNE</p>

    <p class="normal1">İnsanoğlu diğer canlılardan farklı olarak, hem "o an"ı yaşar, hem de "o an"ı yaşarken, yaşadığı "o an"a dışarıdan bir gözlemci gibi bakabilir. Hatta bazen bununla da kalmaz, dışarıdan bakarken, "o an"la ilgili yorum bile yapabilir.</p>

    <p class="normal1">Ergenler için ise durum biraz farklıdır.</p>

    <p class="normal1">Ergen için "o an" hep yanlış yapılan andır. İleride sık sık geriye dönüp baktığında, "o an"la ilgili olarak, hep keşke öyle değil de şöyle yapsaydım diyecektir. En çok da şunu söyleyecektir: "Çok acele etmeseydim keşke, bekleseydim, sabırsızca davranmasaydım..." Neden şöyle yapmadım da böyle yaptım dediği andır "o an" hep.</p>

    <p class="normal1">Şimdi bizler de sık sık geçmişe dönüp, "o an" orada eğer o kelimeyi değil de şu kelimeyi söyleseydim o kız benim sevgilimdi deriz. Eğer "o an" onu değil de şunu seçseydim hayatım tamamen değişirdi deriz. Bir soruyu daha doğru yapsaydım, o bir soru fazla doğruyu yapmak için şu konuya da bakmış olsaydım... Bu devam eder gider.</p>

    <p class="normal1">Sanki geriye dönsek aynı hataları aynı şekilde yapmayacakmışız gibi.</p>

    <p class="normal">Meriç'in kenarında Erdal, Hüseyin ve ben oturmuş batmakta olan buz gibi ve kıpkızıl güneşe bakıyorduk. Edirne başkentken bu köprünün üzerinde güneşin batışını izlermiş padişahlar. Bir anda kendimizi padişah gibi hissettik. Dün söğütlükte olanları bire bin katarak anlatıyordum. İkisinin de ağızlarının suyu akıyordu. Dün yaşadıklarımdan daha çok zevk veriyordu bu ikisinin hayran hayran bana bakmaları. Yürüyerek önce şehir merkezine gittik, oradan da evimize. Eminim kapıda yine o ihtiyar kadınla karşılaşacağım. Bilerek bekliyor diyeceğim. Yakıştıramıyorum ama bu kadar da tesadüf olamaz ki. Yine pis gözleriyle bize bakacak, yine içinden bizim için neler uyduracak neler? Yaşayamadığı, bir daha yaşayamayacağı tüm zevkler için tüm kinini üzerimize kusacak. Zaten ihtiyarlar, özellikle de ihtiyar kadınlar, kimin için namuslu der ki? Onlar için herkes baş belası, aptal ve namussuzdur.</p>

    <p class="normal1">İhtiyarlar zamana yenilmişliklerinin acısını her şeyden ve herkesten almaya çalışırlar.</p>

    <p class="normal1">O yüzden hırçındırlar.</p>

    <p class="normal1">O yüzden hiç tahammülleri yoktur ve tamamen kendilerine dönüktürler.</p>

    <p class="normal1">Çünkü onlar için zaman bitmiştir...</p>

    <p class="normal">Gece yatmadan önce günlük tutmaya devam ediyordum. Ama asla kendimi yazamıyordum.</p>
  </div>

  <div class="calibre1" id="calibre_pb_13"></div>
</body>
</html>
