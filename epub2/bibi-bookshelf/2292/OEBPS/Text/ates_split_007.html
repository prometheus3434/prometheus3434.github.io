<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">Kendimde bulduğum bütün eksiklikleri başkalarında tamamlamak için gelmiştim bu şehre...</p>

    <p class="normal">&nbsp;</p>

    <p class="indentmetin"><span class="idebold">ACEMİ YOLCULAR</span></p>

    <p class="indentmetin">Biz henüz yazılmamış bir hayatın, henüz gidilmemiş bir ülkenin,</p>

    <p class="indentmetin">Henüz yaşanmamış olan aşkların acemisiyiz.</p>

    <p class="indentmetin">Yollarımızı şaşırabilir, karşılıksız aşk acıları çekebilir,</p>

    <p class="indentmetin">Yanlış bir hayatı da seçebiliriz.</p>

    <p class="indentmetin">Biz yeniyiz.</p>

    <p class="indentmetin">Yenilir yenilir,</p>

    <p class="indentmetin">Tekrar deneriz.</p>

    <p class="indentmetin">Yenilgimiz sadece yeni bir başlangıcımızdır bizim...</p>

    <p class="normal">&nbsp;</p>

    <p class="normal">İnsan yazmaya ne zaman başlar?</p>

    <p class="normal">Peki, bir insanın hikâyesi ne zaman başlar?</p>

    <p class="normal">Bir ergenin hikâyesi?</p>

    <p class="normal">Çıktığı yolculukla başlar.</p>

    <p class="normal">Ve yolculuklar kelimelerin uçuruma savruluşlarıdır aynı zamanda.</p>

    <p class="normal">İnsan yazmaya, yaşamaya ne zaman başlamışsa o zaman başlar.</p>

    <p class="normal">Peki, insan yaşamaya ne zaman başlar?</p>

    <p class="normal">Doğduğunda mı? Bilinci yerine geldiğinde mi? Âşık olduğunda ya da özgür kaldığında mı?</p>

    <p class="normal">Benim için yaşamak bu şehre ayak bastığımda başladı.</p>

    <p class="normal">Bir kovboy kasabası gibi ağustosun sıcağında şehrin anacaddelerinde dikenli çalı topakları uçuşurken âşık olmuştum bu güneşli şehre.</p>

    <p class="normal">Henüz tenine güneş ışığı vurmamış, eline erkek eli değmemiş bir genç kız gibi uzanıyordu parlak güneşin altında şehir.</p>

    <p class="normal">Uzun beyaz tüylü bir kedi gibi okşanmayı bekliyordu sokakları.</p>

    <p class="normal">Bu bir şehre duyulan aşktı işte.</p>

    <p class="normal">Aşk yaşam demektir.</p>

    <p class="normal">İşte yazmanın ve yaşamanın başlangıcı!</p>

    <p class="normal">Bir yavru kuşun kendini yuvasından boşluğa bırakmasıydı yolculuğum.</p>

    <p class="normal">Yolculuk, ölümle yaşam arasındaki ilk seçimi değil midir bir gencin?</p>

    <p class="normal">Ve daha kaç kez yaşayacaktır bu ikilemi bir genç, ölmekle yaşamak, sevmekle nefret etmek, gitmekle kalmak gibi...</p>

    <p class="normal">İşte bir genç adam olarak portremde, hep bir muska gibi boynumda taşıyacaktım bu ikilemi...</p>

    <p class="normal">Yolculuk her şeyin başlangıcı ve aynı zamanda sonuydu. Tıpkı benim öykümde olduğu gibi.</p>

    <p class="normal">On yedi yaşındaysanız ve elinizden kimse tutmadan yeni bir yolculuğa çıkmışsanız, büyük beceriksizliklere, büyük yanlışlara hazırlıklı olmalısınız. Birdenbire içinizdeki gizi en olmayacak insana açıverirsiniz; hiç olmadık bir yerde, olmadık bir zamanda gözlerinizden yaşlar boşanabilir. Herhangi biri size sert ve anlamlı baktı diye ona düşman kesilebilirsiniz. Ama her şeye rağmen dönüp, yaşamak ne güzel şey dersiniz...</p>

    <p class="normal1">Ben bir ışık için tepmişim rahatımı...</p>

    <p class="normal1">Tırnaklarımı kemiriyormuşum kime ne?</p>

    <p class="normal">Aslında bu şehre ayak bastığımda bile değil, ayak basacağım kesinleştiğinde yaşamaya başladım. İlk defa soluk aldım. İlk defa önümde koca bir dünya açıldı.</p>

    <p class="normal">Sıcak bir ağustos sonuydu. Kendi ortaçağımın sonuydu bu yolun sonu.</p>

    <p class="normal">Çorak Anadolu platosunun bir bozkır şehrinden binmiştim otobüse, bu şehre gelmek için. Kimseler bilmez bir bozkır artığı şehrin ne demek olduğunu, taşra şehirlerinin ölü hayaletini üstünde taşıyan çocuklar kadar.</p>

    <p class="normal1">KASABALARIN ISSIZLIĞI</p>

    <p class="normal1">Kasabalar ıssız olur geceleri.</p>

    <p class="normal1">Bir çocuk korkar, kasabanın hayaletinden.</p>

    <p class="normal1">Çocuk sürekli koynunda yatırır geceyi,</p>

    <p class="normal1">Kendi gecesine ıssız bir oğlan çocuğu olarak doğar herkes kasabalarda.</p>

    <p class="normal1">Issız ve erken olur gece, ıssızlığı kendine bir hançer olur.</p>

    <p class="normal1">Çıkacağı bir kapı arar kasabada çocuk,</p>

    <p class="normal1">O kadar az kapı vardır ki, bilir bunu çocuk,</p>

    <p class="normal1">Bildiği için de bulduğu ilk kapıdan çıkıp düşer yollara çocuk...</p>

    <p class="normal1">Kasabalar terk edilmek içindir zaten, o yüzden tek suçlu değildir terk eden.</p>

    <p class="normal">Bir taşra şehrinde yaşamayan, duvarlarla örülmek ne demek bilemez. Taşrada hayat çok farlıdır. Taşrada yaşıyorsan ve mutlu olmayı düşünüyorsan, taşranın görgü kurallarını baştan kabul etmelisin. Taşra kabahatlere, görgüsüzlüğe asla göz yummaz ve asla unutmaz.</p>

    <p class="normal">Yaşadığım taşra şehrinde istediğim her şey elimin altında olsa da, Kızılırmak'ın suladığı zengin Anadolu ovasında, ayaklarımın kör bir çiviyle Taşra Şehri'nin kaldırımlarına çivilenmiş olduğunu duyumsar, bunun ne büyük bir yoksunluk olduğunu hissederdim. Dünyanın bu kadar çeşitli manzaralarla, bu kadar değişik hayatlarla dolu olduğunu, milyonlarca güzel kadının başka başka şehirlerde yaşadığını bilmek ve onlardan bu kadar uzak olmak... Ruhum bunca görkeme susamışken ne rezil bir hayattır bu...</p>

    <p class="normal">Taşrada görüp yaşadığım her şey benliğimi donduruyordu. Bir mekâna hapsolmuş, zaman mefhumunu yitirmiş bir insana dönüyordum. Günde sadece bir kere nefes alırdınız taşrada. Taşra şehri demek; geometrik, geçmişsiz, derinliği olmayan, en önemlisi de, gizi olmayan, içinde sakladığı günahları olamayan şehir demektir.</p>

    <p class="normal">Taşra Şehri demek, Bozkır'ın ortasında, Kervan Artığı Şehir demektir.</p>

    <p class="normal">Ne olursa olsun bu taşra şehrinden çıkmalıydım. Buranın sınırlarını bir aştım mı, dışarıda gökyüzü vardı, solunacak hava vardı, su vardı, önümde sere serpe uzanan zaman vardı...</p>

    <p class="normal">Bir gün bu taşra şehrinden kurtulup, büyük şehrin, batının güzel kadınlarıyla tanışacağımı, göz kamaştırıcı işler yapıp, bu kadınların dikkatini çekeceğimi tatlı tatlı düşünürdüm hep... İşte şimdi bu batı şehrinde bu yeni hayat, kollarını bana açmış, güzel kızlarıyla, özgür havasıyla beni bekliyordu. Ben yaşamaya burada başlamıştım. Ama yaşamadığım yerleri; kasabaları, taşra şehirlerini anlatacağım önce sizlere.</p>

    <p class="normal1">KASABALAR ÜZERİNE</p>

    <p class="normal1">Kasabalar mı dediniz...</p>

    <p class="normal1">Hiçbir aşkı, hiçbir acıyı, hiçbir sırrı saklayamaz onlar.</p>

    <p class="normal1">İnsanın kendine bile saklayamadığı bir gizi yoksa nasıl kendi olur ki...</p>

    <p class="normal1">İşte tam bu yüzden, Kasaba'larda kendiniz olamazsınız, ancak o kasabalı olursunuz...</p>

    <p class="normal1">***</p>

    <p class="normal1">Şu gördüğün bilmem kaç nüfuslu küçük kasaba var ya dostum,</p>

    <p class="normal1">Hiç kimsenin bilmediği kaç gizli sevdanın mezarını taşır koynunda bilir misin?</p>

    <p class="normal1">***</p>

    <p class="normal1">Dışarıdan gelen her şey, bir şenliktir küçük kasabalar için.</p>

    <p class="normal1">Büyük şehirden gelmiş bir çocuk, büyük şehirden gelmiş bir hediye, bir kartpostal...</p>

    <p class="normal1">En çok da o meşum panayırlar ve yanlarında getirdikleri o bıçkın delikanlılarla kırmızı rujlu kızlar...</p>

    <p class="normal1">***</p>

    <p class="normal1">Yola düzülmüş bir kervandır kasaba, o yüzden kimse yas tutmaz gidenlerin ardından.</p>

    <p class="normal1">Bilinir ki, gidenler asla geri dönmezler.</p>

    <p class="normal1">Ve gidenler, gittikleri yerlerde hep hüzünlü hikâyeler uydurur,</p>

    <p class="normal1">Kalanlar avutabilsin diye kendilerini...</p>

    <p class="normal">İşte, geldiğim bozkır artığı taşra şehri de böyleydi. Taşrada zaman nasıl geçer bilir misiniz hiç? Zaman ayaklarını sürüyerek akar sıkıntılı günlerde. Geçmek bilmez. Saatlerin ağır aksak tıkırtıları dayanılmaz bulantılar yükseltir içinizden.</p>

    <p class="normal">Anlamazdım bunun sebebini. Hangi hayatı aradığımı henüz bilmeden anlamsızca sıkılırdım.</p>

    <p class="normal">Ama en azından şunu bilirdim ki, yaşamak istediğim hayat bu değildi. Bunun dışında bir şeydi. Ama ne?</p>

    <p class="normal">Deniz hep özgürlük imgesidir edebiyatçılar ve sanatçılar için. Peki, bir balıkçı nasıl bakar denize bunu bilir misiniz? Balıkçı için deniz, ekmek kapısıdır. Çocuğuna götüreceği bir oyuncaktır. Her gün fethedilmesi gereken hırçın ve oynak topraklardır. İliğine kadar işleyecek soğuk rüzgârdır. Bir balıkçının gözüyle kaç edebiyatçı bakabilmiştir ki denize? Bir balıkçı için deniz, ayaklarının halatla bağlanması demektir bitmek bilmeyen bir suya. Balıkçılar o yüzden bağlıdır denize. Sanatçının özgürlük imgesi dediği, balıkçının mahpusluğudur.</p>

    <p class="normal">Bir balıkçı, bir gün zincirlerinden kurtulacağını düşler, denizden esen hafif rüzgâr yüzünü yalarken.</p>

    <p class="normal">İşte o gün balıkçı, o mucizevi günde, "Bütün gecelerim aşk gecesi olacak, kadınların yüreğine yeni şarkılar okuyacağım" der...</p>

    <p class="normal">Büyük şehirde yaşayıp da, ne muhteşem dedikleri taşra hayatı da buydu benim için işte.</p>

    <p class="ortayazi">* * *</p>

    <p class="normal">Bu yeni hayatımda beni bekleyen her şey iyi, kötü, tehlikeli... Her şey bana heyecan veriyordu. Kendi yemeğimi pişirecek olmam mıydı heyecan verici olan?</p>

    <p class="normal">Özgürlük ağzımıza dolanmış bir yılan mıydı yoksa? Her şeyi yapmak, dilediğin saatte, dilediğin yerde, dilediğin kişiyle birlikte olmak mıydı özgür olmak? Güvenli bir şey miydi özgürlük, yoksa tekinsiz bir şey mi?</p>

    <p class="normal">On yedi yaşımı bitirmek üzereydim ve yeni bir şehirde yeni bir hayatın başlangıcındaydım. Bunu başaracak güçteydim. Kelimelere dökemesem de geçmişle hesaplaşabilecektim artık. Belki acılardı beni bekleyen.</p>

    <p class="normal">Kendi yaşamımın celladı olacaksam da bu ben olmalıydım.</p>

    <p class="normal">Birilerinin insafına kalmış bir hayatı, kim yaşamak ister ki...</p>

    <p class="normal">Kendi ipimi çekecek kadar cesaret toplamıştım, geride bıraktığım on yedi senede. Yeni bir yol beni bekliyordu ve ben bu yolculuğa çıkmanın heyecanı içinde çırpınıyordum...</p>

    <p class="normal1">YENİ YOLLAR ÜZERİNE</p>

    <p class="normal1">Sevgili dostum...</p>

    <p class="normal1">Eğer bir gün yolunu kaybedecek olursan,</p>

    <p class="normal1">Artık kaybettiğin yolunu arama,</p>

    <p class="normal1">Bırak o yollarda başkaları yürüsün,</p>

    <p class="normal1">Sen kendine henüz yürünmemiş yeni bir yol bul,</p>

    <p class="normal1">Neyle karşılaşacağını bilmesen de...</p>

    <p class="normal">Şehre yaklaştıkça havanın sıcaklığı bunaltmaya başlıyordu, gökyüzü nispet yapıyordu sanki ergenliğe, birdenbire değişiveriyordu.</p>

    <p class="normal">O sıcak hava ansızın yerini yağmura bırakıverdi, sanki düşüncelerime dur artık der gibi. Yağmur beni gerçek hayata döndürdü. Otobüsten inmek üzereydim. Yolda tam iki paket sigara bitirmiş ve gözümü bir kere dahi kırpmamıştım. Ayağım toprağa değdiğinde ne kadar yorulduğumu anladım. Biraz önceki o sert, inançlı genç kayboldu, gökyüzünün değişmesi gibi ruhum da değişti. Elimde olmayan bir ağlama isteği kabardı içimde. Gökyüzü şehri ıslatırken, ben de kendi içime akıttım sularımı.</p>

    <p class="normal1">Ergen demek, bir ruh halinden diğerine yıldırım hızıyla geçen insan demektir.</p>

    <p class="normal">Otobüste yine yanıma bir kız oturmamıştı. Ama en azından yolculuk boyunca izleyebileceğim iki kız olmuştu. Kızlara bakmak bile gizli gizli zevk veriyordu bana. Belki biraz fazla eğilirler de bir yerlerini görebilirim diye saatlerce bakmıştım onlara. Büyük ihtimalle okula kayıt yaptırmaya gidiyorlardı. Şu kızlardan birisi benim yanımda oturmuş olsaydı diye hayaller kurmuştum yol boyunca.</p>

    <p class="normal">Yolculuklarda, ister kısa ister uzun, ister şehir içinde minibüslerde isterse şehirlerarası otobüslerde, hep yanıma güzel bir kızın oturmasını düşlerdim. Minnacık bir temas, elin ele, bacağın bacağa anlık bir dokunuşu için deli olurdum. On yedi yaşındaydım ve sırf bu an için yıllarca yolculuk yapabilir, geri kalan ömrümü yollarda tüketebilirdim. Ağıdımı, korkularımı içime gömüp otobüste gözüme kestirdiğim kızlara, "Bu şehri bilir misiniz? Peki bu şehir sizi bilir mi?" dedim.</p>

    <p class="normal">Bilmeyiz karşılığı, ergen kızın en kötü kız olduğu tezimi doğruladı.</p>

    <p class="normal">İlerledim.</p>

    <p class="normal">Yolda rastladığım bir çocuğa kalabileceğim bir otel sordum. Bu memleket öyle bir yerdir ki, iki şeyi gizleyemezsin ondan: Öğrenciliğini ve askerliğini. Bana adresini verdiği otele gittiğimde, şehrin en pahalı, en lüks oteli çıktı karşıma. Ağzıma gelen bütün küfürleri savurdum. Kilolarca küfür. Başımdan aşağı süzülen yağmurun altında, dişlerimi sıkarak ayrıldım oradan.</p>

    <p class="normal">Elimde bavulumla, geldiğim yolu geri tepip otel aramaya devam ettim.</p>

    <p class="normal1">Bu şehri daha ayaklarımın değdiği an sevmemin sebebi neydi?</p>

    <p class="normal1">Bu şehirde olup da, başka hiçbir şehirde bulunmayan şeyler mi?</p>

    <p class="normal1">Yoksa bu şehre olan ihtiyacım mı?</p>

    <p class="normal">Elbette beni sokakta bırakmayacak bir otel bulacaktım. Bir yerde okumuştum, her küçük kentte, İstanbul adında bir otel olurmuş. Bir de İstanbul Caddesi. Bu kentte neden olmasın deyip İstanbul Oteli'ni aramaya başladım.</p>

    <p class="normal">Kısa süre sonra buldum aradığım oteli. Ayaklarım geri geri gitse de, içimde fırtınalar kopsa da, bankonun arkasında duran hafif kırlaşmış sakallı, göbekli adama boş oda olup olmadığını sordum. Galiba bu replik bir filmden kafamda kalmıştı. "Boş odanız var mı birader?" Neredeyse suratıma dahi bakmadan verdi cevabını. Beş kişilik bir odaydı adamın bana söylediği. Ama filmlerde böyle olmazdı ki, odalarda tek kişi kalınırdı hani... Hiç tanımadığım dört adamın yanında uyuyacaktım. Kimin nesiydiler? Köylü mü, hırsız mı, sapık mı, neydiler? Gerçekten korkmuştum. Ama ben hep korkularımı yenmeyi bildim...</p>

    <p class="normal1">İnsan bilmediğinden korkar.</p>

    <p class="normal1">Korkunun panzehiri cesaret değil, korktuğun şeyi bilmektir.</p>

    <p class="normal">Gece ilerlemişti ve burada kalmaktan başka çarem yoktu. Odaya çıktım. Herkes uyuyordu. Boş olan yatağa ilişip birçok kişinin yattığı odada sessizce uyumaya çalıştım. Beynim harman yeri gibi karmakarışıktı. Binlerce düşünce beynime aynı anda hücum ediyor, sanki binlerce insan karşılıklı tartışıp duruyordu. Heyecanlı, korkak, ürkek binlerce insan...</p>

    <p class="normal">İster istemez annem geldi aklıma. Ondan ne kadar kurtulmak istesem de yine o geldi aklıma. Bir ergen, en korktuğunda annesi gelir aklına...</p>

    <p class="normal">&nbsp;</p>

    <p class="indentmetin"><span class="idebold">ANNE</span></p>

    <p class="indentmetin">Kadın masaya dayandı. Elindeki limonu çorbanın içine sıktı, çocuğu biraz olsun nefes alabilsin diye. Üşütmüştü. Kızdığı, bağırdığı çocuğu, ateşler içinde yatıyordu önünde. Yeter ki nefes alsın, ateşi düşsün de, yine kavga edebilir, sözünü dinlemeyebilirdi...</p>

    <p class="indentmetin">Yeter ki...</p>

    <p class="indentmetin">Yemeğin en güzel yerini, ekmeğin en sıcak olanını koyacaktı sofraya.</p>

    <p class="indentmetin">İyi geceler kokan çarşaflarla örttü üstünü.</p>

    <p class="indentmetin">Kızarmış ekmek kokan elleriyle okşadı yüzünü.</p>

    <p class="indentmetin">Lambayı yine açık bıraktı, karanlıktan korkmasın diye.</p>

    <p class="indentmetin">Ödeyemeyeceği elektrik faturası umurunda bile değildi.</p>

    <p class="indentmetin">O uyurken gürültü yapmamak için, koca bedeniyle parmak uçlarında yürüdü.</p>

    <p class="indentmetin">Perdeyi yavaşça kapattı, ılık anne nefesini odaya saldı.</p>

    <p class="indentmetin">Çocuğu uyurken sanki dünyanın en güzel tablosunu yapmış bir ressam gibi gelip başucunda kendi eşsiz eserini izledi.</p>

    <p class="indentmetin">Yani beni... Oğlunu...</p>

    <p class="normal">&nbsp;</p>

    <p class="normal">Hastalandığımda annemin başucumda sabaha kadar kaldığı geceyi hatırladım.</p>

    <p class="normal">O ilk geceyi nasıl geçirdiğime hayret ediyorum. En büyük korkum pantolonumun cebindeki, sonra gecenin ilerleyen saatlerinde yastığımın altına koyduğum, bana bir hafta kadar yetecek paraydı... Sabah olduğunda, odada kalan diğer dört kişinin de aynı benim gibi öğrenci olduğunu görünce, gece altıma kaçıracak kadar korkmamın ne kadar saçma olduğuna güldüm. Ama eminim diğerleri de benim gibi korkmuşlardır diyerek kendimi avuttum.</p>

    <p class="normal1">Bir gün annesinin dizlerinden,</p>

    <p class="normal1">Babasının öğütlerinden ayrıldı çocuk.</p>

    <p class="normal1">Ne kadar acıkmışlığı varsa doyurdu önce,</p>

    <p class="normal1">Ne kadar korkuları varsa korktu,</p>

    <p class="normal1">Ve ne kadar yüreği varsa sevdi.</p>

    <p class="normal1">Kısa süre sonra yoruldu ve annesinin dizlerini, babasının öğütlerini aradı.</p>

    <p class="normal">Eski düzeninden yeni bir düzene geçen insan, bildiği tüm doğruları unutup kendine yeni doğrular üretebilmeli.</p>

    <p class="normal">Kendimi tam böyle hissediyordum ve kendime yeni doğrular bulma peşindeydim. İnsan ancak yeni bir kentte kahraman olabilir. Eğer insan sümüklü geçmişinden kurtulamıyorsa nasıl kahraman olacak? Geçmiş demek, hep yüz kızartıcı anılar, hep o anıları bilen birilerinin varlığı demektir. Oysa yeni bir kent öyle mi ya? Yeni bir kent, yeni bir hayat demektir. Artık sadece yeni bir sen varsındır. Eski olan sen mazidir artık. Hem de bir daha asla ulaşılamayacak bir mazi.</p>

    <p class="normal1">Bütün eksikliklerimi başka kimliklerde tamamlamak için gelmiştim bu şehre.</p>

    <p class="normal">İnsanın insana en ihtiyaç duyduğu an, kendini en güçsüz hissettiği andır. Bu ihtiyaç bir bebeğin annesine duyduğu ihtiyaç kadar elzemdir; giderilmediği zaman da içini yakıp kavuran bir sızı olur. O sırada karşınıza çıkan insanlar hayatınızda kalıcı izler bırakabilir, bunlar iyi izler olabildiği gibi kötü izler de olabilir.</p>

    <p class="normal">Kısa sürede kaynaştık otel odasındaki arkadaşlarımla. O an sanki ömrümü bu insanlarla geçirecekmişim hissi uyanmıştı içimde. Herkes birbirine dayanıp, destek olmuştu. Ne var ki gerçek arkadaşlıklar oluşmaya başladığında unutulup giderdi bu tür arkadaşlıklar. Ama o otel odasında biz beş kişiydik. Beş arkadaş.</p>

    <p class="normal">Hüseyin, Selim, Haydar, Tarık ve ben.</p>

    <p class="normal">Selim'in düzgün kesilmiş saçları, kıyafetlerindeki intizam, onun ne kadar düzenli birisi olduğunu gösteren işaretlerdi. Gözlüklerinin camı altından görünen sarı bal rengi gözleri, iki kedigözü gibi parlar, ona zeki bir çocuk havası verirdi.</p>

    <p class="normal">Hüseyin... İnsanlar arasında hemen fark ederdiniz onun güzel yüzünü. O, insan yığını içerisinde ayrı duran bir çehreye sahipti. Biraz çocuksu, biraz erkeksi ama mutlaka fark edilen.</p>

    <p class="normal">Tarık, ilk bakışta aşırı sosyal bir insan izlenimi bırakırdı insanlar üzerinde. Ama aslında kendisinin üstüne kat kat eğilen bir insandı o. Kendi içine bakmaktan çevresindeki hiç kimseyi doğru dürüst görmez ve bundan dolayı asla onları doğru bir şekilde tanıyamazdı. Bu yüzden bütün ilişkilerinde hata yapardı.</p>

    <p class="normal">Haydar... Ne kadar kaba görünse de, içinde bir çocuğun saflığını taşıyan, her an kavgaya hazır ama her kavgada kendine zarar veren, köylü tarafı ağır bastığında yardımsever, şehirli tarafı açığa çıktığında da kavgacı olabilen Haydar...</p>

    <p class="normal">Tüm gün sokaklarda dolaşıyor, yaşadığımız şehri tanımaya çalışıyorduk. Zaman zaman da apayrı yerlerde olan okullarımıza gidiyorduk. Geceleri otelin kalabalık odasında, birçok alışkanlığımdan vazgeçmek zorunda kalmıştım. Ancak gece ilerlediğinde gizlice tuvalete girip kendimle oynayabiliyordum. O gün gördüğüm bir kızı türlü şekillere sokuyor ve kendimi tatmin ediyordum. Utansam da yapıyordum bunu. Bir taraftan ne düşünürler korkusu, bir taraftan üç beş yılın her geceki alışkanlığı. Aslında hepimiz aynıydık. Büyük ihtimalle onlar da aynı şeyi yapıyorlardı. Değişmek istiyorduk, değiştirmek istiyorduk. Ama hiçbirimizde henüz yeni ilişkilere girecek cesaret yoktu. Birbirimize köpekler gibi sarılmıştık.</p>

    <p class="normal1">Fakirlik gibi, çaresizlik de insanları birbirine dost yapar...</p>

    <p class="normal">Akşamları düşünüyordum, geldiğim yeri, bıraktığım eski hayatımı, arkadaşlığı, dostlukları, annemi, babamı. Anne baba demek, ilkönce öğüt demektir.</p>

    <p class="normal1">Öğüt, insanın hep başkasına verdiği şeydir. Kimse bu değerli şeyi kendisinde alıkoymaz. Kendisine saklamaz...</p>

    <p class="normal">Bir ergenin yolculuğu sadece yaşadığı şehirden ayrılmak demek değildir. Annesinden ayrılmaktır, babasından ayrılmaktır. Dedesinden ayrılmaktır... Bütün ihtiyarlardan ayrılmak demektir. Gereksiz tüm öğütlerden ayrılmak demektir. Dedemin öğütlerinden mesela. Dedem beni her gördüğünde aynı öğüdü verirdi.</p>

    <p class="normal">"Yuvarlanan taş yosun tutmaz."</p>

    <p class="normal">Ben de zaten yosun tutmak değil, pırıl pırıl bir taş olarak dünyayı tanımak istiyordum.</p>

    <p class="normal">Üstümde değil yosun, hiçbir yük olmasını istemiyordum!</p>

    <p class="normal">Çünkü biliyordum ki sırtını dayadığın her şey senin özgürlüğüne bir engel, bir yüktür, bir ayak bağıdır.</p>

    <p class="normal">"Her servet haset uyandırır, iştahları kabartır. İnsanın hiçbir şeyi olmamalı. İşte o zaman bütün dünya onundur."</p>

    <p class="normal">Ezelden beridir en sevmediğim şey, bir yaşlının her durumda öğüt vermeye çalışması ve yanımda bunalımlı bir konunun sürekli ortaya dökülmesiydi. Bu iki şeye dayanamıyordum. Benim için insan, hem yaşıt hem eğlenceli olacaktı.</p>

    <p class="normal">Bütün dünyayı istiyordum ben daha azını değil. Peki ya annem, ya babam?</p>

    <p class="normal">Benim babam bir esnaftı. Esnaf tuhaf insandır, bir tarafıyla geleneklerine çok bağlı gözükür, ama tüm modernizmi takip ettiği için açık fikirlidir de aynı zamanda. Esnafı küçümsememek gerekir, esnaf bir kasabanın hafızasıdır bir yandan da, geçmişi ve geleceği...</p>

    <p class="normal">Anne ise...</p>

    <p class="normal1">ANNELER ÜZERİNE</p>

    <p class="normal1">Çocuğunun özgür bir insan olmasını arzulayan, bunu öğütleyen,</p>

    <p class="normal1">Ve bunun asla gerçekleşmemesi için de</p>

    <p class="normal1">Elinden gelen her şeyi yapan kişidir...</p>

    <p class="normal1">Ama ne olursa olsun, yorulduğun zaman başını yaslayacağın en kuytu ve sıcak döşek onun kucağı değil midir?</p>

    <p class="normal1">SAVAŞÇI ERKEK ÇOCUKLAR ÜZERİNE</p>

    <p class="normal1">Bütün anneler oğullarının kavgacı olmalarını isterler. Kendini ezdirmeyen, hakkını söke söke alan iyi birer savaşçı olmalarını.</p>

    <p class="normal1">Bu oğulların değil, annelerin tercihidir. Dünyada anneler olmasa daha az savaşçı erkek olurdu.</p>

    <p class="normal1">Kadın imgeleminde erkek, savaşçıdır. Kendisi dişidir; alınan, savunulan ve döllenendir. Verimli bir topraktır kadın. Erkek savaşan ve dölleyendir, yağmurdur erkek.</p>

    <p class="normal1">Kadın ve erkeğin bilinçaltı bunu emreder.</p>

    <p class="normal">Bir ay kadar sürdü otel maceramız. Biz şehre alıştık, şehir de bize kucağını açmaya ikna oldu. Beş arkadaştık. Beş birbirine benzemez, beş birbirine sığınmacı. Arzularının peşinde, kanları deli gibi akan beş delikanlı. Her ergen gibi hayatımızı haz ilkesine göre kurmak için buradaydık. Biz beş kişiydik. Bizim olan ama henüz tanımadığımız, sadece bir kere sevişilen bir kadındı bu şehir; bizim ama, henüz haz noktalarını bilmediğimiz bir kadın.</p>

    <p class="normal1">Sürekli kızları düşünüyor, kızlar hakkında konuşuyor ancak onlar hakkında hiçbir şey bilmiyorduk.</p>

    <p class="normal1">Aslında hepimiz erkek olmakla uğraşıyorduk.</p>

    <p class="normal">Kadınlara ulaşamadıkça, bir kadının bedeninde tüm dünyayı unutamadıkça, daha da fazla oraya doğru çekiliyordum. İçim kaldırmasa da, merakım mide bulantıma üstün geldi.</p>

    <p class="normal">Arkadaşlarla birlikte oraya ilk ve son kez girdiğimde, birden arkamda iştahı kabarmış bir erkek güruhunun salonu doldurduğunu gördüm. Bütün erkekler camın arkasından görecekleri çıplak iki göğüs için birbirlerini eziyorlardı. Sarkmış iki göğüs için.</p>

    <p class="normal">Erkenden içeri girmiş olduğuma sevindim. Bu kasvetli, pis kokulu erkek güruhunu gördükçe midem daha da bulandı. Bunların dokundukları kadınlara dokunduğumu düşündükçe içim kabardı. Fal taşı gibi açılmış gözler, arzuyu, şehveti çiğnemeyen obur ağızlı damızlık aygırlar, içimde kalan son cinsel dürtüyü de öldürdüler. Kendimi kapıya zor attım. Hâlâ bir kadın tanımamış olarak...</p>

    <p class="normal1">Ergen erkek, bütün kaygılarından, gerçek anlamda ilk yattıkları kadınla birlikte kurtulurlar.</p>

    <p class="normal1">Bir ergenin kaygılarının ilacı, gerçek bir kadınla sevişmektir.</p>

    <p class="normal">Artık otel odasından kurtulmalıydık, güvenimiz yerine gelmişti. Kiralık ev arayacaktık ama nerede? Okula yakın mı olacaktı? Ancak her birimiz başka başka bölümlerde, bu bölümler de başka başka semtlerdeydi. O halde sadece ucuz olması yeterli dedik ve başladık aramaya.</p>

    <p class="normal">Bu arada hayatıma yeni yeni insanlar giriyordu. Zorunluluktan doğan arkadaşlıkların yerini, gerçekten seçtiğimiz arkadaşlar alıyordu. Her arkadaşımız kendi dünyasına doğru bir yolculuğa hazırlanıyordu. Ama henüz birbirimizden kopacak kadar cesur değildik. Kendi bölümümde benim dünyama yakın, bana benzeyen arkadaşlar edinmeye başlamıştım.</p>

    <p class="normal">İnsanlar çoğaldıkça, çoğalmanın ötesinde çeşitlendikçe, zenginlik de artıyordu. İnsan zenginliği, düşünce zenginliği, eğlence zenginliği...</p>

    <p class="normal">Geldiğim şehirde insanlar hep aynıydı, geçirimsiz bir toprak gibi işlenemez, verimsiz. Yemekleri aynı, dilleri aynı, osuruşları bile aynı olan insanlar. Aynı esprileri yapan, aynı esprilere aynı şekilde gülen insanların şehri. Sevişmeleri aynı, sevişmemeleri aynı insanların şehri. Burası öyle miydi ama? Her bölgeden her çeşit insan. Yemekleri farklı, şiveleri farklı, sevişmeleri farklı, gülüşleri farklı. Zenginlik bu değilse neydi?</p>

    <p class="normal1">KENDİNİ BİLMEK VE ERGENLİK ÜZERİNE</p>

    <p class="normal1">İnsan diğer canlılardan farklı olarak, hem o anı yaşar hem de o anı yaşarken o ana dışarıdan bir gözlemci olarak bakabilir.</p>

    <p class="normal1">Hatta bazen bununla da kalmaz, dışarıdan bakarken, o an hakkında yorum da yapabilir.</p>

    <p class="normal1">Ergenler için ise o an hep yanlış ve eksik yapılanlarla doludur.</p>

    <p class="normal1">İleride hep o an için eksik ve yanlış yorumunu yapar.</p>

    <p class="normal1">Ama geriye dönse, o anı tekrar yaşasa yine aynı şeyleri yapar.</p>

    <p class="normal1">ERGEN HEP EKSİK VE YANLIŞ YAPAN,</p>

    <p class="normal1">AMA TEKRAR YAPTIĞINDA YİNE AYNI HATAYA DÜŞEN KİŞİDİR.</p>

    <p class="normal">Kadınlar, kadınlar, kadınlar... Kadınlar ve özgürlük için gelmemiş miydim bu şehre? Doğu'dan Batı'ya, tutsaklıktan özgürlüğe. Ben, bizim oraların haşarı çocuğu, sevimli çocuğu, bu kadar kadının çok olduğu, kadınların erkeklere bu kadar yakın olduğu, ilişkilerin özgür olduğu bir şehirde kadınsız mı kalacaktım?</p>

    <p class="normal">Benim küçük taşra kentimde böyle miydim ben? Küçük şehrin büyük güvenli çocuğu olarak yetiştirilmiştim.</p>

    <p class="normal">Ama bu taşralı güvenim kaybolduğu anda tüm yeteneklerimi de bir anda kaybetmiştim.</p>

    <p class="normal">Kadınların gözünde saf bir köylü çocuğu olarak kalakalmıştım.</p>

    <p class="normal">Ben ki taşra şehrimin haşarı oğlan çocuğu. Bu ne demektir siz bilir misiniz?</p>

    <p class="normal1">MAHALLENİN HAŞARI ÇOCUĞU OLMAK</p>

    <p class="normal1">Kim istemez ki, mahallenin haşarı oğlanı olmak?</p>

    <p class="normal1">Hem bütün yaramazlıkları yap, ama yine de sevil,</p>

    <p class="normal1">Akıllı olduğun her halinden belli olsun,</p>

    <p class="normal1">Ama aklını hep piçliğe çalıştır,</p>

    <p class="normal1">Kır dök ama yine de sevil...</p>

    <p class="normal1">Çocuklar en çok yaşıtları tarafından onore edilmek ister.</p>

    <p class="normal1">Mahallenin çete lideri ol,</p>

    <p class="normal1">Sınıfın herkesi güldüren çocuğu, arkadaşların her oyunda peşinden koştuğu...</p>

    <p class="normal1">Her oyunda ilk seçilen veya seçen ol.</p>

    <p class="normal1">Sevil, sevil, hep sevil...</p>

    <p class="normal1">Mahallenin haşarı çocuğu hep o kadar sevilir ki,</p>

    <p class="normal1">Bu sevilme güveni onda bir ömür boyu kaybolmaz.</p>

    <p class="normal1">Çünkü sevilmek en büyük güvendir...</p>

    <p class="normal">Henüz birbirimizden ayrılacak cesareti bulamamıştık. Madem ayrılamıyorduk, bir süre daha birbirimize katlanmak zorundaydık. Dostluk, arkadaşlık kisvesi altında ne çok şeye aslında kendi çıkarlarımız için katlanırız. Sen benim en yakın dostumsun dediğine bakmayın bir ergenin, kendi erkekliğini yüceltecek en ufak başka bir çevre bulduğu anda, herkesi satabilme yeteneğine sahiptir o. Belki de beşimizin kafasında da aynı duygu vardı ama birbirimize muhtaçtık.</p>

    <p class="normal">Aradığımız evi sonunda bulduk. Artık bir evimiz olmuştu. Acemiliğin belki de en güzelini yapmıştık. Çingene mahallesinde bir ev; başka bir hayat, başka insanlar! Hayatın başka bir şekilde aktığı bir yer. Göçebelikle yerleşiklik arası, bulduklarını buldukları gün tüketen insanlar. Bana asla unutamayacağım bir deneyim kazandıran insanlar.</p>

    <p class="normal">Bazı şeyler hayatımıza kısa süreliğine girerler, ama çıkmaları bir ömür boyu sürer. Yerleşiklikle göçebelik arasındaki farkı öğrendim o evde ben. Mülkiyet kavramını. Belki de o günden sonra hep göçebe olmak istedim. Mülkiyet hep, özgürlüğümü engelleyen bir şey gibi geldi bana.</p>

    <p class="normal">Burası güneşin, ayın, aydınlığın, hatta çocukların bile güzelleştiremediği bir yerdi. Ağaçlar sokakta bir dilenciymişçesine duruyor, her an mahalleyi terk edip gidecekmiş hissi uyandırıyordu insanda. Mahalleye yağmurdan paslanmış, güneşten kavrulmuş damlı barakaların sıralandığı dar bir sokaktan girdik. Çarşının yakınındaki sokakta, el kol hareketleriyle konuşan ve eski at arabaları yanlarından geçerken heykel gibi sessizliğe bürünen bir grup rengi kara, suratı aydınlık, umarsız kadın ve adamla karşılaştık. Burası ne olursa olsun, hayallerimin başladığı noktaydı...</p>

    <p class="normal1">GÖÇEBELİK ÜZERİNE</p>

    <p class="normal1">Bazı insanlar tüm ömürleri boyunca kaçmaktan bahsederler,</p>

    <p class="normal1">Ancak bütün ömürlerince sadece yan mahalleye kadar giderler.</p>

    <p class="normal1">Bazı insanlarsa bir sabah bakarsınız yokturlar,</p>

    <p class="normal1">Çünkü onlar çoktan yola çıkmışlardır...</p>

    <p class="normal1">***</p>

    <p class="normal1">Bir göçebe,</p>

    <p class="normal1">Yalnız olmalı, yapayalnız.</p>

    <p class="normal1">Kendinden bile uzak,</p>

    <p class="normal1">Kim ki göze alabiliyor böyle bir yoksunluğu,</p>

    <p class="normal1">Tüm yollar kucak açacaktır ona...</p>

    <p class="normal1">***</p>

    <p class="normal1">Bir göçebenin alışkanlığı olmaz,</p>

    <p class="normal1">Ya da</p>

    <p class="normal1">Alışkanlıkları olanlar</p>

    <p class="normal1">Bir çırpıda alışkanlıklarından kopamayanlar</p>

    <p class="normal1">Göçebe olamaz...</p>

    <p class="normal1">***</p>

    <p class="normal1">Göçebe aniden karar verir ve göçer.</p>

    <p class="normal1">Göçerken de size asla ben göçüyorum demez.</p>

    <p class="normal1">***</p>

    <p class="normal1">Göçebe özgürlük ister. Göçebe sınır görmek istemez. Göçebe büyük bir özgürlükle sınırları kaldırmak ister. Göçebe demek sınırları sürekli zorlayan demektir. Göçebenin işi sınırları önce zorlamak sonra da aşmaktır. Göçebe önce kendi içinde yolculuğa çıkar. Kendi içindeki sınırları zorlar ve onları aşar. Göçebe o yüzden önce kendisinin arkeoloğudur. Göçebe geleceği ister. Onu öyle çok ister ki, geleceği yaşadığını düşünür bir süre sonra... Göçebe gelecektir... Yerleşikler ise tarih...</p>

    <p class="normal">Sınıfımda birçok arkadaş edindim. Şehir beni ben şehri tanıdıkça yitirdiğim güvenimi kazanmaya başlamıştım. Ama şu kadınlar konusu, kafamın içine sinsice yerleşmiş, çıkıp gitmiyordu bir türlü. Âşık olunabilecek kızı bulabilmek için bir radar gibi çevremi tarıyordum. Aynadaki görüntümden memnundum. Eğlenceli, gözü pek olmam kendime olan güvenimi daha da artırıyordu. Ayrıca bir kızla arkadaşlık edecek, kahve ısmarlayacak kadar param da vardı. Her şey yolunda gitmeli, hazzın doruklarından ne anlıyorsam ona ulaşmalıydım. Ama bu o kadar kolay olmayacaktı, çevremde ciddi rakiplerim olduğu gözümden kaçmamıştı. İstanbul'un havasını solumuş çocuklar vardı sınıfta. İstanbullu çocuklar, bizim oralardan, taşradan gelmiş çocukların dişli rakipleriydiler.</p>

    <p class="normal">En önemli avantajları, kadınların onlar için ulaşılmaz olmamasıydı. Onlar bir kadınla sevişmenin dışında başka bir şeyler de yapılabileceğini biliyorlardı. Konuşmak gibi, gezmek gibi, sinemaya gitmek gibi. Bir taşralı için ise kadın sadece aşktı, sadece sevilecek bir yaratıktı; kadın eşti, kadın anneydi. Bu bizimle kadınlar arasına inanılmaz yüksek bir duvar örüyordu.</p>

    <p class="normal">İstanbullu çocukların ortamına girmeye çalışıyordum. Bazen bu ortamdan keyif alıyor, anlattıkları şeylere içten gelen kahkahalarla gülüyordum ama böyle şeyler bulup kendim de söyleyemediğim için eziliyordum. Sanki bu dil benim bildiğim ama konuştuğum dil değildi.</p>

    <p class="normal">İstanbullu çocuklardan biri de Kemal'di. Kemal'le tanıştıktan sonra, arkadaşlığımız ilerledikçe şunu iyice anladım ki; Doğulu olmakla Batılı olmak, Taşralı olmakla İstanbullu olmak arasında çok fark vardı.</p>

    <p class="normal1">DOĞU-BATI ÇELİŞKİSİ ÜZERİNE</p>

    <p class="normal1">Doğulu muyuz? Batılı mı?</p>

    <p class="normal1">Bir Batılı gibi yaşıyor, Doğulu gibi hissediyoruz.</p>

    <p class="normal1">Sürekli bir çelişki.</p>

    <p class="normal1">Hem nesnelerle, hem de kendimizle.</p>

    <p class="normal1">Yaptığımız her hareket Batılı, ama ya sevdalarımız, ya ailemizle ilişkilerimiz, ya törelerimiz...</p>

    <p class="normal1">Bir Doğulu aklıyla değil, yüreğiyle görmeyi öğrenmiştir.</p>

    <p class="normal1">Hızlı severiz, hızlı kavga ederiz, hızlı küseriz, hızlı barışırız.</p>

    <p class="normal1">Sürekli çelişki içerisindeyiz.</p>

    <p class="normal1">Hem törelerle, hem aklımızla.</p>

    <p class="normal1">Anlayacağınız,</p>

    <p class="normal1">Biz Doğulu gibi hissedip</p>

    <p class="normal1">Batılı gibi yaşamaya çalışırız.</p>

    <p class="normal1">Bu çelişki de bizi bir gün bitirir.</p>

    <p class="normal">Kemal'le kendi okulumuzun epeyce uzağında iki yıllık bölümlerin bulunduğu başka bir mekânda tanıştık. O da hazzın peşinden gelmişti buralara. Oda benim gibi bir ergendi. Benim boylarımdaydı. Kara yağız, giyinmeyi bilen, yalan söylemeyi beceren ki bu çok önemliymiş sonradan öğrendim, kadınları benden daha iyi tanıyan, en azından şimdiye kadar bir kadının göğsünde birkaç kez de olsa uyumuş olan Kemal. Okumak mı? Okul ikinci plandaydı onun için, tıpkı benim için olduğu gibi. Benim bir nevi İstanbullu versiyonumdu Kemal. Kısa sürede dost olduk. Birlikte giriyorduk derslere. İkimizin de ortak bir düşüncesi vardı: Gençtik ve hemen birilerine âşık olmamız gerekiyordu. Bir ergenin aşkı önüne çıkan kızadır. Ergen ayırt etmez. Ergen dünyadaki bütün kadınları aynı anda isteyebilir. Bir ergen erkek dünyanın en muhteşem kadınıyla olsa bile, karşısına çıkan yeni bir kadınla da olmak ister. Bazıları bunu gösterir, bazıları ise göstermez ama ister. Bir kadın bu durumu asla anlayamaz. Erkek de bunu anlatamaz. Ama durum budur, anlatamasak da, anlayamasak da.</p>

    <p class="normal1">Bir ergen erkek, dünyadaki bütün kadınları ister...</p>

    <p class="normal">Kemal'le konuşurduk. Ama bilirdik ki ne konuşursak konuşalım aynı hataları yapacağız. Bilmek bazen yanlış yapmayı engellemiyor.</p>

    <p class="normal">"Sabret..." diyordu Kemal. "Kadınlar konusunda sabretmeyi öğrenmelisin. Şu gördüğün Edirne kenti bir günde kurulmadı, kaç savaş, kaç antlaşmadan sonra bu halini aldı biliyor musun?"</p>

    <p class="normal">"Evet, biliyorum."</p>

    <p class="normal">Ben kendimi Edirneli olarak görüyorum. Tarihini öğrendim. En azından öyle hissediyorum.</p>

    <p class="normal">Evet, Edirneli'yim diyorum ama Edirneli değilim. Bir şehir gibi kurulamam ben. Bir tek savaş var benim için. O da şu an bir kadının kollarında son bulacak bir savaş. Mağlup olacağımı bilsem bile...</p>

    <p class="normal1">ERGENLİK ÜZERİNE</p>

    <p class="normal1">Ergenlikte, önemli olan bir kadınla beraber olmak değil, o beraberliği diğer erkekler arasında bir güç sembolü olarak kullanmaktır.</p>

    <p class="normal1">Bir ergen ancak kendinden çok usta bir kadına âşık olabilir.</p>

    <p class="normal1">Bir ergen ancak kendinden büyük bir kadınla cinselliği yaşadığında zevk alabilir.</p>

    <p class="normal1">Bir ergen hâlâ annesini arar.</p>

    <p class="normal1">Ergenlerde aşk ve seks, diğer erkekler arasında iktidar olmak için önemlidir.</p>

    <p class="normal1">Bir ergen için ne kadar güzel bir aşk yaşadığı değil, ne kadar acılı bir aşk yaşadığı önemlidir.</p>

    <p class="normal1">Bir ergen için çok güzel bir kızla beraber olmak, kızdan çok hoşlandığı için değil, diğer erkekler ne kadar çok kıskanacağı için önemlidir.</p>

    <p class="normal1">Hiçbir kadın önem vermese de, bir ergen için boyutunun ne kadar büyük olduğu önemlidir.</p>

    <p class="normal1">***</p>

    <p class="normal1">Bir ergene,</p>

    <p class="normal1">"Kimse olma kendin ol!" demek,</p>

    <p class="normal1">Anlamsız bir söylemden başka bir şey değildir.</p>

    <p class="normal1">Bir ergen önce birileri olur.</p>

    <p class="normal1">Sonra kendi olur...</p>

    <p class="normal">Şu kısa ömrümde, gerçekten ilk defa bir kadının yüzünden gözlerimi alamıyordum. Sanki gözlerim yüzüne yapışmıştı. Başka bir ırkın kızlarıydı bu şehrin kızları. Sarışın, renkli gözlü, bizim oralarda rastlanmayan, uzun boylu, uzun boyunlu kızlar. Biraz önceki yaramaz çocuk halim bir anda silinmiş, taşkınlık yapan vücudumun tüm uzuvları bir anda hareketini unutmuştu. Anlamsız bir hüzün çöktü üzerime. Sanki şimdiye kadarki kısa ömrümün tüm bedbahtlığı suratıma çöreklendi. Hülya'yı ilk görüşüm böyle oldu.</p>

    <p class="normal">Sonrasında sürekli Hülya'nın çevresinde dolaşmaya, ona nasıl yaklaşacağımı düşünmeye başladım. Çevremdeki arkadaşlarımın hiçbiri bir kıza nasıl yaklaşılacağını bilmiyordu. Bilmelerini beklemiyordum zaten.</p>

    <p class="normal">Bir tarafımla saf ama doğamdan gelen dürtüyle esprili ve şakacı konuşma yeteneğine sahip, kendi sözünün gücüne güvenen bir insan duruşu sayesinde, hep kadınlar tarafından sevilen bir gençtim önceden. Güven kaybolduğu anda tüm yeteneklerimi bir anda kaybetmiştim. Yeni sahneye çıkmış bir tiyatro oyuncusu nasıl elini sokacak bir yer bulamazsa, eli kendisine çok fazla bir uzuv gibi gelirse, ben de güvenimi kaybettikten sonra, tüm konuşma, duruş ve espri yeteneğimi kaybetmiştim. Batı'da bir Doğulu olmanın verdiği güvensizlikle kadınların gözünde, özellikle Hülya'nın gözünde saf köylü çocuğu halimle kalakalmıştım.</p>

    <p class="normal">Yine de kendimi toparlayıp Hülya'yla konuşma cesaretini gösterdim. Ona dedim ki:</p>

    <p class="normal">"Uzun zamandan beri çok istediği bir şeyi elde etmiş bir ruhun coşkunluğu ve şaşkınlığı nasıldır bilir misin? İşte seni her gördüğümde ben o haldeyim." Bu tür zamanlarda aklım hep biraz daha fazla çalışırdı aslında, ağzım da biraz daha fazla laf yapmayı bilirdi. Hülya'ya aşktan bahsediyordum...</p>

    <p class="normal1">Aşkın biyolojik olarak da bir anlatımı vardır...</p>

    <p class="normal1">Doğa bütün erkekleri âşık olmak için hazırlar. Doğa milyonlarca yıldır bu görev için çalışır. Aşk hayatın en yüceltilmiş ifadesidir.</p>

    <p class="normal">Ben Hülya'ya âşık olmuştum, Kemal de Canan'a. Kemal'in durumu benden farklı değildi aslında. Ama en azından kendini Canan'a daha fazla anlatabiliyordu. O sıralarda Canan yakın arkadaşım olmuştu. Canan'a karşı bir şey hissetmiyor olsam da, aslında Canan, "Hadi sen gel" dese, Hülya'yı hemen unutur ve Canan'a koşardım... Ama neyse ki ergen, âşık olduğunu zannedip birine körü körüne en azından bir hafta bağlanan yaratıktır. Bu on yedi yaşındaki bir ergenin, yakınındakiyle yetinen geçici tutkusuydu büyük ihtimalle.</p>

    <p class="normal">Canan kıvır kıvır saçları ve yuvarlak çehresiyle sevimli bir kızdı. Bizden oldukça farklıydı. Aşırı baba baskısı altında yaşamış ama bu baskının hıncını hemen oracıkta alacakmış gibi zeki, fıldır fıldır gözleri olan bir kızdı. Bu kızlara bizi iten, sadece güzellikleri miydi? Neden başka kızlar değil de bu kızlar?</p>

    <p class="normal">Öyle olması gerekiyordu. Çünkü o an önümüzde onlar vardı. Yakınımızda başka birileri olsaydı bu sefer de onlar olurdu. Seçimimizi belirleyen şey, çevremizde kimin olduğuydu sadece. Biz aslında tek kişi, tek tip insanlar değildik. Biz aynı bedende birçok kişiliği barındıran insanlardık. Aynı anda birçok şekle girer, bir süre sonra da rahatlıkla o şekilden çıkabilirdik. Bazen saf Anadolu çocuğu, bazen bıçkın bir delikanlı, bazen akıllı bir öğrenci... Bunların hepsi de bizdik. Belki de hiçbiriydik!</p>

    <p class="normal">Becerememiştik. Hülya o günlerde eski sevgilisine geri döndü, Canan ise hâlâ babasının hayaletiyle başa çıkmaya çalışıyordu. Bir kadın ancak babasının hayaletinden kurtulduğunda kadın olabilir, asla öncesinde değil...</p>

    <p class="normal">Başarısız kadın hareketinden sonra her ergen gibi kendimizi erkeklerin dünyasına attık. Kemal, ben ve Haydar bazen sabahlara kadar içiyorduk.</p>

    <p class="normal">Alkol ve uyuşturucuya hiç meyletmeyişimin, bu, insanları başka dünyalara taşıyan, havalandıran şeylere gerek duymayışımın asıl nedeni, zaten sürekli o halde dolaşıyor olmamdı. Ama o gece dibine kadar içmiştim. Haydar, Kemal ve ben.</p>

    <p class="normal">Haydar geldiği şehrin bütün fakirliğini, geri kalmışlığını suratında taşıyordu. İçtiği sigaranın dumanında bile bu böyleydi. Rahat rahat sigara içerken birden sanki geçmişi ve geldiği yer aklına geliyor, sigarasının özgür dumanını eliyle tokatlamaya başlıyordu. Bense kendimi hüzünler denizinin engin sularına bırakmıştım. Kemal hâlâ bir umutla direniyordu.</p>

    <p class="normal">Birçok genç erkek gibi ben de, kadınların yokluğundan, ulaşılamazlığından dolayı, erkeklerin geniş ve yalana gerek olmayan dünyalarına, içki ve birahaneler sayesinde kavuşabilmiştim. Eğer bu yoksunluk ve ulaşılamazlık devam etseydi sonunda bir alkolik olabilirdim.</p>

    <p class="normal1">İnsan en çok zayıf tarafından korkar, insan kendi zayıf tarafını herkesin bildiğini zanneder.</p>

    <p class="normal1">O yüzden onu örtmek için hep zıddını söyler...</p>

    <p class="normal">Sanki her şey benim olmadığım, benim olmayan yerlerde oluyordu. Konuşulanları dinledikçe orada neden ben yoktum, nasıl yoktum diye hayıflanıyordum. Bir zaman tünelinin içinde kaybolduğumu hissediyordum kimi zaman.</p>

    <p class="normal">Ergenin en önemli özelliği zaman kavramının bir ihtiyara göre farklı olmasıdır.</p>

    <p class="normal">Bir ergen için bir gün uzun bir süre ve unutmak için yeterli zamandır. Tüm başarısızlıklarımıza rağmen, yıkılmayıp ayakta kalmak, ancak unutarak mümkün oluyordu. Ben iki üç gün içerisinde Hülya'yı unutup gitmiştim. Ama Canan az da olsa Kemal'e ilgi göstermişti. Bir ergen için köpekleşme bu durumda başlar.</p>

    <p class="normal1">Ergen merak eden kişi demektir.</p>

    <p class="normal1">Meraklı olmayana ergen denmez.</p>

    <p class="normal1">Maymun iştahlıdır...</p>

    <p class="normal1">Her şeyin hemen olmasını</p>

    <p class="normal1">Ve aynı anda her yerde olmayı ister...</p>

    <p class="normal1">Ama olmadığını gördüğünde yıkılmaz.</p>

    <p class="normal1">Ergen sürekli yenilen ancak yıkılmayan insan demektir.</p>

    <p class="normal">Yeni denemeler, yeni yollar beni bekliyordu. Tüm başarısızlığımı unutmuştum.</p>

    <p class="normal">Minibüsten inip şehre doğru ilerliyorduk. Şehir bizimdi, fethedecektik. Şehirdeki bütün kadınları istiyorduk. Biz ergendik. Postanenin önünde oturup sağı solu kesmeye başladık. Her şehrin, her küçük şehrin böyle bir noktası vardır. En büyük eğlencemiz, elde edeceğimiz kadınları önceden incelemekti.</p>

    <p class="normal">"Ne yapmalı?" dedi Kemal.</p>

    <p class="normal">"Ne yapabiliriz ki?" dedim.</p>

    <p class="normal">"Bir parti olsa, ya da kendimiz bir parti düzenlesek ne biçim kızlar toplanır ama?"</p>

    <p class="normal">Durulur mu artık? Söz ağızdan çıktı bir kere.</p>

    <p class="normal">İlk kez bir diskoya girmiştim. Karanlık bir ortam, yanıp sönen ışıklar, başka bir dünyanın giriş kapısı gibiydi. Yüksek sesli müzik, daha önce hiç dinlemediğim cinsten. Güzel kızlar, kızlarla erkeklerin aynı yerde içki içmesi, içeriyi saran bir kibarlık... Bütün bunlar özgürlüğü bir kez daha düşünmeme sebep oldu. Doğru yerdeydim, gözlerim kamaşmak üzereydi. Önümüzdeki yıllarda benim için bir kadın avlama yeri olacaktı bu diskolar ve barlar.</p>

    <p class="normal">Durmak demek, gencin ölümü demektir. Genç ne demekti sahiden?</p>

    <p class="normal1">GENÇLİK ÜZERİNE</p>

    <p class="normal1">Genç demek,</p>

    <p class="normal1">Bütün zıt görüşleri,</p>

    <p class="normal1">Aynı anda doğru kabul edip</p>

    <p class="normal1">Sindirebilen insan demektir.</p>

    <p class="normal1">Genç demek,</p>

    <p class="normal1">Fikre aç olmak demektir...</p>

    <p class="normal1">***</p>

    <p class="normal1">Genç demek, ergen demek,</p>

    <p class="normal1">Her şeyi yarım olan demektir...</p>

    <p class="normal1">Zekiyse neden yakışıklı değilim,</p>

    <p class="normal1">Her ikisi de varsa</p>

    <p class="normal1">Neden daha fazla kız arkadaşım yok acaba demektir.</p>

    <p class="normal1">Ergen demek,</p>

    <p class="normal1">Yarım olmak demektir.</p>

    <p class="normal1">***</p>

    <p class="normal1">Garip değil mi?</p>

    <p class="normal1">Hiç anlamını bilmediğiniz yasalara uymanız, anlam veremediğiniz kurallara uymanız, üstünde hiç düşünmediğiniz ve de düşünmeyeceğiniz geleneklerin sizi yönetmesine izin vermeniz...</p>

    <p class="normal1">Garip değil mi?</p>

    <p class="normal1">Genç demek,</p>

    <p class="normal1">Köleler için hazırlanmış yasaları hiçe saymak demektir...</p>

    <p class="normal1">Genç demek,</p>

    <p class="normal1">Köleler için düzenlenmiş hayatı yıkmak demektir...</p>

    <p class="normal1">***</p>

    <p class="normal1">Gençseniz ve içinizdeki aşk sobası gürül gürül yanıyorsa,</p>

    <p class="normal1">Bir de bunu ateşleyen alkolü almışsanız,</p>

    <p class="normal1">Hangi dişi olursa olsun o an yanınızda,</p>

    <p class="normal1">Dünyanın en güzel kadınıdır</p>

    <p class="normal1">Ve siz o anda âşık olursunuz.</p>

    <p class="normal1">Hayatları düz,</p>

    <p class="normal1">Hayalleri yangınlı gençlik...</p>

    <p class="normal1">***</p>

    <p class="normal1">Genç demek,</p>

    <p class="normal1">Sonsuz belkiler dünyası demektir.</p>

    <p class="normal">Kısa süre sonra daha önce edinmiş olduğum arkadaşlıklarım bana ayak bağı olmaya başladı. Onlardan kurtulmak istiyordum, onlar oldukça ben yeni bir ben olamazdım. Geçmiş var olduğu sürece yalan yoktur. Yalan söylemeden genç olamazsınız. Onlar olduğu sürece, ben onları gördükçe, aynada eski beni görüyordum. Eski ben ise doğudan gelen, konuşmayı bilmeyen, retoriği olmayan bendi. Kendime yeni ritüeller bulmak zorundaydım bu ara.</p>

    <p class="normal1">Gençlik demek,</p>

    <p class="normal1">Ritüeli olan herkese hayran olan kimse demektir.</p>

    <p class="normal1">Sigara içişin farklı olmalı, içki içişin farklı olmalı, pijaman farklı olmalı, gülüşün farklı olmalı...</p>

    <p class="normal1">Çünkü insan gençken heves doludur, etkilenmeye ve de herkesten farklı olmaya bayılır.</p>

    <p class="normal1">Yaşlandıkça farklı olmak yerini, benzemeye çalışmak, topluma uygun olmaya, topluma benzemeye çalışmaya bırakır.</p>

    <p class="normal">Ev maceramız kısa süre sonra son buldu. Çünkü hayat ancak ona hazırlanmışsan sana imkânlar sunar. Biz henüz bir ev yaşamına hazır değildik. Şansımızı yurtta denemeye karar verdik. Ev arkadaşlarımdan sadece Hüseyin benimle yurda taşındı. Hayat o kadar hızlı akıyordu ki, diğerleri nereye gitti, ne yaptı hiçbir fikrim yoktu ve olmadı. Kısa sürede unuttum onları. Geçmiş unutulmak için değil miydi zaten?</p>

    <p class="normal">İşte eski bağlardan kurtulabileceğim yeni bir yer, yeni insanlar, yeni maceralar. Acaba aradığım özgürlük yurtta mıydı? Önemli bir deneyimdi yurt hayatı benim için. Binlerce insanla bir arada yaşamak... Ama beni ilgilendiren bu binlerce insanın yarısının kızlardan oluşmasıydı. Yeni yeni kapıların açılmasıydı. Yurtta insanlar bambaşka bir kimliğe bürünürler. O kalabalık içinde insanlar kendilerini daha fazla yalnız, daha fazla korunmaya muhtaç hissederler. Bu his onları diğer insanlara daha fazla iter. Evde yaşayan bir insanın kısıtlı bir çevresi olur, yeterlidir bu çünkü, yurtta ise kalabalıklar içerisinde daha fazla insana ihtiyaç duyulur. O kalabalık içinde kendine yer açmak, yeniden kendini kabul ettirmek, yeniden kendini sevdirmek zorundasındır. Ben de işte bu durumdaydım. Kendimi yeniden sevdirmek zorundaydım. Geçmiş yaşamımda o kadar çok sevilmiştim, o kadar el üstünde tutulmuştum ki, yaşamın hep böyle devam edeceğini düşünüyordum. Savaşmaya hazırlıklı değildim. Tırnaklarımı ve dilimi sivriltmemiştim. Çok sevilmek bazen sizi hayattan uzaklaştırır.</p>

    <p class="normal1">Çok sevilmek,</p>

    <p class="normal1">Bazen çıkmaz bir sokak gibidir.</p>

    <p class="normal1">Yolunu şaşırmana sebep olabilir, kaybolabilirsin.</p>

    <p class="normal">Yuvarlak yüzlü, hafif balıketinde, koyu kumral, küt saçlı bir kızdı Beril. Bazı isimler kimi kadınlara o kadar yakışır, o kadar ahenklidirler ki, bu isimler seni isimleriyle sürükleyip giderler. Neden oydu, neden benim tarafımdan seçilmişti hatırlamıyorum. Gerçi seçim dediğimiz şey gerçekten kendi seçtiklerimiz miydi yoksa önümüzdeki olasılıklardan en kolay olanının peşine düşmek mi bilemiyorum.</p>

    <p class="normal">Bilmiyorum...</p>

    <p class="normal1">Genç demek delicesine âşık olmak demektir.</p>

    <p class="normal1">Genç demek,</p>

    <p class="normal1">Deli gibi birini severken</p>

    <p class="normal1">Gerekli koşullar oluştuğunda</p>

    <p class="normal1">Bir başkasını da sevebilmek demektir.</p>

    <p class="normal">Beril'e onu sevdiğimi söyleyemedikçe, içimde bir yanardağ büyüyor, büyüdükçe de en çok onun yanındayken onu düşünür hale geliyordum. Bu Trakyalı kızda şansımı deneyecektim. Çevresini saran rahatlıktan cesaret alıyordum. Başarıma kendim inanmalıydım önce.</p>

    <p class="normal">"Bu kadar tabansız olamazsın" dedim kendi kendime.</p>

    <p class="normal">"Hadi asker, hadi büyük komutan, silah başına!"</p>

    <p class="normal">Sürekli bir gelgit halini alıyordu yaşam. Söylemekle söylememek, gitmekle kalmak, aslında yaşamakla yaşamamak arası...</p>

    <p class="normal">Sonraları güvenimi tekrar kazandığımda, bu günlerime elbette koca koca kahkahalarla gülecektim.</p>

    <p class="normal">Beril'e şunu söylemek istiyordum...</p>

    <p class="normal1">Hanımefendi,</p>

    <p class="normal1">Sizin gözlerinizde, şiirimi tüketebilir miyim?</p>

    <p class="normal">Ama Beril bir erkekten daha önce kendini tanımak istiyordu. Kendisini bilmeyen insan başka birisinin şiirini ne duyar, ne de anlayabilir. Bir insanın birisini sevebilmesi için önce kendisini sevmesi gerekir. Sevmek tanımak demektir.</p>

    <p class="normal1">Kendini aynalarda, aşkı kendinde tanıyamazsın küçük kız...</p>

    <p class="normal">Akşamları en çok hoşuma giden şey kantinde oturup Beril'i beklemek, onu görmek, onunla ilgili senaryolar yazmaktı. İlk defa şiir o zaman düştü aklıma. Yurtta kalmanın güzel yanlarından biri de budur işte, her tipten insanı aynı çatı altında bulabilirsiniz. Hatta aynı oda içinde altı ayrı insan. Odamda devrimci bıyıklı Hamza vardı, yaşı bizden büyüktü. Elinde sürekli kitaplar görürdüm. Elbette bunların içinde şiir kitapları da vardı. Bir tanesini alıp okudum. Ben de böyle şeyler yazabileceğini düşündüm. İlk önceleri Beril'in baş harfleriyle akrostiş yaptım. İçimde duygu vardı ama bir şiir nasıl yazılırdı ki? Nereden başlamalı. İlk kez o zaman şairin Tanrı'ya eşit olduğunu düşündüm. Yaratmak yüce bir duyguydu, bilinçaltıma bunu atmış olmalıyım.</p>

    <p class="normal">Beril'le konuştum sonunda. Beklediğim cevabı almıştım: "Çok tatlısın ama ben seni bir dost olarak o kadar çok seviyorum ki, senin varlığın bana öyle büyük bir güç veriyor ki, senin yanında kendimi çırılçıplak hissedebiliyorum. Senin yanında kimsenin yanında olamadığım kadar kendim oluyorum."</p>

    <p class="normal">Yalan, reddedişin ağır yalanı. Hayır de, tipim değilsin de, köylüsün de, başka birini seviyorum de, ama böyle yalan söyleme. Ben, beni reddetmeni kaldıramayacak kadar güçsüz müyüm, bunu mu demek istiyorsun?</p>

    <p class="normal">Aynada kendime baktım, evet, Beril'in gördüğü bu surat işte. Bu taşralı surat...</p>

    <p class="normal1">Aşk...</p>

    <p class="normal1">Senin varlığını dahi bilmeyene, bilmeyecek olana,</p>

    <p class="normal1">Senin onu bilmekten başka yapacak bir şeyinin olamama halidir.</p>

    <p class="normal">Kendimi yurttaki odama kapatıp ağlamak istiyordum. Odada yalnız kalınca, fark ettim ki, gözyaşı da, konuşmak gibi birisine ihtiyaç duyuyor. Kendi başıma ağlayamıyorum ki. Odadan çıkıp Canan'ın yanına, onun evine gittim. Mutfaktaydı. Boşnak kızı yine neler yapıyordu? Birden tüm aklım mideme indi. Acıklı acıklı Canan'ın gözlerine baktım. Bana bakmasını, canımın neye sıkıldığını sormasını bekledim. Sordu da. Bunun üzerine kelimeler yerine gözyaşlarımı savurdum. İşte olmuştu.</p>

    <p class="normal">Bir hafta kadar sürdü ancak, Beril'le alacağımız vereceğimiz ne varsa işte. İlk birkaç hafta yakınlaşmalar olmuşsa da, Beril beni elinde bilinçsizce sıktığı bir kâğıt mendil gibi, hiç farkında olmadan sokağa fırlatıverdi. Bir cam parçasının kırılması gibi bir kez daha kırıldı kalbim. Beril neyi kırdığını, bunu nasıl yaptığını hiçbir zaman anlamadı.</p>

    <p class="normal">&nbsp;</p>

    <p class="indentmetin"><span class="idebold">SİZE SEVGİDEN SÖZ ETMEK İSTİYORUM</span></p>

    <p class="indentmetin">Sana sevgiden söz etsem şimdi sevgilim, utanırsın bilirim. Al bir gölge düşer yanaklarına.</p>

    <p class="indentmetin">Halbuki utanan benim. En çok kendi sevgimden utanıyorum, bu yüzden de bir çocuğun oyuncağını saklaması gibi saklıyorum sevgimi herkesten. Hani dersin ya, "Neden söylemiyorsun sevdiğini?" diye. Düşmanlığımdan değil ki bu benimkisi, korkaklık, biliyorsun.</p>

    <p class="indentmetin">İnsan çok zor elde ettiğini kaybetmekten korkar, benim de korkum bu. Gitme diye saklıyorum sevgimi kendime. Sakladıkça da utanıyorum bizden.</p>

    <p class="indentmetin">Sana sevgimden bahsediyorum şimdi,</p>

    <p class="indentmetin">Ay gökyüzünden gölgesini yollarken yüzüme, karanlık, bir ustura gibi ikiye bölüyor hayatımı. Tam da bu sırada sen düşüyorsun içime. Bir dilenci gibi kapılarında gezerken, bir gülücük için yalvarırken sana, öylece orada bir sundurmanın altında sevgim, gecelerimi aydınlık gibi saran sevgim...</p>

    <p class="indentmetin">Sana sevgiden söz etmek istiyorum bu gece,</p>

    <p class="indentmetin">İki kişinin aynı anda yürümesinin hazzından, panjurların bile açılmadığı bir eve güneşi getiren, tüm pencereleri sonuna kadar açtıran sevgiden... Rüzgârın bile peşine takılıp, bizi, onu yakalayacağımıza inandıran sevgimden... Konuşabilmek için sevgimizden, tüm eski hatıralarımızı gömmeli önce, yakmalı senden önce geçen anları; ama önce söz ver bana, gitmemek üzere... Söz ise başlıyorum kimsenin inanmadığı o sevginin içimdeki yeşerttiği sözcüklerle:</p>

    <p class="indentmetin">Seni seviyorum...</p>

    <p class="normal">&nbsp;</p>

    <p class="normal">İnsan başkasını tanımaya çalıştıkça kendisini daha iyi tanıyor. İlk birkaç ayın hayhuyu geçtikten sonra, başka bir şehrin, başka bir hayatın, başka bir benin, başka dostların ağırlığı sırtıma bindi. Kendimi yalnız, yapayalnız, terk edilmiş hissediyordum.</p>

    <p class="normal">Kendimi tanımaya başladıkça, insan, erkek insan babasını hatırlıyor. Bir erkek en çok, hele hele bir ergen, en çok babası olmak istemez. Babası gibi olmamak için her şeyi yapmaya hazırdır.</p>

    <p class="normal1">BABALAR VE OĞULLAR ÜZERİNE</p>

    <p class="normal1">BABA</p>

    <p class="normal1">İyi baba yoktur. Kural budur.</p>

    <p class="normal1">Ama bu babaların suçu değil,</p>

    <p class="normal1">Çürümüş baba kavramının mirasıdır...</p>

    <p class="normal1">OĞUL</p>

    <p class="normal1">Komut vermek başkadır...</p>

    <p class="normal1">Bu tamam.</p>

    <p class="normal1">Ama... verilen komuta itaat etmek başkadır...</p>

    <p class="normal">Herkesin bir köleye ihtiyacı vardır. Baba, hiçbir köle bulamazsa, en yakınında ve en savunmasız olan çocuğunu köleleştirir. Eğer çocuğu yoksa kendisine bir köpek, o da olmazsa bir kedi edinir. Ama emredeceği, kendini üstün göreceği bir köleye mutlaka ihtiyaç duyar.</p>

    <p class="normal">Benim babam bir esnaftı. Esnaf farklı düşünür, esnaf demek zamansız adam demektir. Esnaf oğlunu önce bir çırak olarak görür. Benim babam da geleneklerinin emrettiği üzere, kendi çocuğunu köle olarak görürdü. Henüz yedi sekiz yaşlarında olmama rağmen eski usul, adam olacak çocuk sokaklarda büyümez mantığıyla, okuldan çıktıktan sonra dükkânımıza giderdim.</p>

    <p class="normal">Büyüklerin yaptığı her şeyin ya çok doğru ya da doğru olması gerektiği fikrine sahiptim.</p>

    <p class="normal">Dükkândaki görevim ki mutlaka insanın bir yere gitmişse bir görevi olmalıdır, yoksa artısından çok eksisi olur bunun, gelen müşterilere ne içeceklerini sormak, daha sonra da karşımızda bulunan kahveye giderek bunu söylemekti. Özenle hazırlamış olduğum ses tonumla, "İki çay bir soda patrona" der ve geri dükkâna dönerdim.</p>

    <p class="normal">Büyükler nedense hep çay isterlerdi.</p>

    <p class="normal">Büyüklerin çayı söylerken, yudumlarken gözlerinde oluşan o parıltı beni deli ederdi. Sahiden bu kadar güzel bir içecek miydi bu çay denen şey? Belki de hep erkeklerin o çayı içerken gözlerinde oluşan parıltıyı aradım ben. Mutlaka benim bilmediğim, benim kaçırdığım bir şey vardı. Her hafta mutlak bir kere olsun denerdim çay içmeyi. Müşterilere çayı söylemeye gittiğimde kendime de söyler, ama asla içemezdim o acı şeyi. Ne kadar şeker atarsam atayım zehir gibi gelirdi hep. Sonunda kendime yenilir, çayı yarım bırakır ve bir oralet söylerdim.</p>

    <p class="normal1">EKMEK TADI</p>

    <p class="normal1">Biz her yemeğin yanında</p>

    <p class="normal1">O kadar çok ekmek yedik ki...</p>

    <p class="normal1">Yediğimiz hiçbir yemeğin tadına varamadık.</p>

    <p class="normal1">O yüzden</p>

    <p class="normal1">Bizde her şey ekmek tadındadır.</p>

    <p class="normal">Taşralı olmak para harcamayı bilmemek demektir. Taşralı olmak, ekmek sevmek demektir. Benim için de bu böyleydi.</p>

    <p class="normal">Para mı yoktu, yoksa vardı da, para harcama kültürü mü yoktu, emin değilim.</p>

    <p class="normal">Kalabalık bir evde büyümüştüm. Dede, babaanne, hala, kardeşler ve tabii ki anne ve baba.</p>

    <p class="normal">Bir de o zamanlar bir gelenekti sanırım, her evde, köyden gelmiş bir akraba çocuğu barınırdı. Eski Türk filmlerindeki gibi, bizden önceki kuşakta da her evde bir besleme yaşardı. Bizim zamanımızda ise her evde çıraklık için gelmiş, eli bir iş tutsun diye şehre gönderilmiş çocuklar olurdu. Şehirlerin akın akın dolduğu yıllardı. Bizim evde de böyle iki kişiyle dörder yıl yaşadık. Bu kişiler, elleri ekmek tutmaya başlayınca ayrılıp evlenir, hatta kendi işyerlerini açarlardı. Genellikle tamirci çırakları olurdu bu çocuklar; galiba bizim ailede, gelenlerin hepsi halamın kocasından dolayı frenci ustası olmuştu. Bu yüzden birçok frenci ustası tanırım. Bu çıraklar kendilerine ayrı bir kültür yaratır. Tatil günleri olan pazarları süslü aynalarında taranırlardı ama her şekilde yanmış yağ kokarlar, süslü bisikletlerine binerler ve şehri turlarlardı. Ya Ferdi Tayfur filmine giderlerdi ya da Orhan Gencebay. Elbette bir kısmı da Zerrin Egeliler filmlerini tercih ederdi.</p>

    <p class="normal">Pazar günlerini sevmiyordum. Pazar günleri sanki askerlere ve sanayi işçilerine özeldi bizim şehrimizde. Kürek mahkûmu özgürlüğüne kavuşacağı günü nasıl beklerse, bunlar da pazar gününü öyle bekliyorlardı. Yağlı elleri, üç numara saçları, acayip renkli gömlekleriyle.</p>

    <p class="normal">Çevrenizde sürekli birileriyle yaşamanın hem iyi tarafları hem de kötü tarafları vardır. İyi tarafı, ister istemez sosyal bir insan olmanızdır. Kötü tarafı ise, karşı gelemeyeceğiniz, size sürekli öğüt veren bir ihtiyarlar çetesinin kıskacında kalmanızdır.</p>

    <p class="normal1">İHTİYARLIK ÜZERİNE</p>

    <p class="normal1">Çevrenizde dikkat ettiniz mi bilmem? Bütün ihtiyarlar cimridir.</p>

    <p class="normal1">Ve bu bir hastalıktır.</p>

    <p class="normal1">Onları bu hastalığa</p>

    <p class="normal1">Güçsüzlük ve ölüm korkusu sürükler.</p>

    <p class="normal1">Ne zaman cimri olmayan bir ihtiyar görsek,</p>

    <p class="normal1">Onun ölüm korkusunu yenmiş olduğunu anlarız...</p>

    <p class="normal">***</p>

    <p class="normal1">İhtiyarlar zamana yenilmişliklerinin acısını her şeyden ve herkesten almaya çalışırlar.</p>

    <p class="normal1">O yüzden hırçındırlar.</p>

    <p class="normal1">O yüzden hiç tahammülleri yoktur ve tamamen kendilerine dönüktürler.</p>

    <p class="normal1">Minnacık bir kırıntıyı bile kendilerine isterler. Açlıktan ölecek bir torunu olsa ve ortada sadece bir ekmek olsa, o ekmeği kendilerine alırlar.</p>

    <p class="normal1">***</p>

    <p class="normal1">Öğüt veren bir ihtiyardan</p>

    <p class="normal1">Daha verimlidir</p>

    <p class="normal1">Bir kedinin miyavlaması...</p>

    <p class="normal1">DOĞA YASALARI ÜZERİNE</p>

    <p class="normal1">Sizin,</p>

    <p class="normal1">Benim için hiçbir şey ifade etmeyen nutuklarınızdan bıktım.</p>

    <p class="normal1">Bırakın beni kendi tutkularımın peşinden gideyim.</p>

    <p class="normal1">Kendi tutkularımın derinliklerinde,</p>

    <p class="normal1">Doğanın benim için yazdığı emirleri bulacağıma eminim.</p>

    <p class="normal1">ÇINAR AĞACI ÜZERİNE</p>

    <p class="normal1">Dallarına genç vücutlar asmışlar, koca çınarın...</p>

    <p class="normal1">Çınarlar yaşlı olmakla, ne kadar uzun süre yaşadıklarıyla, ne kadar uzun süredir ayakta kaldıklarıyla övünürler.</p>

    <p class="normal1">Halbuki her yaşlı vücut içinde hastalık barındırır.</p>

    <p class="normal1">Bazen yaşlı bir çınarın yapacağı en güzel şey, genç vücutların ısınması için odun olabilmeyi göze alabilmektir...</p>

    <p class="normal">Bütün hayatımızı belirler çocukluğumuz. Orada aldığımız kodlar bizi biz yapan en önemli değerlerdir. Korkak bir çocuksanız korkak bir büyük olursunuz, isyankâr bir çocuksanız isyankâr bir büyük olursunuz, bu böyle devam eder gider... Bir insanı anlamaya çalışırken genellikle ya çocuklara bakarım ya da kendi çocukluğumu düşünürüm. Çocuklarda bütün insanlığın en saf, en duru halini bulurum ve bu bana yol gösterir. Antropologların ilkel kabileleri incelemesi bu yüzdendir. İlk insanların davranış modellerini bulurlar ilkel kabilelerde.</p>

    <p class="normal1">İsyan,</p>

    <p class="normal1">İnsanın en kuvvetli duygusudur.</p>

    <p class="normal1">***</p>

    <p class="normal1">Bazı şeyleri doğru bulmayıp, güzel bulmadıklarına isyan etmeye başlamışsan</p>

    <p class="normal1">İnsan olmaya başlamışsın demektir.</p>

    <p class="normal1">***</p>

    <p class="normal1">Çocuklarda ilk oyun şekli yıkmak üzerinedir.</p>

    <p class="normal1">Bu yıkmanın yapmaktan daha kolay olmasındandır.</p>

    <p class="normal1">Yıkım yerini yapıcılığa bırakır.</p>

    <p class="normal1">Önce yıkmayı öğreneceğiz ki sonra yapmayı öğrenebilelim.</p>

    <p class="normal1">ÇOCUĞUN BİLGELİĞİ ÜZERİNE</p>

    <p class="normal1">Çocukları izlediniz mi hiç kumda oynarlarken?</p>

    <p class="normal1">Yanı başlarında kocaman bir deniz uzanırken, onlar kumun altından su çıkarmaya çabalarlar. Uğraşırlar, uğraşırlar, yıkılır tekrar yaparlar; bıkmazlar ve en sonunda suyu çıkarırlar.</p>

    <p class="normal1">Büyükler ileriden bu sıkıcı ve aptalca şeye bakıp, içlerinden, ne yapacaksın o suyu, orada kocaman deniz var ya dememek için kendilerini zor tutarlar.</p>

    <p class="normal1">Evet, çocuklar da bilirler orada kocaman bir deniz olduğunu,</p>

    <p class="normal1">Ama aldırmazlar bu duruma çocuklar</p>

    <p class="normal1">Ve onlar siz büyüklerden bir fazla şey bilirler,</p>

    <p class="normal1">Yaşadıklarını, var olduklarını dünyaya duyurma çabasıdır bu. Bir kanıtlama çabasıdır.</p>

    <p class="normal1">Bu ise mutluluktur işte, suyu tekrar kendisinin çıkarması, boyun eğmemektir denize... Boyun eğmemektir hayata...</p>

    <p class="normal1">Çocuklar büyüklerden bir fazla şey bilirler, aslında o büyüklerin bilip de unutmaya çalıştığı şeyi, boyun eğmemeyi...</p>

    <p class="normal">Anneler belirler bir çocuğun hayatını. Onların aman vermez kuralları altında büyümek, bazen büyüyememek demektir. Birçok çocuk için büyük sorundur bu. Yalnız başına bırakılmaz çocuk, karar alınmasına fırsat verilmez, kendi olmasına izin verilmez.</p>

    <p class="normal1">ANNEM VE OKUL</p>

    <p class="normal1">Sabahları, annem, saçlarımı ıslatıp taradığında,</p>

    <p class="normal1">Sanki beynim daha iyi alacaktı, öğretmenin anlattıklarını...</p>

    <p class="normal1">DUVARLARI AŞMAK ÜZERİNE</p>

    <p class="normal1">Anne babamızın sözlerini neden tutarız, sorgusuz sualsiz.</p>

    <p class="normal1">Onların sözleri, kimsesiz okul yolunda, yol boyunca, bir duvar gibidir.</p>

    <p class="normal1">Onu aşmak imkânsızdır sanki.</p>

    <p class="normal1">Ve o duvarı aşamadığın için,</p>

    <p class="normal1">O yol hep okulda biter.</p>

    <p class="normal1">İSTEKLER</p>

    <p class="normal1">Dünyanın en çaresiz, en acınası insanı,</p>

    <p class="normal1">Bütün istekleri, bütün dilekleri yerine gelmiş insandır...</p>

    <p class="normal1">SORU SORMANIN HAZZI</p>

    <p class="normal1">Hiçbir haz soru sormanın hazzının yerini tutamaz.</p>

    <p class="normal1">Soru sormanın hazzı, saflığın ve çocukluğun hazzıdır.</p>

    <p class="normal1">En saf hazdır.</p>

    <p class="normal1">İnsan sürekli gelişen bir varlıktır.</p>

    <p class="normal1">Nasıl bir gaz, kendine karşı koyacak bir sınır, duvar, engel bulmadığında sürekli yayılırsa,</p>

    <p class="normal1">İnsanın gelişmesi de o şekildedir.</p>

    <p class="normal1">Bizi engelleyen, gelişmemize ket vuran bu sınırlar ve duvarlardır.</p>

    <p class="normal1">Zamanla da bu duvarları bize çevremiz değil kendimiz öreriz. (Ördüğümüzü bilmeyerek, sanki olması gerekirmiş gibi.)</p>

    <p class="normal1">Ama ilk olarak bu duvarları ve sınırları örenler,</p>

    <p class="normal1">Anne ve babalarımızdır.</p>

    <p class="normal1">Yıkılacak ilk duvarlar ve aşılacak ilk sınırlar da doğal olarak onlardır.</p>

    <p class="normal">Yurt maceram o kadar da uzun sürmedi. Yaşamak istediğim hayata doğru bir adım daha atıyordum. Yurttan ayrılırken yanımda taşıdığım tek bir arkadaşlık vardı: Erdal. Artık hayatımda Hüseyin ve Kemal'le birlikte Erdal da vardı. Bir de Canan. Erdal İstanbul'un bir varoş şehrinde yaşamış, varoş bıçkını, girişken bir çocuktu. Sadece işime yarayanları yanımda taşıyordum demek ki. Erdal bana varoş girişkenliğini, Hüseyin güzel erkek yüzünü, Kemal burjuva İstanbul delikanlılığını ve evini, güzel Canan da bana şekil verme işini üstlenmişti. Bunları heybeme alıp yürüdüm geleceğime.</p>

    <p class="normal">Evren saatini bana göre ayarlamış, güneş bile sanki benim için doğuyordu. Bir gece Kemal'i odamda gizlice barındırdığım görevlilerce anlaşılmış ve ikimiz de kendimizi sabahın üçünde sokakta buluvermiştik. Bu saatte Kemal'in evine gitmek için ayçiçeği tarlalarının içinden yürümemiz gerekiyordu. Kafam karışıktı. Bazı şeyleri netliğe kavuşturmak için yalnız kalıp düşünmeliydim. Kemal'in birkaç adım gerisinden yürüyerek düşüncelere daldım.</p>

    <p class="normal">Gittiğim yol, yalnızca Kemal'in evine değil, aynı zamanda da geleceğime uzanıyordu. Ayçiçeklerinin arasından zorlanarak geçtiğim bu yolun sonunda beni ne bekliyordu, bilmiyordum.</p>

    <p class="normal">Kemal'in evinde yaşamaya başladım. Burası gerçek bir evdi. Kırık dökük de olsa eşyaları olan, eprimiş bir halısı, birkaç sandalyesi ve yer yataklarıyla bildiğimiz öğrenci eviydi. En güzel yanı da erkeklerin bu evde kızlarla bir arada olabilmesiydi. Giyinmeyi, konuşmayı bilen erkeklerdi bu evde yaşayanlar. Onlarla kaynaşmak, onlar gibi olmak istiyordum.</p>

    <p class="normal1">İyi bir gezginin, gerçek bir gezginin heybesinde asla iyi bir planı yoktur...</p>

    <p class="normal1">Ve gitmek istediği, ulaşmak için can attığı bir hedefi de yoktur.</p>

    <p class="normal1">Gerçek bir gezgin için asıl hedef, gezmenin kendisidir.</p>

    <p class="normal">Başarısız gönül ilişkilerim devam ediyordu. Sanırım yaşadığım yerin değişmesi, çevremde örnek alabileceğim insanların olması yeterli değildi. Öğreneceğim çok şey, yiyeceğim kırk fırın ekmek daha vardı.</p>

    <p class="normal">Aslında başarısız olan sadece ben değildim. Hepimiz aynıydık, bizi sadece birbirimizin acıları ve başarısızlıkları avutuyordu. Bir arkadaşımızın bir kız tarafından nasıl terk edildiğini, sanki bir cinayeti anlatır gibi anlatırdık birbirimize. Kısık bir ses, karanlık bir ortam ve her an basılacakmış gibi, birbirimiz arasında bir göz parolası belirleyerek anlatırdık tüm bunları. Başka birinin felaketi, kendi felaketimizi unutturmasa da hafifletirdi.</p>

    <p class="normal1">Eğer yeni bir dünyada yaşamak istiyorsan, bambaşka bir hayatın parçası olmaksa amacın, değişimi istiyorsan, öncelikle bu değişimin parçası olman gerekir.</p>

    <p class="normal">İlkönceleri çevremde aramıştım sorunun kaynağını, geldiğim küçük yerde tüm kadınlar, hatta tüm isteklerim gümüş bir tepside önüme sunulmuştu ama artık durum değişiyordu. Bu değişen duruma ya ayak uyduracaktım ya da arkama bakmadan küçük, kasvetli ama bana ait olan, savaşmış olduğum ve savaşı kazandığım taşra hayatına geri dönecektim. Bir esnaf olacak, belki iyi bir arabam olacak ama asla kendim olamayacaktım.</p>

    <p class="normal">İnsanın yatağa girerken elbiselerini çıkarıp pijamalarını giymesi kadar kolay değildi eski alışkanlıklarından bir anda sıyrılması. Hele bu alışkanlıklar zevk veren, sizi hep öne çıkaran, sizi hiç yormadan önünüze gümüş bir tepside isteklerinizin tümünü sunan şeylerse. Artık taşrada değildim ve benim için her şey zordu. Çaba gerektiriyordu, hazır yemek devri bitmişti. Girdiğim küçük topluluklarda anlatılan şeylere içten gelen kahkahalarımla gülüp katılırdım ama böyle şeyler bulup kendim de söyleyemediğim için onların yanında eziliyordum. Sanki bu dil benim bilip de konuştuğum bir dil değildi.</p>

    <p class="normal">Ayıca ne yaparsam yapayım, kendimi ne kadar zorlarsam zorlayayım, bir topluluk içerisinde çok önemli bir konuyu tartışırken bile, yanı başımdan geçen bir dilber aklıma başımdan alıp giderdi. O andan sonra ne söz kalırdı ne konu artık.</p>

    <p class="normal">İşte bu bendim.</p>

    <p class="normal1">HAYALCİLİK ÜZERİNE</p>

    <p class="normal1">Bazen şansızlığımız fazla hayal kurmamız değildir.</p>

    <p class="normal1">Şanssızlığımız, en yakınımızda olanın beceriksizliğidir.</p>

    <p class="normal1">Don Kişot hayalciliğinden mi çekmiştir,</p>

    <p class="normal1">Yoksa yanındaki Sancho Panza'dan mı?</p>

    <p class="normal1">Biz işte bunu asla bilemeyeceğiz...</p>

    <p class="indentmetin">&nbsp;</p>

    <p class="indentmetin">Kendi kendime dedim ki:</p>

    <p class="normal1">Bak çocuğum,</p>

    <p class="normal1">Eğer şu dışarıda gördüğün dünyada,</p>

    <p class="normal1">Hayatta kalmayı beceremeyeceksen eğer,</p>

    <p class="normal1">Kısa sürede kendine yeni bir dünya kursan iyi edersin.</p>

    <p class="normal1">Ya bu hayatı yaşayacaksın yani</p>

    <p class="normal1">Ya da kendine yaşanacak bir hayat kuracaksın...</p>

    <p class="normal">Aklım başıma gelmeye başlamıştı. Ben dünyayı değiştiremiyorsam kendimi değiştirmekle işe başlamalıydım. Bazen insan fark etmiyor ama insanın gücü en zayıf yanı olabiliyor. Şu ana kadar kendimi hep çok güçlü, istediği her şeye sahip bir ergen olarak görmüştüm. Değişme ihtiyacı duymayışım benim en zayıf yanımdı. Ama artık değişme zamanı gelmişti, ben istesem de istemesem de. Yeni evimizde işte bu düşünceler ışığında hem Kemal'e hem de Canan'a beni baştan yaratmalarını, taşra görüntümden kurtulup bir batılı gibi görünmemi sağlamalarını rica ettim.</p>

    <p class="normal">Yatağa girmeden önce yeni alışkanlıklarımdan birisi de günlük tutmak olmuştu. Zaman zaman da olsa günlüğüme bir şeyler karalıyordum. Günlük tutan insanların kişiliği nasıldı acaba?</p>

    <p class="normal">İçekapanık insanlar mı günlük tutar?</p>

    <p class="normal">Asosyal olanlar mı?</p>

    <p class="normal">Duygusal olanlar mı yoksa?</p>

    <p class="normal">Yazma hevesi olanlar mı?</p>

    <p class="normal">Günlük tutmazsam ölürüm diyenler mi? Hani yazmasa ölecek olanlar gibi.</p>

    <p class="normal">Sahi, yazmasam ölürdüm diyenler, neden sadece günlük tutmuyorlar da ölümden kurtulmuyorlar? Bir de o yazdıklarını bize okutmak zorundalar mı? Yazsınlar ve ölümden kurtulsunlar. Beni neden işe karıştırıyorlar ki?</p>

    <p class="normal">Yoksa kişinin kendisine yenilgisi midir günlük tutmak?</p>

    <p class="normal">Yazmak bir zayıflık değil de nedir gerçekten?</p>

    <p class="normal">Yoksa basit bir zevk mi?</p>

    <p class="normal">İşte ilk notlarım...</p>
  </div>

  <div class="calibre1" id="calibre_pb_8"></div>
</body>
</html>
