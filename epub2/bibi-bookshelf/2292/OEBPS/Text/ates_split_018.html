<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">İnsanlar geldikten sonra, yaşamımıza kaldığımız yerden devam ettik. Artık ev daha başka insanlarla doluydu. Artık daha fazla içiyor, daha fazla kızlarla birlikte oluyorduk. Bir, iki, üç bulduğumuz her kızla beraber oluyorduk. Ölçüt yoktu. Kadınlar ve erkekler üzerine düşünmeye başladım o günlerde. Vural'la konuşuyorduk bir gün...</p>

    <p class="normal">"Biliyor musun kız arkadaşım nefis bir parça" dedi. "Eğer onu elimden almayacağını bilsem seninle tanıştırırdım" diye devam etti.</p>

    <p class="normal">"Ben hiç kimsenin kız arkadaşını ayartmam" dedim sükûnetle. "Hatta ayartmamak için, onlarla yalnız kalmamaya özen gösteririm."</p>

    <p class="normal">"Biliyorum senin bu konuda diğer arkadaşlara göre daha ahlaklı ve prensip sahibi olduğunu" dedi. "Ama anlamadığım kızların sende ne bulduğu, sen asılmazsın ama o sana asılır, bir içkili anda senin koynuna giriverir ve sen de reddedemezsin koynuna girmiş bir afeti. Seninle bir kere dans etse, biliyorum sen kayıtsız kalacaksın ama, ya kız, o kız bir daha dönüp benimle birlikte olmaz ki."</p>

    <p class="normal">Haklıydı aslında. İnsan en çok yakınındakinin kızına asılıyor. Çünkü onun derdi, kız değil, diğer erkekten üstün olduğunu göstermek. Ayrıca insan ancak elini uzattığında dokunacağı kimseye asılır, arkadaşın kız arkadaşı demek her zaman göreceğin, aynı ortamı paylaşacağın bir kız demektir.</p>

    <p class="normal">Gerçekten kadın neydi, haz ne demekti, mutluluk nasıl bir şeydi?</p>

    <p class="normal1">ERKEKLER VE KADINLAR ÜZERİNE</p>

    <p class="normal1">Erkek hazzı arar.</p>

    <p class="normal1">Erkeklerin birinci ilkesi hazdır.</p>

    <p class="normal1">Erkek hazzı arama yolunda, hazzı ararken, yaratmayı öğrenir.</p>

    <p class="normal1">Önce uydurur daha sonra yaratır.</p>

    <p class="normal1">Yaratmanın birinci kuralı</p>

    <p class="normal1">Uydurmak ya da hayal kurmaktır.</p>

    <p class="normal1">Hazzı arayan erkek</p>

    <p class="normal1">Hazzın derecesini artırmak için</p>

    <p class="normal1">Önce kafasında kurgusunu yapar, ya da diğer söyleyişle</p>

    <p class="normal1">Uydurup, yaşayacağı şeyin ya da şeylerin hayalini kurar.</p>

    <p class="normal1">Bu yaratıcılığın ilk adımıdır.</p>

    <p class="normal1">Hazzı artırmak için tüm yaşayacağı şeylerin önce hayalini kurar.</p>

    <p class="normal1">(Kimi zaman hayali gerçeğinden daha haz vericidir.)</p>

    <p class="normal1">***</p>

    <p class="normal1">Kadın gerçektir.</p>

    <p class="normal1">Kadın en saf haliyle gerçekçiliktir.</p>

    <p class="normal1">Kadın yaşam arzusudur.</p>

    <p class="normal1">Kadın için yaşamak birinci ilkedir.</p>

    <p class="normal1">Hayale veya uydurmaya yer yoktur.</p>

    <p class="normal1">Kadın gerçeğin en saf halidir.</p>

    <p class="normal1">Kadın bencilce bir gerçekliktir.</p>

    <p class="normal1">Erkeğin de gerçeğin peşine düştüğü zamanlar vardır.</p>

    <p class="normal1">Ama gerçek olmayan bir gerçekliktir bu.</p>

    <p class="normal1">Erkek aslında bulamayacağı gerçeğin peşindedir.</p>

    <p class="normal1">Erkek aşkı aramaz.</p>

    <p class="normal1">Erkek için aşkı aramanın hazzı aşkın kendisinden daha büyüktür.</p>

    <p class="normal1">Kadın çerçevesi çizilmiş aşkın peşindedir.</p>

    <p class="normal1">Aşkın hazzının değil, aşkın gerçekliğinin peşindedir.</p>

    <p class="normal1">Kadın için romantizm, belirli sınırlar dahilinde, belirli araçlarla çizilmiştir.</p>

    <p class="normal1">Erkek için romantizm belirsizliğin, kendiliğindenliğin kendisidir.</p>

    <p class="normal1">Erkek kendinin değil,</p>

    <p class="normal1">Diğer yarısının peşindedir.</p>

    <p class="normal1">Kadın ise kendinin.</p>

    <p class="normal">Pisliğin tam ortasında yaşayanlar koku alamazlar, özellikle kendi pisliğinin kokusunu. Biz öyle yoğun bir pislik içinde yaşıyorduk ki, kendi kokumuzu algılayamaz olmuştuk. Bu pislik ruhumuzu kaplayan karanlık bir kirdi. Ah o hale gelmiştim ki! O gecelerce haz ve şehvet... Öylesine doyurulmamış bir şehvete sahiptim ki, beş dakikalık bir haz için, tüm dostlarımı bir anda satabilirdim.</p>

    <p class="normal1">Sürekli havayı kokluyorduk.</p>

    <p class="normal1">Şüpheli bir burnumuz vardı.</p>

    <p class="normal1">Köpeksi bir ruh edinmiştik hepimiz...</p>

    <p class="normal">Her yaşadığım haz, bana başka bir hazzı anımsatıyordu. Geceden geceye, eğlenceden eğlenceye koşuyordum. Dans ediyordum. Daha da iyi dans etmek istiyordum. Bunun için evde saatlerce dans provaları yapıyordum. Bütün bir gece partilerde dans ediyor, partinin en çılgını olmak için olmadık saçmalıklar yapıyordum. Her istediğim yerine geldiği halde, sabahları yine de aç olarak, hazza doymamış olarak kalkıyordum.</p>

    <p class="normal">Sofradan kalkıp da, bir daha yemek yemeyeceğim diyen adama benziyordum. Her kadından sonra bu son diyordum, her hazzın sonu, bitişe bir adım daha yaklaştırıyordu bedenimi ve ruhumu.</p>

    <p class="normal1">Dimdik göğüsler,</p>

    <p class="normal1">İşte bir erkeğin en kolay yönetildiği yerler...</p>

    <p class="normal">Gerçeği söylemek gerekirse, beni en çok rahatlatan iki şey, içki ve kadınlardı. Geleceği düşünmeden yaşamak, vur patlasın çal oynasın bir hayat, tam da bana göreydi. Öyle bir hayatta, elinizde olan tek silah kendinizsinizdir. Kendini bu kadar çok seven insanlar, ben nasıl seviyorsam tam da benim gibi severler hayatı. Başkalarını seven insanlar ise ya bir kişiye, ya bir örgüte, ya bir aileye, ya da bir ülkeye kendilerini feda etme isteği duyarlar. Ama bizim gibiler için sadece kendi hazzımız ön plandadır.</p>

    <p class="normal">Bizim gibi olanlar, geçmişi ve geleceği olmayan vahşi bir deniz gibidir. Bizim gibilerin sadece kendine verilmiş sözü vardır. Başka hiçbir şeye değil.</p>

    <p class="normal1">HAYVANSAL TARAFIMIZ ÜZERİNE</p>

    <p class="normal1">Hayvansal içgüdülerimiz seçim yapmaz. Seçim yapmak bizim modern tarafımızdır.</p>

    <p class="normal1">Cinsel içgüdümüzün hayvani tarafı, türün korunmasına yöneliktir ve karşı cinsi seçmez, sadece ilişkiye girer.</p>

    <p class="normal1">Cinsel ilişkiye gireceğimiz kişiyi seçmemiz, bizim türümüzün gelişmişliğidir.</p>

    <p class="normal">Kadınlar yaşamımda eksik olmuyor, değişen yalnızca isimleri oluyordu.</p>

    <p class="normal">İnsan açlık çektiğinde, dünyadaki tüm açların acısını paylaşır ve ta içinde hisseder bu acıyı. Dünyadaki tüm aç insanların varlığını aklından asla çıkarmaz. Fakat tıka basa karnı doymuşsa, açlıktan binlerce insanın ölüm haberini duysa bile, en fazla bir saniye üzülür, sonra unutur gider.</p>

    <p class="normal">Şimdi aşk acısının her türlüsünü içinde barındıran insanı düşünelim, sanki dünyadaki tek acı aşk acısıdır onun için ve sadece aşk acısı çeken insanların sesleri kulağına gelecektir.</p>

    <p class="normal">Ama ne zaman ki âşık olduğu kişiye sahip olur, tüm çektiklerini unutur ve bir süre önce ölüp bittiği, onun için derin bir uçuruma atlamayı göze aldığı insanı, aşkını, sanki hiç olmamış gibi unutur, o zaman ona yaşatabileceği tüm acıları ve duygusuzluğu yaşatır.</p>

    <p class="normal">Kadınlar... Ben onları sevmeyi bilmiyordum henüz. Ben kadınları mı yoksa hazzı mı seviyordum, yoksa kadınlarla birlikte olmamdan dolayı, çevremi saran dünyada kendime iyi bir yer edindiğim için mi onları istiyordum? İnsanın ilkönce kendini sevmesi gerekir. Kendini sevmeyen insan başkasını sevemez. Sevse bile bu sevgisi hastalıklı olur. Sevgiden başka her şeye dönüşür. Anladığım kadarıyla benim bir kadını sevmeden önce kendimi sevmem gerekiyordu. Bir çiçeği sevmek için çiçeği bilmeniz, onu tanımanız gerekir.</p>

    <p class="normal1">ÇİÇEKLER VE ERGENLER ÜZERİNE</p>

    <p class="normal1">Çiçeklerin rengini, kokusunu, adını öğrenmeden bir kıza vermeye kalkan</p>

    <p class="normal1">Ey! Cahil ergen,</p>

    <p class="normal1">O çiçeklerin önce kendin için rengini, kokusunu, adını öğren.</p>

    <p class="normal1">Öğren ki</p>

    <p class="normal1">Bir kıza verdiğin zaman bir değeri olsun.</p>

    <p class="normal1">Unutma kadınlar her şeyi anlarlar...</p>

    <p class="normal">Ben yaşamayı seviyordum. Üzerinde yürüdüğüm dünyanın tüm nimetlerinden faydalanmak istiyordum.</p>

    <p class="normal">Sokağa çıktığımda, evimde, okulda, her yerde yaşamayı seviyordum ben. Bedenimin olduğu her yerde, beni eğlendirecek, yaşadığımı anımsatacak ya bir şeyler buluyor, yoksa da kendim yaratıyordum. Ne kadar saçma, yaşamı sevmeyen var mıdır mı diyeceksiniz?</p>

    <p class="normal">Değil işte, bazı insanlar ölmek için yaşar, bazıları sadece soluk almayı yaşamak sanır, bazıları ise, benim gibiler, yaşamı tüm hücreleriyle emmek ister. Bu yakıcı, yorucu, aynı zamanda tüketici bir süreçtir.</p>

    <p class="normal">Yaşamı çoğaltmak ayrı bir şeydir, yaşamı vahşi bir vatoz gibi emmek ayrı bir şey. Yaşadığım ilişkileri düşündüğümde aslında sadece benim değil, küçük birkaç fark dışında herkesin aynı olduğunu görüyordum... İlişki ne demekti?</p>

    <p class="normal1">İLİŞKİLER ÜZERİNE</p>

    <p class="normal1">Masada oturmuş, bir Türk kahvesi, bir aromalı kahve, yarısı içilmiş, diğer kalan yarısı soğumaya bırakılmış ya da unutulmuş kahveler. Konuşmaktan dinlemekten, bakmaktan, kontrol etmekten yorulmuş, hamlaşmış uzuvlar... Kaşlar, gözler, kulaklar...</p>

    <p class="normal1">(Birisi akşam yatakta kadının duruş şekline odaklanmış. Erkektir bu. Erkek, hayvansal bir içgüdüyle, sanki ilkel çağlardan bu yana değişmemiş içgüdüsüyle, dölünü akıtacağı yere bakar.)</p>

    <p class="normal1">(Diğeri, bu kadındır. Annesinden, çevresinden, geleceğinden, kaybedeceklerinden, kazanacaklarından başka bir şey düşünmüyor. Ya da hep düşünüyor... ama tüm bunların nihayetinde ne yaparsa yapsın, hayvanın birinin üzerine akıtacağı dölü biliyor...)</p>

    <p class="normal1">Masada ilk kural...</p>

    <p class="normal1">Söylenen asla olan değil, masa küçük küçük yalanlarla dolu.</p>

    <p class="normal1">Sürekli ikisi de başkalarından söz ediyorlar. Aslında başkalarını anlatarak, kendileri hakkında ipuçları veriyorlar. Başkaları üzerinden kendilerini anlatıyorlar.</p>

    <p class="normal1">Masadan kalkış anı önemli.</p>

    <p class="normal1">Eve doğru mu? Okula doğru mu gidilecek?</p>

    <p class="normal1">Bir aşama sonrası...</p>

    <p class="normal1">Yine bir masa, iki sandalye ve yine iki insan.</p>

    <p class="normal1">Tutku çoğalmış, arzu sınırlarına sığmıyor. Artık kayıtsız gözükerek küçük oyunlar oynamak zor.</p>

    <p class="normal1">Gerçekler sanki gözlerden dışarı fışkıracak.</p>

    <p class="normal1">Birkaç gün sonrası:</p>

    <p class="normal1">Masa, yine oturuyorlar. Ama gözle görülür en büyük değişiklik oturuşta.</p>

    <p class="normal1">Bir insanın oturuş şekli bile her şeyi eleverebilir, doğru bakılırsa.</p>

    <p class="normal1">İkisi de artık daha rahat oturuyorlar.</p>

    <p class="normal1">Karşımızdakine ilgimiz arttıkça, onun karşısında daha da zorlanırız. Onun yaptıkları gözümüzde büyür, mükemmelleşir, biz ise kendimizi daha ezik hissederiz.</p>

    <p class="normal1">Masanın iki tarafı için de geçerlidir bu.</p>

    <p class="normal1">Böyle anlarda, kaçıp gitmek ile oturup kalmak arasında ince bir çizgi vardır.</p>

    <p class="normal1">Maçı kazanma duygusu aynı anda maçı kaybetme duygusunu da doğurur.</p>

    <p class="normal1">Artık endişeler dönemi başlar.</p>

    <p class="normal1">Yeni kazandığınız bu insanı ya ileride kaybedersem korkusu.</p>

    <p class="normal1">Masada oturanla ilgili, ona duyulan ilgi, beğenme durumuna göre değişen bir durum doğurur.</p>

    <p class="normal1">Masada oturan çekici bulduğunuz biri ise, herhangi bir sessizlik anında, kendinizi beceriksiz hissedersiniz.</p>

    <p class="normal1">Eğer beğenmediğiniz birisi ise, herhangi bir sessizlik anında bu kez karşınızdakini beceriksiz bulursunuz.</p>

    <p class="normal1">Artık şu durumdasınızdır:</p>

    <p class="normal1">Üstünüze uymayan bir elbise giymiş ve kendinizi yakışıklı görme çabası içindesinizdir. Elbise üzerinize uymadığı için, her an ters bir hareketle patlayabilir. O yüzden söylediğiniz her şey çok önemli o an. Yalan söylemişseniz artık söylediğiniz yalanı unutmamanız gerekmektedir.</p>

    <p class="normal1">***</p>

    <p class="normal1">Erkek biliyordu artık karşısındakini, sert görünmeye çalışıyordu.</p>

    <p class="normal1">Romantizmle dalga geçiyordu aklı sıra.</p>

    <p class="normal1">Ama erkek biliyordu ki kendisini... kırılmaya hazır, korunmaya muhtaç, hayalci, dibine kadar da romantik.</p>

    <p class="normal1">Bunu kadın da biliyordu.</p>

    <p class="normal1">***</p>

    <p class="normal1">Kadını diyelim ki tamamen kendine bağladı. Bu kez da saçma sorular başlar.</p>

    <p class="normal1">Neden beni seçti?</p>

    <p class="normal1">Onu hak edecek ne yaptım?</p>

    <p class="normal1">Ya aynı şekilde başkasını seçerse, ya onu kaybedersem...</p>

    <p class="normal">Yeni arkadaşlarımızla birlikte yeni yeni insanlar tanıyor, her yeni insanla birlikte yeni yaşamlar öğreniyorduk. Bunlardan birisi tıpta okuyan Enver'di. Enver zeki, kurnaz ama çocukluğunda kısa boyundan dolayı çok ezilmiş, maddi olarak yoksunluk içinde büyüdüğü için yemeğe, zenginliğe ve de gösterişe sürekli merakı olan aç bir insandı.</p>

    <p class="normal">İyi bir bölüme girdiğinden dolayı ne kadar ezilmişliği varsa bu vakitten sonra yaşamdan tüm hırsını almak isteyen bir kişiydi. Sınıf arkadaşının oturduğu bir ev vardı; Enver'le bazen giderdik.</p>

    <p class="normal">Benim becerim, başkalarının hislerini hızlı anlayıp kendimi bu duruma göre konumlandırabilmemde yatıyordu.</p>

    <p class="normal">Her tarafım bilinmeyenle sarılmıştı bu evde, eşyaların bilinmezliği, yaşanılan hayatın bilinmezliği, duyguların bilinmezliğiydi bu. Bunların hepsi yeniydi bu evde, daha önce hiç karşılaşmamıştım. Daha önceki tüm bilgi ve gücümün bu evde başıma bela olacağı aşikârdı, eşikten adımımı attığım anda anlamıştım bunu. Şu ana kadar bildiklerimden başka bir konum almalıydım bu evde. Çaresiz bir tedirginlik içindeydim.</p>

    <p class="normal">Bizim evlerimizde her biri kendi üzerlerine düşen görevi fazlasıyla yerine getiren emektar eşyalar yerine, burada son hayallerine kapılıp giden bir esrarkeşin ruh halinde, tembel tembel duran ağır ve tombul koltuklar, ceviz mobilyalar mevcuttu.</p>

    <p class="normal">Enver'le geldiğimiz bu ev içimde yıllardır biriktirmiş olduğum özlemi açığa çıkardı. Belki de bir kadından daha çok böyle bir ev özlemiştim ben. Tek başına yaşanılan, bütün eşyaları olan düzenli ve yeni bir ev. İnsanın özgür bir şekilde yaşaması sadece özgürlükle olmuyor, aynen böyle bir eve, bu şekilde babadan gelen paraya da ihtiyaç duyuluyor. Bu evde başkasının olan bu saadet bir derin yara gibi içime işledi.</p>

    <p class="ortayazi">* * *</p>

    <p class="normal">Hayat bazen o kadar hızlanıyordu ki, bir saat gibi düşünün, zembereği boşalmış bir saat. Eğer kader varsa iyisiyle kötüsüyle bazen yapışır kalır insanın göğsüne... Bu anlardan biriydi, bu şehre geldim geleli, hazzın peşinde koşmuş, hazzı bazen kadınlarda, bazen içkide, bazen erkekler arasındaki kavgada, bazen de kumarda bulmuştum. Bunların tümü yapay hazlardı ama bunu henüz ben bilmiyordum. Mutluluğun bu hazlardan kurulu olduğunu düşünüyordum. Sanki durmak ölüm demekti bizim için. Birbiri ardına geceler geceleri, eğlence geceleri kovalar dururdu. Bir an dahi yalnız kalmak, eğlenceden uzak olmak düşüncesi, sanki bütün hayatımızı zevklerden uzak yasayacakmışız hissine kapılmamıza sebep olurdu.</p>

    <p class="normal">Eğlence, olduğu gibi gözler önüne serili bir biçimde yaşanmalıdır. Öyle göz önünde olmalı ki, tembel gözkapakları zevkin doruğuna çok kolay erişmekten korkarak, adamakıllı şehvetli bir okşayışın tam ortasında duran bir el gibi olmalıdır.</p>

    <p class="normal">Bazı insanlar vardır yüzleri yoktur. Ya da birçok yüzleri vardır. Herkesin, yanındakinin kimliğine uygun bir yüzü vardır. Bunlar kendilerine her gün yeni bir yüz seçmek zorunda kalırlar. Karşısındakinin durumuna göre, elbiselerinin içine bir iblis, bir derviş, bir cani, bir düşkün yerleştirebilirler.</p>

    <p class="normal"><span class="ideitalik">Kalabalıklar içinde kimsenin yüzü kendisine ait değildir...</span></p>

    <p class="normal">Çevrenizde birileri varsa, ikiyüzlülük kaçınılmazdır, az veya çok böyledir bu. Biraz yalan, biraz abartı, biraz haset mutlaka olmak zorundadır. Dürüstlük en saf haliyle yalnızlık gerektirir. Ergenin hayatı yalan üzerine kuruludur, yalan yoksa bile abartı mutlaka vardır.</p>

    <p class="normal1">YALANLAR ÜZERİNE</p>

    <p class="normal1">Diyelim ki o gün</p>

    <p class="normal1">Diyelim ki o masada</p>

    <p class="normal1">O an</p>

    <p class="normal1">Çok sevgili, sevgili adayına</p>

    <p class="normal1">Ben kerevize bayılırım ve sütlü tatlılardan nefret ederim dediniz.</p>

    <p class="normal1">(O sırada, çok sevgili, sevgili adayınız, büyük ihtimalle şöyle demektedir:</p>

    <p class="normal1">"Ben süt ve süt ürünlerinden nefret ederim, hayat benim için sebzeler ve meyvelerden ibarettir.")</p>

    <p class="normal1">Ve sonra da</p>

    <p class="normal1">O çok sevgili, sevgili adayınızla</p>

    <p class="normal1">Bırak sevgili olmayı, evlendiniz diyelim...</p>

    <p class="normal1">İşte o zaman ne bok yiyeceksin ben en çok onu merak ediyorum...</p>

    <p class="normal">Sıkıntı da heyecan da sürekli olarak kendilerini tekrar tekrar bize dayatırlar. Aslında bu ilk başlarda iyi de gelir.</p>

    <p class="normal">Ama bir süre sonra çaresizlikle bu iki duygu arasında salınıp kalırız ve gerçeklikten koparız. Sürekli olarak eğlenceyi düşünmek, her şeyde olduğu gibi bizi gereksiz yanılgılara sürükler, neyin eğlence olduğu, hangi eğlencenin bize mutluluk verdiği tartışılır hale gelir.</p>

    <p class="normal1">EĞLENCE ÜZERİNE</p>

    <p class="normal1">Toplumlara sonradan enjekte edilen eğlence türleri, o toplumu eğlendirmekten daha ziyade strese sokuyor. Hazır olunmadığı bir durumda, zorunlu olarak eğlenme isteği, eğlenceyi bir stres, bir acı verme aracına dönüştürüyor.</p>

    <p class="normal1">Her toplum kendi eğlencesini, uzun deneyimler, önemli ekonomik ve sosyal bütünlük içinde oluştururlar. Yüzmeyi bilmeyen bir toplumda deniz eğlenceleri sadece bir stres aracıdır.</p>

    <p class="normal1">Deniz ürünleri ve denizcilikle alakası olmayan bir toplumda, birdenbire balık pişirme partileri organize ederseniz ve bundan insanların sanki bir zorunlulukmuş gibi eğlenmelerini beklerseniz, o insanlar eğlenmiş gibi gözükseler de, aslında içlerinde derin yaralar oluştururlar.</p>

    <p class="normal1">Bizim baba algımız, gerçekten Babalar Günü'nü kutlamaya elverişli mi hiç düşündünüz mü? On yıl öncesine kadar sevgilisi olduğunu annesine bile itiraf edemeyen bir toplumda siz eğer Sevgililer Günü'nü bir zorunluluk haline getirirseniz, bu bir eğlence olmaktan, bir hediye olmaktan çıkıp bir külfet ve acı aracına dönüşür.</p>

    <p class="normal">Yaşamın değişip değişmediği, insanların durumu, düşünceleri çok umurumda değildi aslında. Kendi kurduğum düş ülkemde dolanıp duruyordum. Alay ederek, beğenmeyerek, aşağılayarak. Belki de kendimi koruma yöntemimdi bu benim. Sanki birisini ne kadar aşağılarsan o kadar yücelecekmişsin gibi gelirdi o zamanlar bana.</p>

    <p class="normal">Ben kadınlarla olan bu tür ilişkilerde sadece kendimi, kendi haz alma duygumu tatmin etmiyordum. Aynı zamanda oyun oynama tutkumu da tatmin etmiş oluyordum. Yaşayacağım hazza ulaşmadan önce, onu elde etmek için kurduğum senaryolar, en iyi sahne oyuncusuna taş çıkartacak kadar başarılı olurdu. Günlerce hayalini kurardım o anın. Gerçekleştirmeden önce, o anın on ayrı versiyonunu yaşardım. Bu, gerçeğinden daha heyecan vericiydi. Sonra o an için en yakın dostlarımı bile satma pahasına, hatta ve hatta ölüm riskini bile göze alarak oyunumu oynamaya başlardım.</p>

    <p class="normal1">ÇOCUKLAR VE OYUNCAKLAR VE KADINLAR ÜZERİNE</p>

    <p class="normal1">Çocuklar, mükemmel oyuncaklarla oynamayı sevmezler.</p>

    <p class="normal1">Tüm ayrıntıları düşünülmüş, yapılacak olan her şeyi yapılmış oyuncakları da.</p>

    <p class="normal1">Çocuklar o oyuncakları ancak izleyebilirler.</p>

    <p class="normal1">Halbuki çocuklar sadece çizgi film izlemeyi severler, neden bir oyuncağı izlesinler?<br class="chapter" /></p>

    <p class="normal1">Onlar kendi hayal güçlerini, kendi yaratıcılıklarını kullanacakları oyuncaklar isterler.<br class="chapter" />
    Çocuk bir oklavayla, bütün çocukluğu boyunca oynayabilir.</p>

    <p class="normal1">O bir at olur, bir tüfek olur, o oklava bir insan olur, olur da olur...<br class="chapter" /></p>

    <p class="normal1">Aynen çocuklarda olduğu gibi erkekler de mükemmel kadın istemezler.</p>

    <p class="normal1">Her şeyi orantılı, düzgün bir kadını ne yapsın erkek?</p>

    <p class="normal1">Onu ancak izlenecek bir nesne olarak görürler.<br class="chapter" />
    Erkek kadında hayal kurabileceği bir kusurlu alan arar.</p>

    <p class="normal1">Erkek bir kadının kusuruna âşık olur. Kötü bir gülüşüne, kadının kendinde hiç beğenmediği bir benine, bir mimiğine, ellerinin zarafetine...</p>

    <p class="normal">Genellikle çok önemli kişilerin olduğu topluluklar bile beni yeterince doyurmazdı. Ben o önemli kişilerin yanında illa ki bir dilberin, aklımı çelecek bir dilberin olmasını isterdim. Eğer böyle ortamlarda bir dilber varsa, kafam çalışmaya başlar, belki de ömrüm boyunca kurmayacağım cümleleri kurardım. Ama yoksa bir köşeye çekilir, akıllı akıllı dinlerdim.</p>

    <p class="normal">Dünyanın en önemli insanıyla, en önemli konusunu tartışsam bile, beni bekleyen bir çirkin kız varsa, en acayip ve yaratıcı yalanları uydurup, onun yanına kaçardım. Ama tüm her şey gibi bunun da bir sonu vardı.</p>

    <p class="normal1">YENİLENMEK ÜZERİNE</p>

    <p class="normal1">Kendisini yenileyemeyen insan</p>

    <p class="normal1">Sürekli olarak ilişkilerini yenilemek ister.</p>

    <p class="normal1">En büyük eğilimi,</p>

    <p class="normal1">Tüm hataları, tüm sorunların kaynağını karşısındakinde bulmaktır.</p>

    <p class="normal1">Ve bulur da...</p>

    <p class="normal1">Hata arandığında en kolay bulanan şeydir çünkü...</p>

    <p class="normal">Sanki bir deniz kenarında, uçsuz bucaksız denizlere bakarak, sanki adım atsan, uzak bir gemi yolculuğu, en çok da kendinden kaçacağın bir yolculuk. Tayfalar, yorgun yüzler. Sen ise Akdeniz ikliminin cazip havasında akıp giden bir rüzgâr olursun.</p>

    <p class="normal">Hazların bitirici havasının nefesimi daralttığını hissetmeye başlamıştım.</p>

    <p class="normal">Kafamı yastığa gömdüğümde, kendi ağırlığını taşımaktan bıkmış vücudumla yatağı doldurduğumda, ihtiyacım olanın uyumak ya da vücudumu dinlendirmek olmadığını fark ettim. İhtiyacım olan uykudan, banyodan daha çok ruhumun kirli ağırlığını kaldıracak bir beyin temizliğiydi. Fena hatıralardan temizlenecek bir beyin banyosu. Hepsi bu.</p>

    <p class="normal1">MUTLULUK ÜZERİNE</p>

    <p class="normal1">Öncelikle "mutluluk" ile "hazzı" karıştırmamak gerekmektedir. Mutluluk bir süreklilik arz eder. Haz anlıktır.</p>

    <p class="normal1">Mutluluk insanın normal ihtiyaçlarının eksiksiz yerine getirilmesidir.</p>

    <p class="normal1">Mutsuzluk ise yoksunluktan değil, fazlalıktan gelir.</p>

    <p class="normal1">İhtiyaçların aşırı karşılanması mutsuzluğu getirir.</p>

    <p class="normal">O günlerde tanıştığım Emel imdadıma yetişti. Edirneli'ydi Emel. Her Edirneli kız gibi kendine has bir güzelliği olan, her Edirneli kız gibi dişi, Edirne gibi, sırlarla dolu idi. İnsan ilk gördüğünde âşık olur ya bazen, aslında aşkı aradığından mı, yoksa âşık olması gerektiğinden midir bu durum bilinmez...</p>

    <p class="normal1">EDİRNE VE KIZLAR ÜZERİNE</p>

    <p class="normal1">Edirne, bu şehir, uzaktan veya yakından, sisli bir hava altında ya da pırıl pırıl güneş altında, eşsiz kubbelerin ve güzel kızların aynı göğün altında buluşmasıdır. Eski taş binaların, dar sokakların, mavi ve yeşil gözlü uzun boylu kızların mekânıdır.</p>

    <p class="normal">Kadınlara bir adım daha yaklaşmıştım artık. Bir adım daha yakından tanıyordum onları. Eskiden tanıdığım kadınlar!</p>

    <p class="normal">Bir anda gözümün önünde karşımdaki kadının yanında eskiden birlikte olduğum kadınlar sıralandı.</p>

    <p class="normal">Sonsuzluk gibi uzun süren bir saniye içinde kendimi bir resim galerisinin içinde gördüm.</p>

    <p class="normal">Karşımdaki kadın ise galerinin tam ortasındaydı. Diğer kadınlar tartılıp değerlendirilmeyi beklerken, karşımdaki kadın bir ağırlık ölçüsü olarak duruyordu.</p>

    <p class="normal1">ERKEKLER VE AŞK ÜZERİNE</p>

    <p class="normal1">Erkeklerin anlaması gereken şey şudur sanırım.</p>

    <p class="normal1">Ne kadar sayısız kadına sahip olursa olsun, ne kadar fazla kadına karşı cinsel açlık duyarsa duysun, sevgisinin ancak birkaç kadına yetebileceğini, ancak birkaç kadın üzerinde yoğunlaşabileceği gerçeğini görebilmesi gerçekliğidir.</p>

    <p class="normal">Nasıl oldu bilmiyorum, gerçekten kalbimin ritminin değiştiğini hissetmiştim o gün... Aşk dedikleri şey bu muydu gerçekten? Hiçbir çıkar gütmeden, sonunun ne olacağını kestiremeden bir kadına âşık olmuştum. Güzel miydi çirkin mi ayırt edemiyordum, ama benim için dünyanın en güzel kadınıydı o an.</p>

    <p class="normal1">BEĞENİLER ÜZERİNE</p>

    <p class="normal1">Birisinin bir özelliğini beğendiğinizi söylüyorsanız,</p>

    <p class="normal1">Aslında kendinizde olan o özelliği beğeniyorsunuzdur.</p>

    <p class="normal1">Yani o beğendik dediğiniz özellik aslında sizde olduğu için beğeniyorsunuzdur.</p>

    <p class="normal">Küçük yaşamların büyük kahramanları vardı çevremde, ben de bunlardan bir tanesiydim. Belki de en mutlu olanlar en güzel hayalleri kuranlardır. Aşk en güzel hayalin kurulması değil midir? Aşk dünyanın en çirkin kadınını en güzel yapan makyaj değil midir sahiden? O an Emel uzun boyuyla, yeşil gözleriyle, kalın dudaklarıyla dünyadaki en güzel kadından daha güzel görünmüştü gözüme. İçimden onun için şöyle söylüyordum:</p>

    <p class="normal1">Bundan sonra buna alışmak zorundasın, hayatın bir trajedi olacak, çünkü güzelsin...</p>

    <p class="normal">Bana dünyadan söz ediyor, hayattan söz ediyor, bense onu hiç dinlemiyor, sadece izliyordum. Bazı anlar vardır, en çok sevdiğimize karşı öyle bir tutukluk yaparsınız ki, eski bir silahın yaptığı tutukluğa benzer ve bu tutukluk yüzünden ölürsünüz.</p>

    <p class="normal1">Hep konuşuyordu, sürekli anlatıyordu, sorular soruyordu durmadan...</p>

    <p class="normal1">Oysa suskunluk, aşkın ömrünü uzatır...</p>

    <p class="normal">Şu kısa ömrümün bütün başarısızlıkları, acıları, bahtsızlığı, gelip suratıma çöreklenmişti. Tutukluk yapan bir silahtım şimdi, sevdiğimin ölümüne sebep olan bir silah. Bakakaldım suratına, ne bir adım ileri, ne de bir adım geri gidebildim.</p>

    <p class="normal">Böyle bir kadına yaklaşacak kadar ilerlemiş miydim sahiden erkeklik yolunda? Sanki onun gözleri yurtdışına pasaport almış, bense onun gözlerinde tutuklu bir mahkûmdum. Yalanlar söylüyor, bense yalan olduklarını bilmeme rağmen hiç aldırış etmiyordum... Ona şöyle diyordum içimden:</p>

    <p class="normal1">Sen hep böyle güneşli yalanlar söyle,</p>

    <p class="normal1">Ben hep inanayım sana...</p>

    <p class="normal">Yanından ayrılıp tuvalete gittiğimde, yüzümü aynalarda hırpalıyordum. Bu yüz müydü dışarıda oturan kadına layık olan? Ben de onun yanında yalanlar söylüyor, benim olmayan özellikleri ortaya döküyor, bu konuda ne kadar yaratıcı olduğumu gördükçe de kendime şaşırıyordum. Ama bu türden açıklamalarımın gerilimi çok yormuştu beni. İçimde hem sıkılmışlığı, hem de gururu aynı anda taşımaktan, bu iki güçlü duygu arasında kalmaktan bütün gün perişan olmuştum. Kafamı yatağa koyar koymaz derin bir uykuya daldım.</p>

    <p class="normal1">Bir insanın içi ne kadar yoksulsa,</p>

    <p class="normal1">Dıştan o denli zengin görünmeye çalışır...</p>

    <p class="normal">Aşk insanın içinin o ana kadar ne kadar fakir olduğunu yüzüne çarpıyor. İnsan içinden dışarı çıkmaya çalışan kelimelere engel olamıyor ama bu kelimelerin ne kadar kısır olduğunu gördükçe geçmişine lanetler okuyor ve en çok kendisini ifade etmeye çalışırken fakirliğinin farkına varıyor. Güzel sözler söylemek istiyor, ona şiirler okumak istiyor ama bu fakirlik hep karşısına çıkıyor. Ona şöyle söylediğimi hatırlıyorum:</p>

    <p class="normal1">"Bazen günebakan olsak, bazen aya bakan...</p>

    <p class="normal1">Ama hep baksak,</p>

    <p class="normal1">Kör olmasak..."</p>

    <p class="normal">Derken bir gün, hiç ummadık bir anda aramızdaki uçurumun üstüne sanki bir el aniden bir köprü kurmuştu. Hâlâ aramızda bir uçurum vardı ama artık uçurumun üstünde bir köprü de vardı. Eğer bu köprü üzerinde hata yapmadan yürürsem ona ulaşma şansım olacaktı. O gün oturmuş birlikte bira içiyorduk. Konuşurken ağzında dağılan bira köpükleri –tükürük aslında– yüzüme geldi. Bu durum onu benim gözümde sıradan bir insan, ölümlü bir canlı haline dönüştürüyordu. O artık benim için bir kadındı, herhangi bir kadın. Böyle olunca da ulaşmam çok kolaylaştı...</p>

    <p class="normal">Kuşlar tekrar kanatlarını çırpıyor. Doğa kendisine yeni renkler seçiyor. Karanlık saatler yerini daha çok güneşe bırakıyor. Güneş sürekli kendini hatırlatıyor. Güneş kendini hatırlattıkça, insan biraz daha mutluluk istiyor. Ne olur biraz daha mutluluk diye yalvarıyor yürekler. En güzel günler hatırlanmaya başlıyor o anda. Sanki kötü günler hiç olmamış gibi davranılıyor. Çocuk gözleriyle sabahlara uyanıyor insan. Gün sanki bütün kötülükleri yok ediyor.</p>

    <p class="normal">Aşk durmadan kendini hatırlatıyor.</p>

    <p class="normal">Ben buradayım, ben buradayım...</p>

    <p class="normal">Heyecanla başını sağa sola çeviriyorsun, her şey sanki bir rüya. Güneş sönüyor. Aşk gidiyor. Sanki aşk hiç bu semte uğramamış, sanki hiç olmamış gibi.</p>

    <p class="normal">Ve sanki bir daha hiç olmayacakmış gibi...</p>

    <p class="normal1">Erkek arzuladığı kadını sonrasında sevebilir, ama sevmeme olasılığı da vardır.</p>

    <p class="normal1">Ama sevdiği kadını mutlaka arzular.</p>

    <p class="normal">Gece olmuştu, güneşin batışını izledik, öyle olması gerektiği için izledik, âşıklar hep böyle yapmaz mıydı? Oysa aşkla ne yaparsan yap güzeldir. Onun yanında uzanıp yıldızları bir bir okşayabilirdim mesela... Emel'le eve gitmeyi hiç düşünmedim, yolda yürürken elini tutmak bile daha heyecan vericiydi. Evdeki arkadaşlarım beni böyle bir aşkın kucağında gördükçe benimle dalga geçiyorlar, olacağın buydu diyorlardı. Ama Emel'de başka bir şey vardı. Benim yanımdayken bile sanki benim yanımda değildi. Sanki benimle görünmek, benim gibi popüler bir adamla olmak ve bunu birilerine göstermek istiyor gibiydi. Aşk ne kadar gözümüzü kör etse de, güneşin battığı anlarda gözümüz bazen gerçekleri görür. İşte o an yapılacak olanı yapmak gerekir. Ama yapılacak olanı ancak gerçek insanlar yapabilir, henüz kadınları tanımayan bir ergen değil.</p>

    <p class="normal">Çoğu zaman bekletilmeye başlamıştım. Bazı günler söz veriyor ama sonra gelmiyordu. Bahanesi de hazırdı, evden çıkamadım, izin alamadım, misafirlerimiz geldi... Böyle akşamlarda günlüklerime acı ve hüzün akıyordu.</p>
  </div>

  <div class="calibre1" id="calibre_pb_19"></div>
</body>
</html>
