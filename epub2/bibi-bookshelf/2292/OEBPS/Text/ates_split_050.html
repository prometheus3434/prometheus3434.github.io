<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Tam o günlerde, aileyi, evliliği düşünürken, işyerime gelen bir telefon, bütün dünyanın başıma yıkılmasına sebep oldu. Acilen beni Çorum'a çağırıyorlardı. Acilen çağrılmak kadar korkunç bir çağırma şekli daha var mıdır acaba dünyada?</p>

    <p class="ortayazi">* * *</p>

    <p class="normal">Babam küçük yaşta ve hiçbir vasfı olmadan bir kadının peşinde gelmişti bu şehre. Aklında ilk önce hayatta kalmak, sonrasında da yükselmek vardı. Bir insan dışarıdan geliyorsa eğer bir şehre, bir eve, bir hayata, savaşa hazır olarak geliyor demektir.</p>

    <p class="normal">Dışarıdan gelenler kendilerine yer açmak için, orada bulunanlardan iki kat daha fazla mücadele etmek zorundadırlar. Bu mücadeleci ruh onu kısa süre sonra kimsenin almadığı riskleri alan, kimsenin harcamadığı enerjiyi harcayan kişiye dönüştürür.</p>

    <p class="normal">Babam bir terzi çırağı olarak geldiği bu şehre, önce kalfa olma hırsı, sonra dükkânın sahibi olma hırsıyla saldırdı. Bunları gerçekleştirdi de. Ama bu hırsa sahip olanların nerede duracakları ve ne kadar yorulacaklarını kimse bilemez. Bizim göremediğimiz de işte buydu. Bu yorulmak bilmez vücudun içten içe yorulduğunu göremiyorduk.</p>

    <p class="normal">Hiçbirimiz onu anlamıyor, hiçbirimiz ona yardım etmiyor, sadece onun bu hırsının meyvelerini yemeyi seviyorduk. Meyveler çok tatlıydı.</p>

    <p class="normal">Benim babam buydu işte.</p>

    <p class="normal">Freni patlamış yokuş aşağı inen ağır vasıta bir kamyondu o.</p>

    <p class="normal">Sürekli çalışan, çalıştıkça hızlanan bir kamyon.</p>

    <p class="normal">Ama bu kamyonun, bu ağır kamyonun, tekerlekleriyle hırpaladığı yollar, elleriyle hırpaladığı hayat ondan aniden öcünü alıvermişti işte.</p>

    <p class="normal">O lanet telefonun geldiği gece, bir dönem kapanmıştı.</p>

    <p class="ortayazi">* * *</p>

    <p class="normal">Bir ergen için yolun başlangıcı babasını reddetmektir. Reddetmesi doğaldır, sağlıklıdır, ama bir gün gelir babasını anlayıverir ergen, hatta bir de dönüp bakar ki babası oluvermiş kendisi. Tam onu anladığında, babasız, yalnız kalakalır.</p>

    <p class="normal">Bir ergen hayatta en çok babası tarafından takdir edilmek ister. Bir erkek hayatı boyunca babası tarafından onurlandırılmak ister.</p>

    <p class="normal">Bir erkek ancak babası öldüğünde gerçekten erkek olur.</p>

    <p class="normal">Bir erkek babası öldüğünde gerçekten yalnız kaldığını anlayıverir.</p>

    <p class="normal">Gözlerinden dökülen iki damla yaşla anlar bunu. Boğazına takılan kimseye gösteremediği iki damla yaş.</p>

    <p class="normal">İçe ağlamak ne demektir bilir misiniz? Bir kadın dışa doğru akıtır gözyaşlarını, bir erkek boğazına.</p>

    <p class="normal">Bazı şeyler o an acıtmaz insanı, çok sonra acıtmaya başlar, hem de ne acıtma... Kanırta kanırta.</p>

    <p class="normal">Bir kez daha gittiğim, belki de son kez gittiğim çorak Anadolu kentinde, ne şehir eski şehirdi, ne de ben eski ben. Kimsenin asla anlamadığı şey, baba oğul arasındaki gizli aşktır. Bu öyle bir aşk ki, nefretle başlayan, en güçlü rekabetle devam eden, anlamsızca son bulan bir aşk. Her yeni aşk, başka bir aşkın ölümüdür. Kadınları sevmeye başladığım gün babamı öldürdüm belki de, her genç erkek gibi.</p>

    <p class="normal">Gönlünce hiç yaşamadığı için doyamamıştı babam hayata. Şimdi toprağa doyacak olması ne kötü. Cahil bir ilkokul mezunu olmasına rağmen, açık görüşlü bir insandı. Hep güvendi bana. Sinirliydi biraz, kızgın bakardı gençken, ben büyüdükçe, o olgunlaştıkça, gülerek bakmaya başladı gözleri bana. Beni korumasının bahanesiydi sert sert bakışları. Anason anason gelirdi bazı geceler. Bilirdim geldiğini, anason anason öperdi yanaklarımı.</p>

    <p class="normal">O zaman anlardım en çok beni sevdiğini. İnsan sevilirken ağlar mı?</p>

    <p class="normal">Evet. İnsan en çok sevilirken ağlar.</p>

    <p class="normal">Geri dönüş yolunda, otobüste sürekli babamı gördüm rüyamda. Bana doğru yürüyordu. Gözlerinde hüzün vardı. Sanki seni neden daha çok sevmedim, zamanımı neden seninle daha çok harcamadım diyen bir hüzün.</p>

    <p class="normal">Yüzü bozgun. Saçları en son gördüğümden daha da beyazlamış.</p>

    <p class="normal">Niye baba niye? Biraz daha bekleyemedin mi? Ben tüm şu hayatta kendimi sana göstermek, senin de benimle övünmeni yaşaman için çabalamadım mı?</p>

    <p class="normal">Tüm senden kaçışlarım yeniden sana dönmek için değil miydi?</p>

    <p class="normal">Düşlerimde kiminle kavga edeceğim artık, düşlerim sensiz ne yapacak?</p>

    <p class="normal">Bana hep güzel bir gelecek yontmak için çabaladığını söylerdin, senin olmadığın bir gelecek için mi ha?</p>

    <p class="normal">Babası olmayan bir erkek, yamalı bir yüreğe sahiptir bunu bilmiyor musun baba...</p>

    <p class="normal">Boğazımda yirmi iki yıllık bir yumru...</p>

    <p class="normal">Giderken saatini bırakmış bana, tek saatini... Zamana yenilme demek istemiş sanki...</p>

    <p class="normal">Hepsini yazacağım baba, seni, beni, sevgiyi, aşkı...</p>

    <p class="ortayazi">* * *</p>

    <p class="normal">İstanbul'a döndüğümde, ne artık ben eski bendim, ne de Alev eski Alev'di. Hâlâ birbirimizi deliler gibi seviyorduk. Hâlâ birbirimiz için ölebilirdik. Hâlâ en büyük düşümüz birlikte ölebilmekti, hem de yaşlanarak değil, kendimizi bilerek ölmek.</p>

    <p class="normal">O günlerde çalıştığım saçma sapan işten ayrıldım. Elimde olan paralarla idare etmek istedim. Ne erkek olmak istiyor, ne de kimsenin yükünü sırtımda taşımak istiyordum. Gece gündüz deliler gibi okumak istiyor, gece gündüz deliler gibi yazmak istiyordum. İşte o gün yazmak benim için yaşamak oldu.</p>

    <p class="normal1">Yazmak demek, dünyanın gören gözü olmak demektir,</p>

    <p class="normal1">Yazmak demek; dünyanın duyan kulağı olmak demektir,</p>

    <p class="normal1">Yazmak demek, hisseden bir yürek olmak demektir...</p>

    <p class="normal1">Yazacaktım. İlkönce kendimi, ilkönce çevremi, ilkönce kalbimi yazacaktım...</p>

    <p class="normal">Küçük küçük de olsa hayata dair notlar alıyordum...</p>
  </div>

  <div class="calibre1" id="calibre_pb_51"></div>
</body>
</html>
