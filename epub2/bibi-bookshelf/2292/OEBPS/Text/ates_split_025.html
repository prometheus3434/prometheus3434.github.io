<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Sanılanın aksine ihanet yaşlandıktan sonra değil, gençlikte olur... Gençlikte bir arkadaşının kız arkadaşını çalmak bir marifettir. Bir oyundur bu. Belki de ileride bunun için insanlar birbirini öldürürken, o yaşta bu bir oyuna dönüşür.</p>

    <p class="normal">Çiçek sık sık evimize gelmeye başlamıştı. Önceleri Hakan'la gelirken daha sonraları Hakan'sız da gelir olmuştu. Bizim evde en çok Can'la kavga ediyordu Çiçek. Sanki aralarında bir alıp veremedikleri varmış gibi... Hakan'da ise başka bir ruh vardı. Biraz reçel, sarhoşun midesini nasıl bulandırırsa, Hakan'ın da ciddi ilişki lafıyla midesi öyle bulanırdı. Hakan böyle durumlardan kurtulmak için kendisi terk etmezdi, sevgilisinin onu terk edebilmesi için tüm koşulları hazırlardı. Şimdi de bilerek Can'ın kucağına itiyordu Çiçek'i.</p>

    <p class="normal">Sanki eliyle kızı birilerine itiyordu ve bunu, asıl ihanete uğrayan kişi kendisiymiş gibi bir havaya sokup yapıyordu. Hakan, Çiçek'i eliyle iterken belki de Can'a çarpmıştı. Can'ın gözlerini ilk defa o gece yakaladım Çiçek'in yüzünde. Gözlerini Çiçek'e saplamış içine çekiyor, soluğunu içinin en derin yerinde, göğsünün karanlık dehlizlerinde hapsediyor, sonra gerisingeri bırakıyor, tekrar yaşamaya başlıyordu. Can, Çiçek'in gözlerinde ölüyordu.</p>

    <p class="normal">Öyle iç çekişler vardır ki, gizlendikçe daha da derinleşen; öyle gizli bakışlar vardır ki, günah olduğu için daha da tatlılaşan...</p>

    <p class="normal1">İnsanoğlu gizsiz, aşk ise günahsız olamaz bilirim...</p>

    <p class="normal">"Ben senin günahın olmak istiyorum..." der gibi bakıyordu Can Çiçek'e.</p>

    <p class="normal">Uzun süre boyunca Can'la Çiçek'in ilişkisini sadece ben bildim. Bir sır olarak değil, kendi iç sesimle bildim. Can da benim bildiğimi anladığı halde bir şey belli etmedi... Bazen dostlar arasında bilmemek ama bilindiğini anlamak en iyi yöntemdir. Eğer bildiğimi söyleseydim, hem Can zor durumda kalacaktı, hem de ben bu bildiğimle Can'ı yargılayıp yargılamama arasında bocalayıp duracaktım. Can'ın aşkı, biraz da Hakan'ın kendi kompleksleri yüzünden Çiçek'i itişiyle, biraz da Çiçek'in, Hakan'a olan kini yüzünden Can'a yönelmesiyle oldu. Kin yoğun bir duygudur. Sonunu kimse kestiremez.</p>

    <p class="normal1">SEVMEK ARZUSU</p>

    <p class="normal1">Sevmek, arzulu bir süreçtir. Sevdiğin insanı sürekli arzulama durumudur.</p>

    <p class="normal1">Sevgi kadar nefret de içinde arzuyu barındırır.</p>

    <p class="normal1">Sevgi ve nefret şehvetli duygulardır...</p>

    <p class="normal1">Hatta sevgi ve nefret çok yakınlardır birbirlerine... İç içedirler bile diyebiliriz. İkisi de çok güçlü duygulardır. Bu yüzden sevgi, her an nefrete, nefret de her an sevgiye dönüşebilme özelliğine sahiptir.</p>

    <p class="normal">İnsanlar arasındaki sırlar çoğaldıkça birbirlerine bağlılıkları daha da artar. Can'la belki de derin dostluğumuzun başlangıcında bu olay yatmaktaydı. Sırlar ve acılar insanları birbirlerine bağlayan kuvvetli duygulardır.</p>

    <p class="normal1">Bir sırdan kurtulmak için daha büyük bir sırra sarılırsınız,</p>

    <p class="normal1">Bir acıdan kurtulmak için daha büyük acılara yelken açarsınız...</p>

    <p class="normal">Hayat bir şekilde akıp giderken, o sıralarda inanılmaz bir olay duyduk. Öğrenciler arasında birçok olay olur ama hep bir sınırı vardır. Edirne konum olarak bir sınır şehri olduğundan dolayı, Edirne'nin önemli geçim kaynaklarından birisi Kapıkule'dir. Diğeri de sınırdan girip çıkan kaçak ürünlerdir. Mustafa'nın böyle bir kaçakçılığa bulaşmış olduğunu duyduk ve bu bizim evde İsmail'in kendi içine daha da fazla kapanmasına sebep oldu. İsmail asla Mustafa'nın kendisini terk edişini içine sindiremedi. Hep Mustafa'yı bekledi.</p>

    <p class="normal">&nbsp;</p>

    <p class="indentmetin"><span class="idebold">GECENİN YÜZÜ</span></p>

    <p class="indentmetin">Gecenin sinsi, karanlık ama yumuşak yüzünü öptü,</p>

    <p class="indentmetin">Istıraplı bir dokunuş.</p>

    <p class="indentmetin">Saçlarını bir bir kendi elleriyle taradı güneşin,</p>

    <p class="indentmetin">Kavurucu bir zevk.</p>

    <p class="indentmetin">Ve en sevdiği yemeğin en sevdiği lokmasını en sona bıraktı,</p>

    <p class="indentmetin">Sanki bekleyerek çoğaltabileceğini zannetti sevgiyi.</p>

    <p class="indentmetin">Gidenin dönmeyeceğini öğrenemedi bir türlü.</p>

    <p class="normal">&nbsp;</p>

    <p class="normal">Bir akşam toplu olarak eve dönüyorduk, saat gece yarısını geçmişti. Evde yine İsmail'i kendi içine kapanmış bir halde bulacağımızı düşünüyorduk. Evet, İsmail'i içine kapanmış olarak bulduk ama artık açılmamak üzere. Yanında kısa bir notla birlikte... O zamana kadar İsmail'in bir şeyler karaladığını hiç bilmiyordum. Beni şaşırtan İsmail'in intiharı mıydı yoksa giderken bir şiir bırakması mı, bunu asla bilemeyeceğim.</p>

    <p class="normal">&nbsp;</p>

    <p class="indentmetin"><span class="idebold">BANA MÜSAADE</span></p>

    <p class="indentmetin">Bu kadar...</p>

    <p class="indentmetin">Hepinize bırakacağım sadece dedikodular, anılar ve en kırılganından aşklar...</p>

    <p class="indentmetin">Kimseyi suçlamıyorum,</p>

    <p class="indentmetin">Yaşam pınarı kurudu burada.</p>

    <p class="indentmetin">Sakın, "Bu doğru mu?" diye sormayın,</p>

    <p class="indentmetin">Kimseye doğru olduğunu söyleyemem,</p>

    <p class="indentmetin">Ama sıcak kavurdu bu bedeni, su yok oldu, nehirler kurudu,</p>

    <p class="indentmetin">Kurudum...</p>

    <p class="indentmetin">Buraya kadar.</p>

    <p class="indentmetin">Beni yetiştirmiş olanlar, kızmasınlar,</p>

    <p class="indentmetin">Annem, babam, kardeşlerim, dostlarım...</p>

    <p class="indentmetin">Çalışmayı sevemedi diyebilirsiniz arkamdan,</p>

    <p class="indentmetin">Sorumlulukları ise hiç sevmedi...</p>

    <p class="indentmetin">Çoban bile iki koyun, bir it tarafından adam yerine konulur bu dünyada,</p>

    <p class="indentmetin">Yalnızlığını ise kavalıyla örter, kimseye göstermez...</p>

    <p class="indentmetin">Peki ya ben...</p>

    <p class="indentmetin">Alacak verecek kalmadı,</p>

    <p class="indentmetin">Bana müsaade...</p>

    <p class="normal">&nbsp;</p>

    <p class="normal">Bir yere ölüm girdiği zaman, artık hayat eski düzeninde devam edemez. Anıların dehlizlerine sürgün edilse de bir gün çıkar. Ölüm tek bir soru bırakır arkasında. Ama gençlikte sorular da bir süre sonra unutulur. Aslında unutulmaz, sadece bilinçaltına atılır. Gençken her şey çok çabuk unutulur, ama yalnızca bir süreliğine. İleride acı bir şekilde gün yüzüne çıkana kadar, belki de kırkından sonrayı bekler gençken içeriye gömülen sorular.</p>

    <p class="normal">İsmail'in ailesinin gelip oğullarını alıp götürmelerinin üzerinden kısa bir süre geçtikten sonra her şey unutuldu. İsmail mezarda unutuldu, Mustafa içeride unutuldu, iki erkeğin birbirlerini sevebileceği unutuldu. Birçok ergenin dilinde olan intihar İsmail'in kalbine saplandı ve kaldı...</p>

    <p class="normal1">Ölüm bile üzerinden zaman geçince eskir. Geçmeyecek diye yanıp tutuştuğunuz acılar eskir, aşklar eskir, gidenler eskir, dönenler eskir...</p>

    <p class="normal1">ERGENLİK VE İNTİHAR ÜZERİNE</p>

    <p class="normal1">Ergenlik, ölmek ile yaşamak arasında sürekli gidip gelmektir.</p>

    <p class="normal1">Yalandan da olsa sürekli bir intihar halidir...</p>

    <p class="normal">Artık birbirimizi tanıdıkça, birbirimizin açıklarını kollamaya başlamış, ilişkinin belki de en keyifli tarafı olan oyun zamanına girmiştik.</p>

    <p class="normal">Karşımda neler olup bittiğini fark ediyordum.</p>

    <p class="normal">Benim karşımda kadınlık oyunlarının hepsini oynuyordu ve bu güç gösterisi kendi kendisinin nefesini kesiyordu en çok. Benimle oynamaktan, bana eziyet etmekten büyük bir zevk aldığı anlaşılıyordu.</p>

    <p class="normal">Bunu en çok evde birileri varken yapıyordu. Kimseye çaktırmadan kendisini bana teşhir ediyor, izlettiriyor, bacaklarını açıp kapıyor, yanlışlıkla eli erkeklik organıma değiyordu. Ben kızmaktan çok zevk alıyordum bu oyunlardan. Erkek her zaman oyunu sever.</p>

    <p class="normal">Arzu'nun sürekli canı sıkılırdı. Ya kavga etmek zorundaydık ya da sevişmek. Bu iki durum haricinde mutlaka canı sıkılırdı. Bir ortama girmeye görelim, hemen ya kavga çıkarır, ya da iğneleyici bir nükte sokuştururdu araya.</p>

    <p class="normal">Ne olursa olsun gözü sürekli mağaza vitrinlerinin camlarındaydı. Elbiselerin ihtişamı onu mest ediyordu. Güzel bir ev eşyası, kokular, güzel derlenmiş çiçekler... Aynı ortamlarda olmamıza rağmen, aynı kişilerle aynı konuşmaları yapmamıza rağmen, eve döndüğümüzde tüm konuşulanları bir kez de o anlatıyordu. Gecenin ilerleyen saatlerine doğru, benim hiçbir şey anlatmadığımdan, onunla hiç ilgilenmediğimden dert yanıyordu. Neden kadınlar sürekli anlatma ihtiyacı duyarlar?</p>

    <p class="normal1">BOŞALMA YÖNTEMLERİ ÜZERİNE</p>

    <p class="normal1">Erkekler ve kadınlar birbirlerinden farklıdır,</p>

    <p class="normal1">Bunu kabul edelim.</p>

    <p class="normal1">Mesela boşalma şekilleri.</p>

    <p class="normal1">Erkekler sevişerek boşalırlar,</p>

    <p class="normal1">Kadınlar konuşarak...</p>

    <p class="normal1">İki boşalma hali de insanı yaşama bağlar...</p>

    <p class="normal">Aşkın ilk çılgınlık zamanları geçip de, ilişki kendisini sıradan hayatın akışına bırakınca, Arzu'nun karşısında içimde bir eziklik duymaya başladım. Bana pahalı hediyeler alıyor, ailesinin yanına her gidiş gelişinde daha önce hiç tatmadığım, adını dahi duymadığım yiyecekler getiriyordu.</p>

    <p class="normal">Yıllardır üzerinde titizlikle çalıştığım erkeklik gururum, böylece ayaklar altına alınmış oluyordu. Arzu elbette bunun farkında değildi, o kendi sıradanlığında yapıyordu bunu, ama karşısında ezilen beni fark etmiyordu.</p>

    <p class="normal">Almış olduğu yeni, çok pahalı çağla yeşili kazağı giydiğim bir gün, kazağı çıkarıp yırtmış, "Anlamıyor musun? Güzel giyinmekten, özenli giyinmekten nefret ediyorum" diyerek yeni bir kavga çıkarmıştım. İyi giyinmeye özenen ben, o andan itibaren iyi ve güzel giyinmekten nefret eden yeni bir ben olarak ayrılmıştım o kavgadan. Bir daha da asla güzel giyinmedim.</p>

    <p class="normal">Aramızdaki giz gittikçe azalıyordu. Haz üzerine kurulu ilişkilerde gizin yok oluşu, ilişkinin de süresini iyice kısaltır.</p>

    <p class="normal">En çok sevdiğimiz şey dar zaman sevişmeleri oluyordu yine de. Eğer hayatınızda gerçek bir macera yoksa uyduruk maceralar yaratırsınız kendinize.</p>

    <p class="normal">Arzu'yla hiç de macera dolu bir hayatımız yoktu. Ne o beni zorluyordu, ne de ben onun bir adım ileri gitmesi için çaba sarf ediyordum. Her şey rutine binmişti. Elimizde kala kala dar zaman sevişmeleri kalmıştı, bir de lezzetli kavgalarımız. Acıtan kavgalarımız.</p>

    <p class="normal">Kapı çalınmaya görsün; kapıyı açana kadar öpüşmek, arkasına geçmek, göğüslerini okşamak, kısa fırsat lezzetleriyle o anı değerlendirmek, ya da birisinin yanında gizlice ama görünme riski taşıyarak oynaşmak, elleşmek...</p>

    <p class="normal1">GİZİN YOK OLUŞU ÜZERİNE</p>

    <p class="normal1">Onun bu dünyanın dışında, diğer herkesten farklı olduğu, hatta yemediği, içmediği, geğirmediği, osurmadığı halinden, yemek yiyen, hatta berbat yemek yiyen, çoraplarını oraya buraya atan, tuvalete bile giden haliyle karşılaşıyorsun.</p>

    <p class="normal1">Rüyalarının insanının yerine, yaşayan kanlı canlı bir kişi geliyor.</p>

    <p class="normal1">Aslında senin için de durum farklı değil.</p>

    <p class="normal1">Peygamber olmak için geldiğin bu şehirde, sen de artık aynı evde, aynı evin içinde kanatlarını kaybediyorsun.</p>

    <p class="normal1">Onun için sen de gizemini kaybediyorsun.</p>

    <p class="normal1">Her şey aydınlığa çıkacak,</p>

    <p class="normal1">Karşında çıplak bir insan.</p>

    <p class="normal1">Güzellik dediğimiz de insanın çıplak hali değil midir?</p>

    <p class="normal1">Hem vücutta, hem beyinde...</p>

    <p class="normal1">Sen onu daha çok tanımaya başladıkça, tanıdıkça, tüm geçmişini de,</p>

    <p class="normal1">Onun tüm kamburlarını da,</p>

    <p class="normal1">Onun tüm sıkıntılarını da kendi içine almak zorunda kalacaksın.</p>

    <p class="normal">Arzu'yla her ayrılışımız benim ruhumda derin yaraların açılmasına sebep oluyordu. Elimin altında her olmadığı an aklıma çılgınca aldatılmışlık senaryoları hücum ediyordu.</p>

    <p class="normal">İnsanın en çok ruhu kirlenir. Diğer kirler bir şekilde çıkarılabilir. Ama ruh bir kere kirlendi mi bunun temizlenmesi çok uzun yıllar sürer ve büyük çabalar ve özveriler gerektirir. Arzu'yu beklerken gün geçmiyordu. Geceyi zor ettim. Uyku tek kurtuluşumdu.</p>

    <p class="normal">Kendimi sürekli onun beni aldattığı sahnelerde buluyor, kalbim büyük bir hınçla çarpıyordu. Kendimi o halde yatağa zor attım. Düşündüklerimin saçma olduğunu, realist gözlerle baktığımda ne kadar anlamsız düşünceler olduğunu kendime ispatlamaya uğraşıyordum. Uyku bastırıyordu. Kafamın yastıktaki yerini değiştirdim, yorganı biraz daha üzerime çektim ve üşüyen ayaklarımı birbirine yapıştırıp karnıma çektikten sonra gözlerimi sımsıkı yumdum.</p>

    <p class="normal1">Aldatan bir insanın cehennemi,</p>

    <p class="normal1">Aldatılma karşısında duyduğu korkudur.</p>

    <p class="normal">Arzu'ya karşı kuşkularımın azaldığı anlarda, korkudan doğan acılarımın da azaldığını hissederdim. Böyle anlarda korkunun yerini mutluluk alırdı. Mutluluk ise bende o güne kadar görülmemiş aşk coşkunlukları, sevda taşkınlıklarıyla birlikte, önü alınmaz koca kahkahalara dönüşüyordu.</p>

    <p class="normal">İçimdeki acı, kendimin bile şimdiye kadar farkına varmadığım duygusal derinliğimi açığa çıkardı.</p>

    <p class="normal">Sevgilim giderken, son kez kolları arasına düşüşüm, kendimi koyuvermemle birlikte, acının verdiği tüm sesleri her tonda söylememe sebep oldu. Boğazımdan, kendiliğinden çıkan çığlık, tüm dillerde aynı acıyı ifade etti.</p>

    <p class="normal">Sürekli ayrılmak lafı edilmeye başlanmıştı. Gitmek, kalmak, beklemek, tekrar sevişmek. O zamanlar anlayamadığımız şey kavga yerine sadece bir insanın gerçekten sevilebileceğiydi. Daha önce sevmemiş bir insana siz sevgiyi tarif edemezsiniz. Aşkı yaşamamış bir insana aşkı tarif edemeyeceğiniz gibi. O aşkı yaşamayan kişi için aşk demek; kavga, tutku, hoyratça sevişmek ve kıskanmak demek olabilir. Çünkü başkasını görmemiştir.</p>

    <p class="normal">Sürekli aklımda bu soru dolaşıyordu. Bir soru insanı bu kadar çaresiz bırakabilir miydi?</p>

    <p class="normal">Aklımdaki soru, günleri sanki birer saate indiriyordu.</p>

    <p class="normal">Ne zaman ciddi bir işle uğraşsam, aklım başka bir yere kayıyor, en saçma şeyleri düşünürken buluyordum kendimi. Zihnim perişan, kalbim çarparak kendime geliyordum.</p>

    <p class="normal">Kafamda hep aynı soru vardı.</p>

    <p class="normal">Beni gerçekten seviyor muydu?</p>

    <p class="normal">Ama bu sorudan daha beteri de varmış...</p>

    <p class="normal">Ben gerçekten onu seviyor muydum?</p>

    <p class="normal">&nbsp;</p>

    <p class="indentmetin"><span class="idebold">HER ŞEY VAR</span></p>

    <p class="indentmetin">Her şey var elimizin altında. Güzel sözler, ihanetler, oyunlar, biraz da üstüne kafiye ekledin mi tamamdır.</p>

    <p class="indentmetin">Sofralar hazırlanmış, adı kötüye çıkmış tüm kızların,</p>

    <p class="indentmetin">Erkeklerde bir yara izi, kendi kendilerine dert etme işaretleri...</p>

    <p class="indentmetin">Öpüşmek vardı şimdi bunları konuşmak yerine,</p>

    <p class="indentmetin">Ellerini tutmak, tanrılar sofrasında en güzel yemekleri sunmak birbirimize,</p>

    <p class="indentmetin">Peki, biz ne yaptık?</p>

    <p class="indentmetin">Balkon demirleri olmasa atlayacaktık,</p>

    <p class="indentmetin">Biz ne yaptık?</p>

    <p class="indentmetin">Kılıçtan daha keskin kırıcı sözler sarf ettik birbirimizin suratına.</p>

    <p class="indentmetin">Kılıç yarası bu güzelim, açıldı mı bir kere</p>

    <p class="indentmetin">İyileşse bile, izi kalır.</p>

    <p class="indentmetin">Ve o iz ömür boyu seni takip eder.</p>

    <p class="normal">&nbsp;</p>

    <p class="normal1">Tüm büyük sevgiler, aşkın kapısından geçer. Ona uğramadan büyük sevgi olmaz.</p>

    <p class="normal1">Ama her aşk sonunda büyük sevgiyi doğurmaz. Hatta bazı zamanlarda sevgiyi bile doğurmaz, aşk olarak başlar ve söner.</p>

    <p class="normal">Arzu mutfakta tezgâhın üzerine eğiliyordu ve ben içeride elimde bir şişe birayla aptalca oyalanıyordum. İçimde asi mi asi, bilmediğim, anlam veremediğim ama olması gerektiğini bildiğim bir hırçınlık, bağırsaklarımı tırmalıyordu sanki.</p>

    <p class="normal">Ama mutfağa seslenip, "Arzu gel, kavga edeceğiz" de diyemiyordum, nasıl denir ki?</p>

    <p class="normal">O kendiliğinden gelecek, yine mutfakla ilgili alakasız bir şey söyleyecek ve kavga kendiliğinden başlayacaktı. Böyle başlamalıydı.</p>

    <p class="normal">İçeride diğer ev ahalisi, büyük ihtimalle ya yine kâğıt oynuyorlar ya da boş boş burunlarını karıştırıp keyif yapıyorlardı.</p>

    <p class="normal">Arzu nihayet içeri girdi. Bir elinde en sevdiğim kupa, diğer elinde büyükçe bir meyve tabağı vardı. Neşeli bir hal içindeydi, en azından rahattı. Bir süre sonra meyvelerin kabuklarını soymaya başladı. En çok özeni elmaya gösterirdi, bir çember gibi kopmadan bir kerede soymak istiyordu elmayı, bu yüzden daha yavaş ve daha itinalı davranıyordu. Mandalinaları daha hızlı soydu.</p>

    <p class="normal">Arzu'yu görünce keyfim yerine geldi, işte istediğim her şeyi yapabileceğim biri. "Önüme geçip meyveleri böyle soymandan nefret ediyorum" dedim.</p>

    <p class="normal">İstediğimi elde etmiştim, kavga başladı...</p>

    <p class="normal">Kavgada en önemli şey sestir. Arzu'da da öyle bir ses vardı ki, kapıları aşıyor, camları aşıyor, koridorları aşıyor, önüne çıkan tüm engelleri, bir tül gibi inceltip delik deşik ediyordu.</p>

    <p class="normal">Öyle bir sesti ki, yapışkan ve sonsuzdu, büyük bir şiddetle patlıyordu. Öyle bir sesti ki, unutulmaz, felaketlerle dolu bir hayatın bütün zehrini akıtıyordu.</p>

    <p class="normal">&nbsp;</p>

    <p class="indentmetin"><span class="idebold">GEREKSİZ HAYATLARIN KAVGASI ÜZERİNE</span></p>

    <p class="indentmetin">Birden bir kavga başlar masada,</p>

    <p class="indentmetin">Kavganın çirkin çocuğu doğar ortaya.</p>

    <p class="indentmetin">Ruhlar birden kararır.</p>

    <p class="indentmetin">Acılaşır ağızdaki kelimeler,</p>

    <p class="indentmetin">Sessizlik. En acı olanı da bu,</p>

    <p class="indentmetin">Başlamaz bir daha söz, sanki bin yıllardır, sessizliktir masaya hâkim olan...</p>

    <p class="indentmetin">Hiçbir şey,</p>

    <p class="indentmetin">Artık,</p>

    <p class="indentmetin">Hiçbir zaman,</p>

    <p class="indentmetin">Eskisi gibi olmayacak...</p>

    <p class="normal">&nbsp;</p>

    <p class="normal">Artık Arzu'nun boyalı saçlarını iki elim didik didik ediyor, onun fahişeleşen kırmızı ojeli tırnakları benim suratımda derin izler bırakıyordu. Yüzüme tükürmek istiyordu, tükürüğü bitince salyası, salyası bitince de sesiyle yüzüme haykırıyordu.</p>

    <p class="normal">Bu kavgalarda hep bir şehvet lezzeti olurdu. İkimizin de bir yerleri kanar, eğer kan çıkmazsa sanki dünyanın bu en güzel sahne oyunu güdük kalacakmış hissi uyanırdı. Bu kavgalarda bütün sanat dalları vardı, resimden müziğe, sinemadan tiyatroya, operaya, heykele kadar bütün sanat dalları. Kavga yavaşlarsa ikimizin de tüm saadeti o anda bitecek zannediyorduk.</p>

    <p class="normal">Arzu tam suratımı parçalarken odaya Can girdi, sanki kavganın kabahatlisi o olmuştu. Arzu kızardı.</p>

    <p class="normal1">AŞKIN İÇSAVAŞ HALİ ÜZERİNE</p>

    <p class="normal1">Aşk ilk günlerdeki heyecanını yitirince, yerini birbirini tanıma dönemine bırakır.</p>

    <p class="normal1">Artık sıra, onun gerçek fikirlerini, beğenilerini, gerçek duygularını görme zamanıdır.</p>

    <p class="normal1">Artık onu takip etme, izleme, tartma, karşındakine göre bir sen çıkarma dönemi bitmiş, yerine gerçekler hüküm sürmeye başlamıştır. Bu birinci içsavaş dönemidir.</p>

    <p class="normal1">İÇSAVAŞ DÖNEMİ</p>

    <p class="normal1">Artık karşında, bir düşman ülke değilse bile, fethedilecek bir ülke vardır. Ve tüm fethedenler gibi sen de bu oyunda kuralları unutmaya, kendi kurallarını benimsetmeye hazırsındır.</p>

    <p class="normal1">(İÇSAVAŞ: Daha çok kardeşler arasında, kardeşin kardeşle kavgasını anlatır. Bir taraftan seversin bir taraftan da en büyük düşmanlığı ona beslersin... Asla tamamen sonuca varamazsın. Sonucu olmayan savaş da diyebiliriz buna.)</p>

    <p class="normal1">Artık aranızda süren bir içsavaştır. O senin mevzilerini kontrol eder, sen de onun. Sen onun sınırlarını zorlarsın, o da senin. Küçük, önemsiz gibi görünen birçok olaydan kavgalar çıkar. Aslında ortada olan gerçek iktidar kurmaktır, kimin iktidara geçeceğidir. Eğer ki kavganın sonucunda onun kalbini gerçekten kırmışsan hemen geri adım atacaksındır. Çünkü sen onun sınırlarını kontrol etmektesindir. Aslında amacın onu kaybetmek değildir, onu kaybetmeyi hâlâ göze alabilmiş değilsindir. Saçının renginden oturuş şekline, öksürmesinden geğirmesine kadar her şey bir sorundur.</p>

    <p class="normal1">Arada sırada neden yapıyorum tüm bunları diye kendinize şaşırdığınız bile olur...</p>

    <p class="normal1">Başka bir ülkeyi fethetmeye çıkmış bir savaşçısınızdır artık. Amacınız o ülkenin güzel taraflarını almak, kötü taraflarıyla mücadele etmek değildir. Kötü de olsa sizin kurallarınızın geçerli olmasıdır.</p>

    <p class="normal1">Yeni bir mahalleye, semte taşınmak gibidir aşkın içsavaş hali. Hem o çevrede yaşamak için oranın kurallarını tartarken, bir taraftan da kendi kurallarını, hatta sana ait olmayan kurallarını o mahalle sakinlerine kabul ettirme halidir.</p>

    <p class="normal1">Bir taraftan yepyeni gelenekler, kurallar, etik değerlerle tanışırken, kendi geleneklerinden, kendi kurallarından, kendi etik değerlerinden kopmanın gerilimini yaşamaktır içsavaş hali.</p>

    <p class="normal1">AŞK BİR TARAFIN KAZANIP BİR TARAFIN KAYBETMESİ DEĞİLDİR</p>

    <p class="normal1">AŞK,</p>

    <p class="normal1">AYNI BEDENDE, AYNI RUHTA, AYNI BEYİNDE, BİRLİKTE ERİME HALİDİR...</p>

    <p class="normal">Bugün ilişkimizin yeni bir dönüm noktasına gelmiştik. Arzu'yla aramızda artık kan vardı. Birbirimizi ilk defa kanatmıştık. Bundan sonra artık aramızdaki o sözlü kavgalar, küsmeler bize asla yeterli gelmeyecekti. Kan kavgalarımızdaki sıradanlığı alıp götürdü. Aramızda ses vardı... Öyle bir sesti ki, yapışkan ve sonsuzdu. Büyük bir şiddetle patlıyordu. Öyle bir sesti ki, unutulmaz, felaketlerle dolu bir hayatın bütün zehrini akıtıyordu.</p>

    <p class="normal1">Biz sevdiğimiz insana, aslında sahip olmadığı birçok özellik yükleriz.</p>

    <p class="normal1">Fakat zaman zaman sevgimizi kontrol etmeliyiz.</p>

    <p class="normal1">Durup arkamıza bakmalıyız.</p>

    <p class="normal1">"Acaba sevgilime yakıştırdığım bu özellikler gerçekten onda var mı?</p>

    <p class="normal1">Yoksa hepsini ona yakıştıran ben miyim?" diye...</p>

    <p class="normal1">Böylece sevgimizin ve sevgilimizin yalan olup olmadığını anlarız.</p>

    <p class="normal">Bir ilişkide eşitlik yoksa eninde sonunda o ilişkide sorunlar ortaya çıkar.</p>

    <p class="normal">Sadece sınıf eşitliği yetmez, aynı zamanda güzellik eşitliği de olmalı ve yaş eşitliği de.</p>

    <p class="normal">Bunlardan birinin en azından başka bir şeyle veya başka bir yetenekle eşitlenmesi lazım gelir.</p>

    <p class="normal">Aralarında hem sınıf eşitliği hem servet eşitliği olan erkekler, sırf güzel bir kadına abayı yaktıkları için hayatlarını zehrederler. Bazen güzellik yıpratıcıdır. Hele bu güzele abayı yakan adamın özgüveni yoksa...</p>

    <p class="normal">İnsanın yaptığı büyük itiraf, aniden kendisine yaptığıdır.</p>

    <p class="normal">Her şey birdenbire oluyor ve yaşadığım bu durum aşk mı yoksa sevgi mi diye soruveriyorsunuz.</p>

    <p class="normal1">SEVGİ İLE ARZU ARASINDAKİ FARK ÜZERİNE</p>

    <p class="normal1">Sevgi ile arzu birbirlerine tam anlamıyla zıttırlar.</p>

    <p class="normal1">Sevgi başlı başına bir bütünlüklü eylemdir.</p>

    <p class="normal1">Arzu ise sadece bir anlık durumdur. Doyurulduğu anda söner, sevgi ise doyuruldukça artan bir duygu durumudur.</p>

    <p class="normal1">Sevgide, sevgiyi oluşturan iki kişi birbirlerini zenginleştirirler, arzuda bitirirler.</p>

    <p class="normal1">Sevgide siz sevgilinizde erirsiniz, arzuda ise siz arzuladığınız insanda boşalırsınız; birinde artarsınız, birinde eksilirsiniz.</p>

    <p class="normal">Soru genellikle bir kere sorulur. Ve bazı sorular sonun başlangıcı olur. Arzu, ilişkiyi daha ileriye götürmek, daha ciddi bir boyuta taşımak istiyor gibi davranıyor, belki de blöf yapıyordu. Ama ortada sanki böyle bir gerçeklik de vardı.</p>

    <p class="normal">Acaba gerçekten seviyor muydum? Yoksa sevgimi göstermekte yetersiz mi kalıyordum?</p>

    <p class="normal">Belki de seviyordum onu, ama henüz sırtım böyle büyük bir yükü taşıyacak kadar sağlam değildi. Bundan korkuyordum.</p>

    <p class="normal">Yüklerin en büyüğü evlilik kurumudur.</p>

    <p class="normal1">EŞİT İLİŞKİ ÜZERİNE</p>

    <p class="normal1">Bir ilişkinin oluşma süreci ayrı,</p>

    <p class="normal1">Devam etme süreci ise apayrıdır.</p>

    <p class="normal1">Bir ilişkinin devam edebilmesi için, eşit olması gerekir.</p>

    <p class="normal1">İlişkide eşitlik yoksa devam etmez.</p>

    <p class="normal1">Devam etse bile bir taraf aslında gerçekte yoktur,</p>

    <p class="normal1">Ya da yok sayılıyordur.</p>

    <p class="normal1">Bu hem yok sayılan hem de yok sayan için büyük bir acı ve yüktür.</p>

    <p class="normal">İnsan aslında içinden biliyor her şeyi, kelimelere dökemese de seziyor. Bir ilişki sessizce bitiyor içeride. Dışarıda kavgalar, sesler olsa da... Yatmadan önce günlüğüme düştüğüm notlarda dökmüşüm kelimelere kendimden bihaber...</p>
  </div>

  <div class="calibre1" id="calibre_pb_26"></div>
</body>
</html>
