<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">Yorulmuş ümitlerden taze ümitsizliklere kesintisiz bir geçiş yaptım...</p>

    <p class="normal">İnsan ancak bildiği yolda yürüyebilir. Bildiği sokakta yolunu şaşırmaz. Ancak bildiklerimiz kadar cevap ve çözüm üretiriz.</p>

    <p class="normal">Benim bildiğim şu ana kadar sadece haz peşinde koşmak, tanınma isteği ve kadınlardı. Çözümü ve cevaplarımı yine onlarda aradım. Derin bir pisliğin içinde, gözleri kör eden bir karanlık içinde, aydınlık bir yol arıyordum. Bu yol romanlarda hep okuduğum, büyüsüne kapıldığım aşk yoluydu. Eğer bir kadına gerçekten âşık olursam, onunla uzun bir ilişki yaşarsam, bu derin pislikten, bu gözleri kör eden karanlıktan çıkabileceğimi umut ediyordum.</p>

    <p class="normal">İnsan ne kadar bilinçsiz olsa da, aklını kullanmayı bilmese de, geçmişe dönüp baktığında bazı şeyleri anlamlandırmasa da içgüdüsel olarak sezebiliyor. Bazen görmek, bilmenin ötesinde sezebilmektir.</p>

    <p class="normal">Eninde sonunda mayanızda biraz dürüstlük varsa, pislik bir süre sonra sırtınızda taşıyamayacağınız ağır bir yük olmaya başlıyor.</p>

    <p class="normal1">Anımsama değil unutma çağındaydım.</p>

    <p class="normal1">Yaşlılar hatırlamak, gençler unutmak isterler...</p>

    <p class="normal">Can'la birlikte eski sokağımızdan, eskimiş evimizden ayrıldık. Kendimize yeni yollar yeni ışıklar aramaya karar verdik. Yanımıza birilerini daha bulmak zorundaydık, eski evimizden artakalanlarla yeni bir ev kurmalıydık. Eski evimizden İsmail ve Volkan bizimle birlikte gelmeye karar verdiler. İsmail zaten Mustafa'nın onu terk etmesinden beri tutunacak yeni bir dal arıyordu. En yakınındaki en güçlü dala sarılmak onun yaşam biçimiydi. Volkan da başka türlü bir sarmaşıktı. Volkan sadece İsmail'den farklı olarak, yakınında olanı taklit etmeyi seven, taklit ederek yaşayan biriydi. Taklit edeceği bir şey olmadığı zaman, engin denizlerde tek başına kalmış bir tekne gibi olurdu.</p>

    <p class="normal">Volkan bulunduğu ortamda konuşulanlara çok dikkat ederdi. Herkesten farklı bir düşünceyi ortaya atmaktan korktuğu kadar hiçbir şeyden korkmazdı.</p>

    <p class="normal">En sevdiği şey, ortamda hâkim olan düşünceye ve kişiye destek olmak, onu haklı bulmaktı.</p>

    <p class="normal">İsmail ve Volkan, mutlak derecede birbirlerinden farklı insanlardı. Farklı olmalarına rağmen, ikisi de kendi mutsuzlukları içerisinde o kadar yalnızlardı ki, bu geçiştirmeye çalıştıkları mutsuzlukta, bir süre için bile olsa birbirlerine tutundular. Bu tür mutsuzluk bağları her zaman mutluluk bağından daha sıkı zannedilir, ama büyük bir kavgayla ayrılıncaya kadar...</p>

    <p class="normal1">SARMAŞIK</p>

    <p class="normal1">Bir sarmaşık düşünün, yaşamak için bir ağaca, bir duvara, daha doğrusu daha güçlü başka bir nesneye ihtiyaç duyar.</p>

    <p class="normal1">Korkularımız da işte bu şekilde bizi başka insanlara sarılmaya iter.</p>

    <p class="normal1">Bir çocuğun babasına sarılması gibi. Kendinden daha güçlü olana sarılır çocuk.</p>

    <p class="normal1">Korkularımız bizi sürekli daha güçlü olana iter.</p>

    <p class="normal1">Önce anne babamıza, sonra öğretmenimize, sonra patronumuza, sonra eşimize, sonra mülkiyetimize...</p>

    <p class="normal1">Sonunda da kendi kendimizi kandırıp, bu sarılmalarımıza bahaneler bulur, bir de isimler veririz onlara.</p>

    <p class="normal1">Saygı deriz, dostluk deriz, ihtiyaç deriz, hırs deriz, başarı deriz...</p>

    <p class="normal1">En acısı da zaman zaman aşk deriz.</p>

    <p class="normal">Dört silahşorlar olarak sokak sokak ev aramaya çıkmıştık. Şehrin yeni yerleşim yerlerine bakıyorduk. Yeni apartmanların çoğu oralardaydı. Hem yeni yerleşim yerlerinde kötü komşular, kem gözlü ihtiyarlar daha az olurdu. İhtiyarlar en çok değişimden, yeni olandan korkarlar. Hepimiz iyi bir evin kirasını karşılayabilecek imkânlara sahiptik. Kısa sürede yeni yuvamızı bulduk. Yeni evimiz üç oda bir salondu. Dar yerleri hiç sevmedim. Dar olan her şey bana ölümü hatırlatır. Hemen salonu kendime oda olarak seçtim. Eşyalarımızı kısa sürede yeni evimize taşıdık. Geriye yeni hayatımı, yeni kimliğimi oluşturmak için ciddi bir sevgili bulmam kalıyordu. Ev hazırdı. Kendimi aşkın kollarına atabilirdim. Peki insan gerçekten âşık olmaya karar verdiği zaman, âşık olabilir mi?</p>

    <p class="normal1">SEÇİMLERİMİZ ÜZERİNE</p>

    <p class="normal1">Geminin güvertesinde oturuyorum.</p>

    <p class="normal1">Geminin ve benim yanımız sıra giden martı sürüsünü izliyorum.</p>

    <p class="normal1">İçimden, kimseciklere söylemeden, gözlerimle bir martı ayırıyorum kendime.</p>

    <p class="normal1">O artık benim martım.</p>

    <p class="normal1">Kanat çırpışını, sürüden ayrılıp geri dönüşünü, bakışlarını izliyorum.</p>

    <p class="normal1">Onu diğerlerinden ayırdığım için onunla benim aramda bir bağ oluşuyor.</p>

    <p class="normal1">Aşkı düşünüyorum, âşık olduğum kadınları,</p>

    <p class="normal1">Acaba onları da hiçbir sebep olmadan sürüden ayırıp, sadece kendime ayırdığım için mi benim kadınım oluyorlar?</p>

    <p class="normal1">Ama şu martılar arasından bir başkasını da seçebilirdim.</p>

    <p class="normal1">Belki de sadece seçiyoruz ve seçtiğimiz şeye bağlanıyoruz.</p>

    <p class="normal1">Aslında seçtiğimize belki de tüm anlamı kendimiz yüklüyoruz.</p>

    <p class="normal1">Seçmediğimize nasıl bütün kötü özellikleri yüklüyorsak,</p>

    <p class="normal1">Seçtiklerimize de karşımızdakinde olmayan kendi güzelliklerimizi yüklüyoruz.</p>

    <p class="normal">Gerçekten herhangi bir duyguyu aşk diye anlamlandırıp kendi kendimizi mi kandırıyorduk? Aşkı karşımızdakinin yüzüne yakıştıran biz miydik acaba? İnsan ancak bildiği yolda yürür. Biz de yeni aşklarımızı çetemizle birlikte daha önce yürüdüğümüz, bildiğimiz yolda aradık. O akşam diskoya gittik. Her zamanki yerimize geçtik. Çünkü artık bizim bir yerimiz vardı. O yer bize aitti. Bir mekânda sizin özel bir yeriniz varsa, artık siz "olmaya" başlamışsınız demektir.</p>

    <p class="normal">Karşımda duruyordu.</p>

    <p class="normal">Güzeldi, gerçekten güzeldi.</p>

    <p class="normal">Hangi sebeple bilinçaltım karşımdaki kadını güzel bulmamı emrediyorsa... Bunu bilmiyordum ama, güzeldi. Onu tanıyordum. Çevrenin en afili erkeğiyle birlikte olmuştu. O afili erkek diğer bütün erkekler gibi yaşadıklarını ben dahil her önüne gelene anlatıyordu. Bu sahne, bu anlatılanlar Arzu'yla ilişkimiz boyunca aklımdan bir kere olsun çıkmadı. Arzu aslında bu sahnede beni değişime uğratmıştı. Rahat vurdumduymaz adamdan, kıskanç bir adama dönecektim. Bu sahne nedeniyle hep kıskanacaktım Arzu'yu.</p>

    <p class="normal">Tutkulu sever Arzu demişti. Arzu tutku demektir demişti. Çılgındır demişti. Çılgınlık Arzu'nun diğer adı demişti. Duymuştum, uzaktan görmüştüm, biliyordum, ama yalnızca bu gece dikkat edebilmiştim. Çünkü bu gece bir kadına kafamdaki aşk işaretini yakıştıracaktım.</p>

    <p class="normal1">AŞKLAR ÜZERİNE</p>

    <p class="normal1">Masum bir yüze</p>

    <p class="normal1">Bu aşk işaretlerini yakıştıran ben miyim acaba?</p>

    <p class="normal1">Yoksa bu işaretler gerçekten var mıydılar?</p>

    <p class="normal1">Masum bir yüze aşk diye yakıştırdıklarım</p>

    <p class="normal1">Sakın benim arzularım olmasınlar?</p>

    <p class="normal">Arzu, servetiyle övünen, yalnızca paradan konuşan insanların arasında büyümüştü. Böyle olmasına rağmen, aşk onun ruhuna cömertliğin yerleşmesini sağlamıştı. Arzu hem zengin hem de güzeldi. Ve bu iki özelliğinden dolayı yalnızdı. Kimse kendini Arzu'ya yakıştıramıyor, Arzu da kimseye kendini yakıştıramıyordu. İçinde alev alev yanan yangın, bastırılmış, patlamaya hazır bir volkan gibiydi. Birisinin zorla gelip o sert kaya yüzeyine bir delik açması yetecekti. Arzu'nun ancak sertlikle açılacak bir kapısı vardı. Onun dünyasına ancak kapısı kırılarak girilebilirdi.</p>

    <p class="normal">Kızın yerine oturuşuna bile hayran kalmıştım. Dans pistinden yerine dönüp oturması, otururken çevresine bakınması, çevresinin ona karşı takındığı tavır, hepsi hayran olunacak şeylerdi. Sonra kendimi alabildiğine kaba hissettim. Ama bildiğim başka bir şey daha vardı. Şu ana kadar ona kimse yaklaşamamıştı. Aslında o hayatı boyunca bu teklifi beklemişti. O bu teklife âşıktı, teklifin hoyratlığına... Aslında ilk anda beğeneceği ben olmayacaktım, benim bu hoyratlığım, kaba saba davranışlarım olacaktı...</p>

    <p class="normal1">Barda tam karşımda duruyordu. Sessiz, mağrur, güvenli, dünyaları ben yarattım havasında.</p>

    <p class="normal1">Kadın durmadan konuşuyordu. Bütün gün neler yaptığını en ince ayrıntısına kadar anlatıyordu.</p>

    <p class="normal1">Sahi neden kadınlar sürekli anlatma isteği duyarlar? Ya da erkekler neden sadece susarlar?</p>

    <p class="normal">Daha önce hiçbir erkek ona böyle bakmamıştı.</p>

    <p class="normal">O içindeki kadınlığı dışarı çıkaracak, hatta hoyratça dışarı çıkaracak, birden onu alıp uzak diyarlara sürükleyecek bir erkeği bekliyordu. İçinde birikmiş olan yaşanmamışlık, güçlü hayal kurma yeteneği, ona erkeklerin içinde doğal biçimde var olan haz ve çılgınlığı yüklemişti. İçinde bir ateş yanıyor ama bunu dışarıdan kimse göremiyordu. Benim becerim içeriyi görmekti. İçten içe istediği, ona hoyratça davranacak erkeği aradığını görmekti.</p>

    <p class="normal">Tam karşımda oturuyordu. Kapısını kırmam gerekiyordu. Alkol almıştı. Bu işimi yarı yarıya kolaylaştıracaktı. Alkol duvarları inceltir, bastırılmış duyguların yüzeye çıkmasına yardımcı olur. Yanına gittim. En erkek halimi yüzüme iliştirmiştim. Duruşum ve anlattığım hikâyeler, maceralar, genel geçer tüm değerleri sağa sola savuruyordu.</p>

    <p class="normal">Birçok büyük tehlikeyi çok doğal bir havayla basite indirgiyordum ki rahat gülüşüm de bunun en büyük kanıtıydı.</p>

    <p class="normal">Bu basite indirgediğim tehlikeler, hayatın umursanmadan yaşanması gerektiğini vurguluyor, hayatı çok keyifli bir hale sokuyordu... Hayat, sanki hep keyif veren bir olgu haline geliyordu.</p>

    <p class="normal">Hayatı bir oyun sahnesi gibi gösteriyor ve karşımda duran kadını bu oyun sahnesinin aktrisi olmaya gizliden gizleye davet ediyordum.</p>

    <p class="normal">"Gidelim mi?"</p>

    <p class="normal">"Geri zekâlı mısın acaba?" dedi.</p>

    <p class="normal">Aynı tonda karşılık verdim:</p>

    <p class="normal">"Hayır, değilim, sadece seninle gitmek istiyorum..."</p>

    <p class="normal">(Daha önce biriyle samimiyetimi artırmak için başvurduğum yollardan birisi de, argo kelimeler kullanmak, bu argo kelimeleri sıradanlaştırıp, nazik birinin ağzından çıktıklarında dönüştükleri sempatik halleriyle kullanmaktı. Argo ve iğneleyici konuşmak, karşınızdaki kişide rahatlık sağlar, siz de bu rahat kapıdan girer ve odaları bir bir dolaşmaya başlarsınız. Elbette ki paylaşılacak bazı şeyler bulunur bu odalarda.)</p>

    <p class="normal">"Hayır, değilim, ama benimle şimdi, bu saatte, uzun bir yolculuğa, bilmediğimiz bir şehre gitmeyecek olan kız ya geri zekâlıdır ya da korkağın tekidir" dedim.</p>

    <p class="normal">"Hadi Tekirdağ'a gidelim. Şu an eminim hava yağmurludur ve şehre hüzün çökmüştür" dedim.</p>

    <p class="normal">Arzu'yla ilk yolculuğumuz böyle başladı. Arzu bir kadındı ve ben bastırılmış dürtülerini harekete geçirmiştim. Bunu nasıl yapacağımı bildiğim için başarabilmiştim. Bir kadının tutkulu halini biliyordum.</p>

    <p class="normal1">KADINLAR ÜZERİNE</p>

    <p class="normal1">Kadın tutku duyarak ve bağlanarak sahip çıkar.</p>

    <p class="normal1">Hor görülen bir insanla karşılaştığında, o insanın acısını yaşar içinde.</p>

    <p class="normal1">Her zaman isyandan uzaktır</p>

    <p class="normal1">Ama</p>

    <p class="normal1">Her zaman da isyana en yakın yaratıktır kadın.</p>

    <p class="normal">Kasım ayıydı. Zaman artık yüzünü akşama dönmüş bulunuyordu. Saat beş civarıydı. Tekirdağ üzerindeki pürüzsüz mavi gök solmaya başlamış ve dar sokakların mavi saydamlığı yerini akşam sisinin yarı saydamlığına bırakmıştı. Kimileri güneşin batışını çok romantik bulabilir. Benim için ısıtmayan güneş, soğuk güneş, hiçbir şey ifade etmez. Hiç kullanılmayan, ama alınıp süs olsun diye bir yere konulmuş eşya gibidir. Kullanılmayan eşyadan da nefret ederim. Güneş ısıtmalı...</p>

    <p class="normal">Şehre yukarıdan baktığınızda, sırtüstü uzanmış yatan dev bir kadının memeleri gibi kabararak, evlerin köşeli çatıları üzerinde yükselen, eski camilerin kubbeleri, güneşin altın renkli banyosunda yıkanıyorlardı. Arzu'yla kendimizi romantik olmaya zorluyor ve bir şekilde bunu çok istediğimiz için başarılı oluyorduk. Gece sokaklarında yürüdüğümüz bu şehir –ertesi sabah bir miktar da olsa bizi gerçekliğe döndürmüşse de– ikimizin de romantizme duyduğumuz açlık yüzünden fazla başarılı olamamıştı.</p>

    <p class="normal">Sonbaharın karanlık bir günü olmasına rağmen, aniden güneş yüzünü gösteriverdi. Güneş bile bana yardım etmeye çalışıyordu bugün.</p>

    <p class="normal">Güneş, yandan aydınlattığı kayalıkların, binaların yağmurdan yıkanmış çatılarının biçimlerini ufka resmediyor, gizem dolu gölgelikler yaratıyordu. Her gizem, insanları birbirlerine biraz daha yakınlaştırır. Ben tüm bu görüntünün ışığı altında kadın denen o harikulade yaratığın, hayatı hazlarla ve trajedilerle örülü yaratığın, benim ne düşündüğümü bilmediğini biliyordum. Hayat zaten bir oyun değil miydi? Bir benim yazdığım, ama eminim ki bir de onun ayrıca yazdığı bir oyun. Şu anda kim bilir belki o da kendine ait olmayan bir oyunu bana yakıştırmaya çalışıyordu.</p>

    <p class="normal1">Karanlıkta söylenen sözler iki kat daha ağırlardır.</p>

    <p class="normal1">Çünkü gerçeğe çok daha yakınlardır...</p>

    <p class="normal">Son iki yılda, erkek olma yolunda attığım adımların cesurca mücadelesi, sanki içimden yükselen bir erkeklikle, hoyratça Arzu'nun etini ezebileceğim hissini veriyor, benden yükselen bu dalgalar ona ulaşıp, bedenini sarıyordu. Arzu'nun bedeni, teni ezilmek istiyordu...</p>

    <p class="normal">Gece otelde yan yana uyumamıza rağmen dokunmadım Arzu'ya. Bir ergenin en büyük hatası olan acelecilikten kurtulmuştum artık.</p>

    <p class="normal">Kadınların en önemli özelliklerinden birini daha önceden öğrenmiştim. Kadınlar her şeyden önce kendilerini güvende hissetmek isterler. Arzu'yla çıktığımız bu iki günlük Tekirdağ seyahati sonucunda ona bu güveni vermiştim.</p>

    <p class="normal">Edirne'ye döndük. Yolculuğun sonunda ayrılmamıza rağmen akşamüzeri tekrar buluştuk. Bir yerlerde içmeye gittik. Geceye benim evimde devam etmeyi uygun bulmuştuk. İçimiz içimize sığmıyordu. Salonda içkilerimizi içerken, birden dudaklarımız buluştu. O kadar istekli ve yakıcı öpüşüyorduk ki, ikimiz de dudaklarımızın yanacağını düşündük.</p>

    <p class="normal1">AŞK MI?</p>

    <p class="normal1">ONUN NE SÖYLEDİĞİ DEĞİL, HERHANGİ BİR ŞEY SÖYLEMESİYDİ ÖNEMLİ OLAN.</p>

    <p class="normal1">AĞZININ İÇİNDEN DÖKÜLEN HER KELİMEDE MÜKEMMELLİK GÖRÜYORDUM ARTIK.</p>

    <p class="normal1">Aşk, tüm kusurlarımızı, eksikliklerimizi, yani kendimizde gördüğümüz kötü özellikleri, âşık olduğumuz kişide bulmama umudu değil midir?</p>

    <p class="normal1">Kendimizde görmediğimiz mükemmelliği buluruz onda...</p>

    <p class="normal1">Ya da bulduğumuzu sanırız kısa bir süre için bile olsa...</p>

    <p class="normal1">***</p>

    <p class="normal1">Ona bu kadar kısa sürede âşık olmamın nedeni ne olabilirdi?</p>

    <p class="normal1">Onda olan, başka hiç kimsede bulunmayan, güzellik miydi, zekâ mıydı, karakter miydi, seksilik miydi? Neydi?</p>

    <p class="normal1">Yoksa bütün bu olanlar, benim aşka olan ihtiyacımın bir sonucu muydu? Yoksa benim asıl âşık olduğum, aşkın kendisi miydi?</p>

    <p class="normal">Neredeyse bir hafta gibi kısa bir süre sonra Arzu bizim eve taşındı. Kendi evi vardı elbette, hem de daha büyük ve daha güzel bir ev. Ama ikimiz de evcilik oynamak istiyorduk. Aynı evin içinde kendimize yeni bir düzen kurmak istiyorduk. İlk günler aynı sahada iki güçlü takım gibiydik ve birbirimizi sürekli olarak tartıyorduk. Ben, onu ben yapmaya, o da beni kendi gibi yapmaya çabalıyordu.</p>

    <p class="normal1">İLİŞKİLER ÜZERİNE</p>

    <p class="normal1">Sürekli karşında duranı takip ediyorsun.</p>

    <p class="normal1">Gözlerin, beynin, vücudun.</p>

    <p class="normal1">Onu anlamaya çalışıyorsun, ona anlamlar yüklemeye çalışıyorsun.</p>

    <p class="normal1">Onu tartıyorsun, onun zevklerini, beğenilerini tahmin etmeye çalışıyorsun.</p>

    <p class="normal1">Onun sınırlarını, düşüncelerini öğrenmek istiyorsun.</p>

    <p class="normal1">Ve bütün bunların sonunda da,</p>

    <p class="normal1">Onun seni görmek istediğini düşündüğün şekilde davranmaya, hareket etmeye çalışıyorsun.</p>

    <p class="normal1">İlişkilerinde sürekli karşındakine göre konumlanmış, sınırlanmış beraberlikler kurmaya çabalıyorsun.</p>

    <p class="normal1">Demek ki sen dinlemiyor, yorumluyorsun.</p>

    <p class="normal1">(Söylediklerinden değil, satırların arasından anlam çıkarmaya çalışıyorsun.)</p>

    <p class="normal1">&nbsp;</p>

    <p class="normal1">Yalnız farkında mısın bilmem ama</p>

    <p class="normal1">Aslında onun ilişki kurduğu sen olmuyorsun.</p>

    <p class="normal1">Sonra o bunu fark edip seni terk ettiğinde,</p>

    <p class="normal1">Kendine neden gittiğini sorup hayıflanıyorsun.</p>

    <p class="normal1">Sonra anlıyorsun ki aslında o senden değil, kendinden gidiyor.</p>

    <p class="normal">Evde dengeler değişmeye başlamıştı. Eğer dört erkeğin kaldığı bir evde tek bir kadın olursa o evde denge adına bir şey kalmaz. Ya evin diğer elemanları bu duruma ayak uyduracaktı ya da ben oradan uzaklaşıp, kendime evcilik oynayacağım yeni bir mekân bulacaktım. Neyse ki evin diğer ahalisi bana ayak uydurmaya karar verdi. İsmail hariç.</p>

    <p class="normal">Hayatımda başka bir şey vardı artık. Belki de benim olmayan ve de asla olmayacak olan yeni bir şey. İlk günler dışarıda yiyorduk yemeklerimizi, henüz evcilik oyunumuzun en evcilik kısmına gelmemiştik. Biliyordum, ona da sıra gelecekti. Sürekli yemek yediğimiz bir lokantamız vardı. Bir gün orada oturmuş yemek yerken şunları düşündüm...</p>

    <p class="normal">Hayatımda ilk defa yemek yemenin karnımı doyurmaktan başka bir işlevi olduğunu fark ediyordum. Genellikle yediğimin farkında bile olmazdım. Yemek yemenin hazsal işlevini bu kızın yanında fark ediyordum.</p>

    <p class="normal1">AŞK VE SAVAŞ ÜZERİNE</p>

    <p class="normal1">Aşk ile savaşın birçok benzerlikleri vardır.</p>

    <p class="normal1">Aşk da savaş da bir kez başladıklarında, artık bir ilk hızını aldığında, bir daha önüne geçilmesi imkânsızdır.</p>

    <p class="normal1">İstediğiniz kadar kendinizi zorlayın, hayır bir daha aramayacağım deyin, bir dakika sonra elinizin telefonda olduğunu görürsünüz.</p>

    <p class="normal1">Savaş bir kere başladıysa eğer, ne kadar kanlı, ne kadar yıkıcı olursa olsun, kaybedeceğini bilsen dahi devamı mutlaka gelir. Ta ki gerçekten sona erinceye kadar.</p>

    <p class="normal1">Aşk ve savaş sonuna kadar devam eder, aşk köleleştirir, savaş köpekleştirir.</p>

    <p class="normal">Boşalan bir havuzun suyunun hızı ne kadar şiddetliyse, bizim de Arzu'yla birbirimizi tartma sürecinden sonra boşalmamız öyle oldu. Belki de on dokuz yıldır içimizde sakladığımız tüm yırtılmamış bilinçaltımız ortaya çıkmıştı. Artık bizim için sınır diye bir kavram kalmamıştı.</p>

    <p class="normal">Bir akşam eve dönerken birdenbire merdivende başlayan, apartman ışığının sönmesiyle kendisini iyiden iyiye açığa vuran, hayret ile korkunun baskısı altında kalan içimdeki arzu, epeydir bana haber vermek için şuurumu aşındırıyor, açığa çıkmak için çırpınıp duruyordu. Ben de bu çırpınışlara izin verdim. Yakalanmak ve risk almak tüm hazları ikiye katlar. Belki de bu yüzden hayatımın en hızlı boşalmasını orada, o merdiven boşluğunda yaşadım.</p>

    <p class="normal">Neden ihtiyaç duyuyorduk bilmiyorum ama birbirimize sadakat sözleri veriyorduk. Sürekli sadakat sözü vermek hem kendine hem de karşındaki kişiye güvenmemek demektir. Bu ilişkinin başı hep bu söz üzerine kurulmuştu.</p>

    <p class="normal1">Aşk gereksinimlerimizi görülmemiş bir hız ve değişimle yeniden belirler.</p>

    <p class="normal1">Bir saat önceki sen, sen değilsindir artık.</p>

    <p class="normal1">Ağzından çıkan kelimeler ve kurduğun cümleler sanki bir başkasına aittir.</p>

    <p class="normal1">Kısa sürede anlarsın ama bu cümleler birazdan yaratılacak olan yeni sana aittir.</p>

    <p class="normal">Bir taraftan da yeni evimizde yeni gelişmeler oluyordu. Aşk bulaşıcıdır. Artık Can'ın da Volkan'ın da sevgilisi vardı. İsmail gittikçe içine kapanıyor, bizden her gün biraz daha uzaklaşıyordu. Eve yeni giren iki kız evin evcilik oyununa yeni katkılar sağlamışlardı. Yeni yeni oyunlar oynarken buluyorduk kendimizi. Ama diğer iki kız oyuncu aslında bu oyunu oynayabilecek gerçek oyuncular değillerdi. Sadece o an için idare ediyorlardı.</p>

    <p class="normal">Arzu'nun çılgınlıkları, benim de daha önce Seher'den öğrenmiş olduğum aşk cilveleri, Arzu'yla oyunumuza daha büyük bir zevk katıyordu. Bulduğumuz her boşlukta, her yerde, her mekânda, Arzu'yla birlikte oluyorduk.</p>

    <p class="normal1">ERKEK, OYUN, HAZ...</p>

    <p class="normal1">Erkek hazzın peşindedir.</p>

    <p class="normal1">Bu yüzden sürekli değişiklik ister.</p>

    <p class="normal1">Hazzı arayan hep bir fazlasını istemek zorundadır...</p>

    <p class="normal1">Haz oyundur.</p>

    <p class="normal1">Erkek hazzın peşinde koşarken, sürekli oyunlar oynar.</p>

    <p class="normal1">Erkek oyuna düşkündür.</p>

    <p class="normal1">Kumara meyillidir.</p>

    <p class="normal1">Kendini oyundan kurtaran, sadece hazzın peşinden koşmayı bırakan, biraz da akıllı ve çalışkan olan her erkek,</p>

    <p class="normal1">Başarı merdivenlerini mutlaka tırmanır ve en az bir alanda başarılı biri olur.</p>

    <p class="normal">Bir gün her zaman oturduğumuz yerde oturuyor, gelen geçene bakıp avarelik ediyorduk. Birçok insana saçma gelebilecek bu davranış, öğrenci için bir yaşama biçimi, hatta olmazsa olmaz koşullardan bir tanesidir. Aval aval boşluğa bakmak. O sırada önümüzden Mustafa'nın geçtiğini gördüm. İsmail'in yüzünde çok kısa bir an için, sanki hiç olmayacak bir havada şimşek çakması gibi, farklı bir ifade oluştu. Ama bu an çok kısa sürdü ve bunu belki de sadece ben gördüm. O zaman anladım ki İsmail'in içinde bambaşka duygular var ve bu duyguları yaşamaya asla cesaret edemeyecek birisidir İsmail. Bir insanın kendine bile itiraf edemediği gerçekler, insanı tek bir yere götürür. Biz ise oraya uçurum deriz. O gün İsmail'in gideceği yerin uçurum olduğunu bir şekilde anlamıştım ve benim gibi taş kalpli birisi için bile üzüntü vericiydi bu durum.</p>

    <p class="normal">İsmail artık kendisi değildi. Kafasının dikine giden, kendini anlamaya çalışanları durmadan aşağılayan, gelecekle ilgili söylenen her şeye gülüp geçen, geleceği görmeyi reddeden, kendine dair hiçbir şeyi düşünmek istemeyen, bilmece gibi bir yaratığa dönüşmüştü Mustafa'dan ayrıldıktan sonra.</p>

    <p class="normal">İsmail için Mustafa tarafından aşağılanmanın ve hırpalanmanın aslında müthiş bir haz kaynağı olduğunu anladım...</p>

    <p class="normal">Mustafa'dan koptuktan sonra içindeki tüm neşesini kaybetmişti.</p>

    <p class="normal">Mustafa bizi sanki hiç görmemiş gibi yanımızdan akıp gitti. İsmail'in hayatının da o an akıp gittiğini fark ettim. Mustafa sadece bir saniye için İsmail'e baktı:</p>

    <p class="normal">Mustafa birisine baktığında, bir çiftenin iki namlusu gibi bakardı.</p>

    <p class="normal">Birazdan iki namludan da ölüm kusacakmış gibi bakardı.</p>

    <p class="normal">Sonra o gün bir şey daha oldu. O günün akşamında Arzu'yla ilk ayrılığımızı yaşayacaktık. Üç haftanın sonunda ilk defa birbirimizden ayrı bir gece geçirecektik. İlk defa bir yatağı sırılsıklam ıslatmayacaktık. Arzu'yu otobüse bindirip eve geldikten sonra ona ne kadar alıştığımı fark ettim. Evet, alışmıştım. Ve alışkanlıklar kötüdür.</p>

    <p class="normal1">YATAK</p>

    <p class="normal1">Soğuk gecelerde, yatağın sonsuz beyaz yalnızlığı daha da derinleşiyordu.</p>

    <p class="normal1">Yatağın sonsuz, beyaz, pürüzsüz uçsuz bucaksızlığına bakamıyordum.</p>

    <p class="normal1">Pürüzsüz, beyaz uçsuz bucaksızlığının üzerinde bir yerde, gözle görülemeyecek bir noktada, o en yabanıl ülke, en gerici ülke, uyku ülkesi uzanıyordu.</p>

    <p class="normal1">Ve o yaban ülkeyi o kadar çok istiyordum ki şu anda,</p>

    <p class="normal1">O yaban, o gerici ülke bile dost görünüyordu ve ona o kadar ihtiyacım vardı ki...</p>

    <p class="normal">Gece olup da yatağa uzandıktan sonra uyku tutmadı. Kalktım. Çünkü içimde gerçekten yazma isteği uyandı. Bazen en iyi boşalma şekli, yazmaktır.</p>
  </div>

  <div class="calibre1" id="calibre_pb_24"></div>
</body>
</html>
