<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-12</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x6" xml:lang="tr-TR">
  <div class="Basic-Text-Frame">
    <p class="arabaslik_sol" id="_idParaDest-13">PARANIN GÜCÜNÜ SİYASETE TERCİH ETTİ: O ARTIK PATRON</p>

    <p class="paragraf">Yeri geldi Erdoğan’ın güçlü, kudretli bir politikacı iken nasıl “patron” olmaya karar verdiğini de örneklerle anlatayım. Erdoğan 17 Aralık Rüşvet ve Yolsuzluk Operasyonu’ndan çok önce Türkiye’de “güç olmanın” siyasette değil parada olduğunu gördü. Musluğun başında olan her şeye kadir oluyordu. “Big Boss” olmaya giden yol da böyle başladı. Önce “Erdoğan kitaplarında” Reis’lik döneminde Tayyip Erdoğan’ın para ile temasının nasıl anlatıldığına bakalım. Sonra da Erdoğan’ın “patron” dönemlerindeki yaptıklarına. 17 Aralık dönemine ilişkin tapeleri olduğu gibi yazmayacağım. Ama ses kayıtlarındaki iddiaları yazacağım. Durumun daha net anlaşılması için...</p>

    <p class="paragraf"><span class="CharOverride-19">Bir Liderin Doğuşu, Reislik Günleri:</span></p>

    <p class="arayazi">Partinin kuruluşunda yokluğu en çok hissedilen şey paraydı. Aslında bu durum biraz da Tayyip Erdoğan’ın kişisel tavrından kaynaklanıyordu. Bugüne kadar edindiği siyasi tecrübesi onu siyasetin finansmanı konusunda son derece titiz davranmaya mecbur bırakıyordu. Küçük dükkân sahipleri, esnaf, tüccar ve maaşlı kesimden gelen yardımlara kapısı açıktı. Buna karşılık ileride diyet ödemek zorunda kalacağını düşündüğü yüklü miktarda bağış tekliflerine sıcak bakmıyordu. Partinin kuruluş aşamasında para bulmakla görevli ekip içinde yer alan Faruk Koca, o günlerde yaşadığı bir olayı anlatıyor: “Cem Uzan bir iki kez telefon açıp Tayyip Bey’le görüşmek istediğini söylemişti. Sonuç alamayacağını söyledim. Kalkıp Yıldız’daki büroya gelmiş. Ben kendisiyle muhatap oldum. Ciddi miktarda bağışta bulunmak istiyordu. Durumu Tayyip Bey’e ilettiğimde kendisine randevu vermediği gibi bağış yapma talebini de reddetti. Benzer bir olayı da Haşim Bayram’la ilgili yaşamıştık. Ona da aynı şekilde davrandı. Bütün ısrarlara rağmen onunla da görüşmedi. Daha sonra bana “Senin Siteler esnafından alacağım yüz lira onların vereceği on milyon liradan daha bereketlidir” demişti.</p>

    <p class="paragraf"><span class="CharOverride-19">Yıl 2013. Tayyip Erdoğan’ın Patronluk Dönemi:</span></p>

    <p class="paragraf">AKP’ye Zorlu Holding’den 1 milyon 844 bin lira bağış haberi önce habersol internet sitesinde sonra da diğer haber sitelerinde yer aldı. Zorlu Holding, 40 bin yardım kolisi hazırlatarak AKP Kadın Kolları’na teslim ediyor. Taraflar bu haberi yalanlamadı. Siyasi Partiler Kanunu’na göre “(...) gerçek ve tüzel kişilerin her birinin bir siyasi partiye aynı yıl içerisinde iki milyar liradan fazla kıymette ayni veya nakdi bağışta bulunması veya yayınları kullandırması yasaktır.” Oysa Zorlu Holding’in yaptığı bağış, bu yasal sınırın tam 60 katıydı. Neden yasaya aykırı olmasına rağmen bu bağış yapılıyordu? O iddiaları da hemen yazayım. 17 Aralık soruşturması kapsamında Zorlu Center’da gökdelenlerden üçünün yüksekliklerinin planlara aykırı olarak artırılarak, “yaşlılar evi”, “sosyokültürel tesis” diye yapılan alanların, tapuya “konut” diye kaydettirilerek 1 milyar dolar dolayında haksız kazanç elde edildiği ileri sürüldü. Yine bir başka iddiaya göre Zorlu Grubu’nun 232 bin metrekare izinle başladığı arsaya 615 bin metrekarelik bina dikilmişti. Zorlu Grubu İstanbul Zincirlikuyu’daki Karayolları arsasını Özelleştirme İdaresi’nden 800 milyon dolara almıştı.</p>

    <p class="paragraf"><span class="CharOverride-19">Bir Liderin Doğuşu, Erdoğan’ın Reislik Dönemi:</span></p>

    <p class="arayazi">Erdoğan, “... Benim arkadaki küçük çalışma odamı biliyorsun” dedi. “Orada bazı evrakları imzalıyorum. Ne kadar büyük paraların altına imza attığımı düşünsene! Paranın yüzü sıcak; eğer o insanların yoksulluğunu görmezsek nefsimizi nasıl ıslah ederiz, nasıl koruruz haram lokmanın baştan çıkarıcı cazibesinden? O paranın sıcaklığı, boş bulunduğumuz bir anı kollayıp bizi de ısıtmaz mı?”</p>

    <p class="paragraf"><span class="CharOverride-19">Yıl 2013. 17 Aralık Rüşvet ve Yolsuzluk Operasyonu.</span></p>

    <p class="paragraf"><span class="CharOverride-19">Patronluk Dönemi:</span></p>

    <p class="paragraf">Ses kayıtlarına göre Başbakan ile Bilal Erdoğan arasında Sıtkı adlı işadamının 10 Milyon dolar rüşvet vermek istemesi konuşuluyor. Kayıtta; Başbakan’ın Bilal Erdoğan’a “Parayı kesinlikle alma. Ne söz verdiyse onu getirecekse getirsin, getirmeyecekse gerek yok. Bunlar ne zannediyorlar bu işi ya” dediği ileri sürülüyor.Ses kaydında Başbakan’a ait olduğu iddia edilen sesten “Kucağımıza düşecekler merak etme” sözü de duyuluyor.</p>

    <p class="paragraf"><span class="CharOverride-19">Yıl 2013. 17 Aralık Rüşvet ve Yolsuzluk Operasyonu.</span></p>

    <p class="paragraf"><span class="CharOverride-19">Patronluk Dönemi:</span></p>

    <p class="paragraf">Ses kaydında Başbakan Erdoğan Bilal Erdoğan’ı arayarak bazı kişilere baskın yapıldığını ve “paraları sıfırlaması” gerektiğini söylüyor. Bilal Erdoğan’ın da “Tamamıyla sıfırlayacağız inşallah” yanıtı verdiği var. Yine kayıtta Erdoğan’ın “Sıfırladınız mı?” sorusuna Bilal Erdoğan tarafından verilen yanıt: “Sıfırlamadık babacım, 30 milyon avro gibi bir miktar daha var, eritemedik henüz. Berat’ın aklına geldi, Ahmet Çalık’ın alacağı bir 25 milyon dolar kalmış, onu oraya verip üstüyle de Şehrizar’dan daire alabiliriz diyor, sen nasıl bakarsın baba?”</p>

    <p class="paragraf"><span class="CharOverride-19">Bir Liderin Doğuşu, Reislik Dönemi:</span></p>

    <p class="paragraf">(...) İhale günü Genel Müdür Veysel Eroğlu, makamında yardımcısı Dursun Ali Çodur’la birlikte toplantı halindeyken odaya özel kalem müdürü girer ve bir problem olduğunu söyler. Tayyip Bey’in ev sahibi ve arkadaşı Reşat Sözen bir konsorsiyum ile birlikte ihaleye katılmak istemektedir. Fakat tekliflerin en geç 12.00’ye kadar teslim edilmesi gerekirken, kendileri 12.05’te geldikleri için teklif dosyası ihale komisyonu tarafından kabul edilmemiştir. Genel Müdür Reşat Sözen’i odasına çağırır ve teklif vermekte geç kaldıklarını bu durumda yapacak bir şey olmadığını söyler. Tam o sırada Reşat Bey’in telefonu çalar. Reşat Bey telefonu Dursun Ali Çotur’a uzatır. Arayan Tayyip Erdoğan’dır.</p>

    <p class="paragraf">– Dursun Ali Bey mesele nedir?</p>

    <p class="paragraf">– Efendim arkadaşlar 5 dakika geç kalmışlar. Teklifleri en geç saat 12.00’de verilmesi gerekirken 12.05’te gelmişler. Geç kaldıkları için de komisyon dosyalarını kabul etmemiş.</p>

    <p class="paragraf">– Peki geldiğimde konuşuruz. İhalede orada olacağım.</p>

    <p class="paragraf">İhale başlamadan Başkan İSKİ’ye gelir ve burada kendisi için ayrılmış olan makam odasına geçer. Dursun Ali Bey Başkan’ın konuyla ilgili bilgi isteyeceğini düşünerek hazırlık yapmıştır. Fakat ne çağrılır ne de konuyla ilgili bir şey sorulur.</p>

    <p class="paragraf">İhale saati geldiğinde Dursun Ali Bey, komisyon başkanı olarak ihaleyi yapar. İşini bitirip odasına giderken, “Çalışacaksan böyle bir Başkan’la çalışacaksın arkadaş” diye geçirmektedir içinden. “İstanbul için büyük bir şans bu adam.”</p>

    <p class="paragraf">Tayyip Erdoğan, beş dakika geç kaldığı için teklif dosyası ihale komsiyonu tarafından kabul edilmeyen arkadaşı için herhangi bir müdahalede bulunmamış ve Reşat Sözen ihaleye katılamamıştır.</p>

    <p class="paragraf"><span class="CharOverride-19">Yıl 2013. 17 Aralık Rüşvet Operasyonu.</span></p>

    <p class="paragraf"><span class="CharOverride-19">Patronluk Dönemi:</span></p>

    <p class="paragraf">Başbakan Erdoğan Çamlıca Kısıklı’daki villasında, 21 Temmuz günü Cemal ve Ömer Faruk Kalyoncu ile görüşüyor. Bu görüşmede, <span class="CharOverride-18">Sabah</span> ve ATV’nin Kalyon Grubu’na devri kararı alınıyor. Ve <span class="CharOverride-18">Sabah</span> ve ATV’nin Kalyon İnşaat’a devri için gereken kaynağın sağlanması için müteahhitlerin devreye sokulmasına karar veriliyor.</p>

    <p class="paragraf">Kaynak için de İstanbul’un “Çılgın Proje”si Kanal İstanbul’un en önemli ayağı olarak tanıtılan 3. havaalanının yapımını üstlenen müteahhitler Cengiz İnşaat, Limak İnşaat ve Kolin İnşaat, demiryolu projelerinde aldığı ihaleler ile tanınan Makyol İnşaat, IC İçtaş İnşaat ve Özaltın İnşaat gibi şirketlerden ortaya para koyması istendi. Ses kayıtlarına göre emri de Başbakan Erdoğan veriyor. Binali Yıldırım’ın ise işadamlarının “para koyma” eylemini organize ederek para havuzu oluşturma işiyle görevlendirildiği, işadamlarıyla görüşmeleri Erdoğan’ın Rize’den hemşerisi olan Mehmet Cengiz’in yaptığı, ayrıca Başbakan’ın oğlu Bilal Erdoğan’ın da işi takip ettiği, bu amaçla Cengiz’le görüşmeler yaptığı da ileri sürüldü. Ses kaydında bütün detaylar tek tek yer alıyor.</p>

    <p class="paragraf">Başbakan’ın talimatıyla işadamlarını toplayan Binali Yıldırım medya grubunun Kalyoncu Grubu tarafından devralınması için işadamlarından milyon dolarlar istiyor. Telefon görüşmelerinden 8 işadamından 2 ay gibi kısa bir sürede 630 milyon dolar para toplandığı anlaşılıyor. Tapelere göre, Binali Yıldırım, Mehmet Cengiz, Nihat Özdemir, Hayrettin Özaltın, Adnan Çebi’nin bulunduğu Ankara Ahlatlıbel’de PTT’nin bir sosyal tesisinde buluştuğu bir toplantıda medya grubunun alımı için hangi işadamının ne kadar para vereceğini tebliğ ediyor. Toplantıdan sonraki günlerde teknik takibe takılan telefon görüşmelerinde işadamlarının bu durumdan çok rahatsız oldukları da anlaşılıyor.</p>

    <p class="paragraf">Mehmet Cengiz’in bir görüşmesinde medya grubunun devri için ilk kez para veren Hayrettin Özaltın’a, “Biz alıştık bir hafta sonra gayet normal karşılarsın sen” demesi dikkat çekiyor. Başka bir konuşmada Nuri Özaltın ile Fahri Çakar’ın, “Nuri Bey zaten Çeçen, (İbrahim Çeçen) 4 seneden beri 5 seneden beri veriyor” diyor.</p>

    <p class="paragraf">Binali Yıldırım’ın 100 milyon dolar istediği öğrenilen İbrahim Çeçen ise bu duruma en çok tepki gösteren kişi olmuş. Çeçen, Mehmet Cengiz ile görüşmesinde, “Celal’le yolda konuştuk. Dedim bana ne vermiş (ihale)? Oğlum size vermiş, bana ne verecek? Yani bana bir şey verdiyse tamam, hayhay başımın üstüne” diyerek sitem ediyor. Diğer işadamlarının 3. havaalanı ihalesini aldıkları için kendilerinden para talep edilmesinin normal olduğunu ima ediyor. Para talebi sonunda işadamı Celal Koloğlu ise 3 tane tansiyon hapı aldığını, gece öyle uyuyabildiğini söylüyor. 115 milyon dolar veren işadamı Nihat Özdemir ise şu tepkiyi gösteriyor: “Ben eve geldim var ya, hanımın falan kimsenin yüzüne bakmadım. Doğru böyle soyundum yatağa girdim. Sabah uyandım. Ya bak benim burama geldi ya. Dün bana işkenceydi ya.”</p>

    <p class="altbas">ALİ DİBO ADALET BAKANI, RIZA’NIN ÖNÜNE YATAN İÇİŞLERİ BAKANI</p>

    <p class="paragraf">17-25 Aralık’a gelmeden Erdoğan liderliğindeki AKP döneminin büyük tartışma yaratan ALİ DİBO ihale skandalını hatırlayalım. O yıllarda havuz henüz dolmamıştı. ALİ DİBO yöntemi vardı. Yıl 2006. Ali Dibo olarak adlandırılan skandal, ilk olarak <span class="CharOverride-18">Hürriyet</span> gazetesi köşe yazarı Şükrü Küçükşahin’in köşesinde yer aldı. Şükrü Küçükşahin, AKP Grup Başkanvekili ve Hatay Milletvekili Sadullah Ergin’in, bir bürokrata verdiği ve içeriğinde Hatay ilindeki arkadaşı olan partililere ihale verilmesi yönündeki direktiflerini gösteren elyazılı belgeyi yazmıştı. Hemen skandala neden ALİ DİBO denildi onu da yazayım. Hatay’da aile şirketi gibi işlere “Ali Dibo şirketi” adı verilir. O yüzden de tüm kamu kurumları “Ali Dibo şirketi” gibi paylaşılınca ihale yolsuzluğunun adı Ali Dibo oldu. AKP Milletvekili Fuat Geçen de AKP Grup Başkan Vekili Sadullah Ergin’in kendi elyazısıyla ihalelerin AKP’lilerce nasıl paylaşıldığı belgeleriyle ortaya koydu. Geçen, Hatay’daki 2 milyon TL’yi aşkın üç ihalenin AKP’li İl Genel Meclisi Başkanı Mahmut Narin’in yakınlarına verildiğini açıkladı. Yapılan soruşturmada Hatay ilinde, 271 adet kamu ihalesinin tamamının partinin 17 AKP’li yerel yöneticisi tarafından kazanıldığı belirlendi. İhale verilecek şirket ve kişileri elyazısıyla yazan Sadullah Ergin’in milletvekili olmadan önce “Ali Dibo” şirketinin en çok ihale alan şirketi, Hatay İlaç Ltd.’nin resmi avukatı olduğu ortaya çıktı.</p>

    <p class="paragraf">Bir süre sonra “ALİ DİBO” düzeninin sadece Hatay’da değil Çorum, İstanbul, Samsun, Sinop, Ankara, Kırklareli, Gümüşhane, Bolu, Afyonkarahisar, Adana ve Amasya’da da kurulduğu haberleri medyada yer aldı. Bugün için bu tip haberlerin medyada yer alması şaşırtıcı olabilir ama yıl 2006 idi ve o zaman medya henüz tam kadro biat ayininde yer almıyordu. ALİ DİBO skandalı gün geçtikçe boyutlanınca Tayyip Erdoğan açıklama yaptı. “Bir AKP’li 10-20-50 milyarlık kamu ihalesine girse, o adam yandı. Elinize, dilinize dursun ya, insaf. Yani AKP’li bu memleketin evladı değil mi?”</p>

    <p class="paragraf">ALİ DİBO’da adı geçen Sadullah Ergin: “Sözü edilen ihaleler, toplamın yüzde 10’u bile değil; bir tüp, iki kilo sebze... Elyaz<span class="CharOverride-19">ı</span>sı denilen de benim karalamalarım.”</p>

    <p class="paragraf">Ve skandalı belgeleriyle ortaya koyan zamanın AKP Milletvekili Fuat Geçen: “AK Parti, yolsuzlukla mücadele etmek yerine, yolsuzlukla mücadele edenle mücadele eder hale geldi.”</p>

    <p class="paragraf">ALİ DİBO skandalı ile ilgili Hatay’dan Sadullah Ergin’i suçlayan bir başka isim daha vardı. Milletvekili Fuat Geçen’e mektup gönderen isim İsmail Kimyeci idi. Mektupta ne demişti görelim: Yıl 2006.</p>

    <p class="paragraf">“Sayın Ergin’e, ilçe kongreleri öncesinde Ali Dibo olarak şaibeye konu olan tek kişinin bile teşkilatlarda yer almamasının önemini arz ettim.</p>

    <p class="paragraf">Ergin, beklediğimin tersini yaptı ve kongre sürecindeki karar ve davranışları sonucu umudum tamamen kayboldu. İlimizi ve teşkilatımızı ülke genelinde sıkıntıya sokan isimlerin bir kısmı merkez ilçe yönetimi ve il yönetim listesinde yer alarak bu olaylar hiç olmamış gibi davranıldı.”</p>

    <p class="paragraf">Aynı İsim, yani İsmail Kimyeci 2011 yılında AKP Hatay İl başkanı oldu. O zaman ne demiş onu da görelim:</p>

    <p class="paragraf">“Beni bu göreve layık gören, Başbakanımız Erdoğan ve Adalet Bakanımız Sadullah Ergin’e teşekkür ediyorum. Başbakanımız ve Adalet Bakanımızın çalışma tempolarına ayak uydurarak, haziran ayında yapılacak seçimlerde partimizi Türkiye genelinde olduğu gibi, Hatay’da da birinci parti çıkarmak için çalışacağız.”</p>

    <p class="paragraf"><span class="CharOverride-19">ALİ-DİBO Finali:</span></p>

    <p class="paragraf">Skandalı belgeleyen Fuat Geçen: 6 Haziran 2006’da AKP Disiplin Kurulu tarafından partiden ihraç edildi.</p>

    <p class="paragraf">Skandala adı karışan Sadullah Ergin: 6 Temmuz 2011’de Adalet Bakanlığı görevine getirildi. 25 Aralık 2013’e kadar da Adalet Bakanlığı görevine devam etti.</p>

    <p class="altbas">DENİZİN FENERİ, ADALETİN KARANLIĞI</p>

    <p class="paragraf">Deniz Feneri skandalında her şey Nisan 2007’de Deniz Feneri Derneği ve Kanal 7 TV Almanya Temsilciği’ne baskın yapılması ile başladı. Alman savcılığının iddianamesinde, Deniz Feneri Derneği kampanyasıyla 41 milyon avro toplandığı ve bunun 18 milyonunun amaç dışı kullanıldığı öne sürüldü. İddianameye göre suç tarihi 2002-2007. Suçlar ise şöyleydi: “Derneğin amacı ihtiyacı olanlara yardım toplamaktı. İnternette, gazetelerde, televizyonlarda (özellikle Kanal 7’de) reklamlar yapıldı ve insanlara hesap numaraları verilerek bağış istendi. İsteyen nakit isteyen havaleyle bağışını gönderebiliyordu. Beş yılda 41 milyon avro bağış toplandı. Ama paraların büyük kısmı gerçek amaç için kullanılmadı. Sanıklar hesaptan yüksek miktarda para çekiyordu. Bazı şirketlere ortak olunmuştu. Paraların bir bölümü kuryeler aracılığıyla Türkiye’ye gönderiliyordu. Yaklaşık 18 milyon avro bu yolla kullanıldı.”</p>

    <p class="paragraf">İddianamede Tayyip Erdoğan’ın adı da yer alıyordu.</p>

    <p class="paragraf">“02.02.05 tarihli ‘Empfangsbestitigung 2’ olarak nitelendirilen alındı belgesinde herhangi bir meblağ yazılı olmamasına rağmen Mehmet Gürhan, Firdevsi Ermiş’ten parayı, Türkiye Başbakanı’na (2003 yılından bu yana Recep Tayyip Erdoğan) Doğu Asya’daki tsunamiden zarar görmüş, yardıma muhtaçlara dağıtması için vermek üzere aldığını tasdik etmiş. Bu konu, sanık Ermiş’in yedinci kez ifadesi alınırken sorulmuş ve doğruluğu tasdik edilmiştir” deniliyordu. İddianamede sanık Firdevsi Ermiş’in ifadelerine dayandırılan bölümlerde, derneğin amacının AKP siyasetini desteklemek olduğu, şirket sahiplerinin Türkiye’deki iktidarla iç içe oldukları da belirtiliyordu.</p>

    <p class="paragraf">17 Eylül 2008 tarihinde ise Almanya’daki derneğin yöneticilerine “dolandırıcılık ve haksız kazanç elde etmek” suçundan hapis cezaları verildi. Mahkeme kararında “Asıl failler Türkiye’de” vurgusu da yapıldı.</p>

    <p class="paragraf"><span class="CharOverride-18">Deutsche Welle</span> Deniz Feneri ve kararı haberinde hâkimin tespitlerine de yer verdi. O tespitlerde toplanan paraların Türkiye’ye nasıl ve kimlere gönderildiği de vardı. Feniz Feneri davası kararı <span class="CharOverride-18">Deutsche Welle</span>’de şöyle yer aldı:</p>

    <p class="paragraf">“Almanya’daki Deniz Feneri davasında üç sanık dolandırıcılık suçundan mahkûm oldu. Sanıklar toplam 10 yıl 5 ay hapis cezasına çarptırıldılar. Deniz Feneri davası sanıklarından dolandırıcılık suçlamasıyla Mehmet Gürhan’a 5 yıl 10 ay, Mehmet Taşkan’a 2 yıl 9 ay hapis ve tutukluluk halinin kaldırılmasına, Firdevsi Ermiş’e ise 1 yıl 10 ay hapis cezası verildi.</p>

    <p class="paragraf">Hâkim Johann Müller gerekçeli kararında, 5 yıl boyunca 20 binden fazla bağış sahibinin güvenlerinin zedelendiğini belirterek, Almanya Deniz Feneri’nin toplam 41 milyon euro bağış topladığını söyledi. Türkiye’ye giden toplam miktarın da 17 milyon euro olduğunu kaydeden Müller bunun 8 milyonunun Türkiye Deniz Feneri’ne gittiğini, geri kalan kısmın çeşitli yerlerde kullanıldığını ifade etti. Müller, kararında sanık Mehmet Gürhan’ın, İsmail Karahan, Harun Yoldaş, Mustafa Çelik ve Zahit Akman ile geçmişte ticari ilişkileri olduğunu belirtti.”</p>

    <p class="paragraf">1998 yılında Erdoğan Deniz Feneri davasında adının geçtiği haberleri yer alınca Güngören ilçe kongresinde konuştu:</p>

    <p class="paragraf">“Son zamanlarda AKP’yi yaralayamayan ve kirletemeyenler, AKP üzerinde yalan yanlış iftira kampanyalarıyla bir şeyler yapma gayreti içine girdi. Ama artık yetti. Bunu bir medya grubu, Doğan Medya Grubu, yani açık söylüyorum Aydın Doğan Grubu üstlenmiş vaziyette. CHP’yle beraber bu kampanyayı sürdürüyor. Ben bunu bu kadar açık söyledikten sonra tabii diyecek ‘Başbakan beni hedef gösterdi’ veya ‘Benim grubumu hedef gösterdi’ diye. Sen AK Parti’yi hedef göstereceksin olacak, Başbakan partisine saldırı yapan bu gazeteyi gösterdiği zaman olmayacak; var mı öyle? Kimse AK Parti’ye kalkıp da yolsuzluk çamurunu atamaz; yolsuzluk çamurunu atanlar kendileri o çamurun içinde boğulur ve bugüne kadar atanlar aynen bu şekilde boğulmuşlardır.</p>

    <p class="paragraf">Erdoğan adının Almanya’da Deniz Feneri Derneği ile ilgili davaya konulduğunu hatırlatıyor:</p>

    <p class="paragraf">“Başbakan Tayyip Erdoğan olarak bana teslim edilmiş olan bir para mı var? Ben böyle bir para mı almışım? Ben Doğan Grubu’na, Aydın Doğan’a sesleniyorum: Eğer bunu ispat edemezseniz, ahlaki değer noktasında nasibini alamamış birisiniz. Tayyip Erdoğan ne böyle bir para almıştır, ne de böyle bir paranın sahibi ile tanışmıştır. Asla... Tsunami ile alakalı Tayyip Erdoğan’ın eli paraya, akçeli işe karışmamıştır.</p>

    <p class="paragraf">Birileri bizim adımızı, Başbakanlığın makamını, nitekim şu anda Almanca yazılar da geldi, adımızı vererek orada bir şeyler yapmış olabilirler ama sen nasıl olur da bizim adımızı, ismimizi kullanırsın? Türkiye Cumhuriyeti Başbakanı’na nasıl olur da böyle bir çamur atmaya yeltenirsin? Kusura bakma Aydın Doğan, sen bu çamurları kabullenebilirsin ama biz kabullenemeyiz. Yine aynı grubun yayın organına göre, biz Alman makamlarına baskı yapmışız. Nitekim bugün aynı gazetenin bir başka köşesinde ‘Hiçbir Türk makamından bize baskı gelmemiştir. Zaten bize de baskı yapamaz’ diye açıklama yazıyor. Bunlar ne garip insanlar, anlamak mümkün değil. Üstü Şişhane, altı kaval. Hak yerini er geç bulacaktır. Vurdukça güçleniyoruz. Onlar bize iftira atıyor, biz güçleniyoruz.”</p>

    <p class="paragraf">Erdoğan’ın mahkeme kararının yazılmasına bile tahammülü yoktu. Erdoğan’ın 2008 yılında medyaya söylediği “Almanca yazılar da geldi, adımızı vererek orada bir şeyler yapmış olabilirler ama sen nasıl olur da bizim adımızı, ismimizi kullanırsın?” sözleri aslında Deniz Feneri soruşturmasının geleceğinde ne olacağının da ipuçlarını veriyordu.</p>

    <p class="paragraf">Deniz Feneri davası Almanya’da karara bağlanmıştı ama asıl çok şeyin döndüğü Türkiye ayağında yaprak kımıldamıyordu. Ta ki 7 Temmuz 2011 tarihine kadar. Türkiye’de 3 Temmuz’da Fenerbahçe üzerinden futbola hâkim olma operasyonu yeni yapılmıştı. 3 Temmuz Fenerbahçe operasyonunun etkisi ve tepkisi o kadar büyüktü ki Deniz Feneri operasyonunu bile gölgelemişti. Belki de öyle olsun istenmişti. 7 Temmuz sabahı Radyo ve Televizyon Üst Kurulu (RTÜK) eski Başkanı Zahid Akman ile Kanal 7’nin 4 yöneticisi gözaltına alındı. Ümitköy’deki evinde gözaltına alınan Zahid Akman, sorgulanmak üzere Ankara Emniyeti’ne getirildi. Kanal 7 Genel Müdür Yardımcısı Mustafa Çelik, Genel Yayın Yönetmeni İsmail Karahan ve Finans Müdürü Erdoğan Kara İstanbul’da, Kanal 7 Yönetim Kurulu Başkanı Zekeriya Karaman ise tatilini geçirdiği Bayburt’ta gözaltına alındı. Böylece Deniz Feneri Derneği’nin Türkiye ayağında soruşturma başlamış oldu. Soruşturmayı Ankara Cumhuriyet Savcısı Nadi Türkaslan yürüttü. Daha sonra savcılar Abdulvahap Yaren ile Mehmet Tamöz de soruşturmaya dahil edildiler. Üç savcı Almanya’da çalışma yaptılar. Tüm kararları da üçlü imza ile aldılar. Aralarında RTÜK Başkanı Zahid Akman ile Zekeriya Karaman’ın da bulunduğu Deniz Feneri Derneği zanlıları tutuklandı. Zanlıların mal varlıklarına da tedbir konulmasına karar verildi. Soruşturmanın daha da derinleştirilme aşamasında iken devreye Hâkimler ve Savcılar Yüksek Kurulu (HSYK) girdi. Dönemin Ankara Cumhuriyet Başsavcısı Ethem Kuriş, savcılar Nadi Türkaslan, Mehmet Tamöz ve Abdulvahap Yaren’in elinden soruşturma dosyası alındı. Yerlerine de Memur Suçları Soruşturma Bürosu Savcısı Veli Dalgalı ile Kaçakçılık Suçları Soruşturma Bürosu Savcısı Hakan Pektaş görevlendirildi. Adalet Bakanı Sadullah Ergin, görevden alınan savcılar için “Kanun ve mahkeme kararını ihlal ettiler” dedi.</p>

    <p class="paragraf">Yeni savcıların, ilk işi Deniz Feneri dosyasındaki “örgüt” ve “dolandırıcılık” suçlarına takipsizlik kararı vermek oldu. Böylece dava Asliye Ceza’dan hukuk mahkemesine taşındı.</p>

    <p class="paragraf">20 Ekim 2011’de Deniz Feneri zanlılarının malları üzerindeki tedbirin kalkması kararı verildi ve uygulamaya konuldu.</p>

    <p class="paragraf">21 Ekim 2011’de ise Zahid Akman ve Kanal 7 Yönetim Kurulu Başkanı Zekeriya Karaman, İsmail Karahan, Mustafa Çelik, İzzet Kurum ve Ali Solak serbest bırakıldı.</p>

    <p class="paragraf"><span class="CharOverride-19">Deniz Feneri Derneği Vurgunu Finali:</span></p>

    <p class="paragraf">Hâkim ve Savcılar Yüksek Kurulu (HSYK) müfettişleri davada “bir kısım hukuka aykırılıklar” gerekçesiyle soruşturmayı yürüten savcılar hakkında suç duyurusunda bulundu. İfade alan savcılar artık ifade veren oldu.</p>

    <p class="altbas">17-25 ARALIK OPERASYONU: ERDOĞAN-GÜLEN TAHT OYUNU GÖLGESİNDE RÜŞVET VE YOLSUZLUK ÇIKMAZI</p>

    <p class="paragraf">“Adam tüccar abi, adam tüccar...”</p>

    <p class="paragraf">“Tak tak tak tak tak... Yani çuvalla inşallah...”</p>

    <p class="paragraf">“Amca (Yasin El Kadı) 1 saat sonra İstanbul’da olacak.”</p>

    <p class="paragraf">“Önce ‘Beyefendi’(Tayyip Erdoğan) ile görüşsün. Biraz uzun bir şey olacak. Ondan sonra randevu olmasın.”</p>

    <p class="paragraf">“Başbakan’a söyle, yan komşuda acil bir müdahale olmazsa, bir hafta içinde Humus düşecek. Humus düşerse demek ki sınırda yeni bir devlet kuruluyor.”</p>

    <p class="paragraf">“Yasin Abi memnun mu?”</p>

    <p class="paragraf">“Çok memnunuz elhamdülillah.”</p>

    <p class="paragraf">“Orospu ile memurun bahşişini başında verin.”</p>

    <p class="paragraf">“Senin önüne yatarım Reza.”</p>

    <p class="paragraf">“Bu milletin a... koyacağız, sen merak etme.”</p>

    <p class="paragraf">“Para ne var?”</p>

    <p class="paragraf">“Kendi param üç beş kuruş kalan param.”</p>

    <p class="paragraf">“Kaç para?”</p>

    <p class="paragraf">“1 trilyon civarı param var o kadar...”</p>

    <p class="paragraf">“Zekât mı diğer türlü mü?”</p>

    <p class="paragraf">“En iyi malı aldın götürdün. Kakaladığın bana kalacak.”</p>

    <p class="paragraf">“Sabaha karşı vallaha hepsinin kulağından tutup s.ker atarım.”</p>

    <p class="paragraf">“Bizim trollere söylesene, TT kampanyamıza destek versinler. Esprili ama güzel şeyler yazsınlar.”</p>

    <p class="paragraf">“Benim kızın okul taksitleri var. Himmetinizi beklerim. Hayırlı cumalar.”</p>

    <p class="paragraf">“Nasıl girdim bu işe ya, kim için?”</p>

    <p class="paragraf">“Büyük ölçüde derken sıfırladınız mı yoksa...”</p>

    <p class="paragraf">“Sıfırlamadık henüz babacığım.”</p>

    <p class="paragraf">“Yabancı bir marka al, büyük bir şey al, Çin malı alma.”</p>

    <p class="paragraf">“Adama yedirmemiz lazım, kol saati falan alalım, ne dersin?”</p>

    <p class="paragraf">“Merak etme kucağımıza düşecekler.”</p>

    <p class="paragraf">“Ben Başbakan’a yaptırdım. Açık ve net söylüyorum.”</p>

    <p class="paragraf">“Polis beni almaya geldi.”</p>

    <p class="paragraf">“Kaçabiliyorsan kaç.”</p>

    <p class="paragraf">“Basıyoruz odunu geçip gidiyorlar.”</p>

    <p class="paragraf">“Bundan sonra kupon arazileri benden habersiz satmayacaksınız.”</p>

    <p class="paragraf">“Bugünün gazetesinin de ön sayfası gayet hoştu, yani frikik vardı orada bilmiyorum o frikik...”</p>

    <p class="paragraf">“Öyle mi? Tamam elhamdülillah.”</p>

    <p class="paragraf">“Seni üzüyorlar mı ya, niye üzüyorlar arkadaş?”</p>

    <p class="paragraf">“Kılına zarar gelmez, onu bilesin yani.”</p>

    <p class="paragraf">“Erdoğan’ın konutuna yaklaşan kim olursa olsun vurun!”</p>

    <p class="paragraf">“Müslümanları mı Hıristiyanları mı öldürecek, vebal altındayım haberin olsun.”</p>

    <p class="paragraf">“Bu iş, yarın Beyefendi’ye sıkıntı verecek. ‘AKP’nin Susurluk’u’ diyecekler.”</p>

    <p class="paragraf">“Alo Fatih... kayan yazıyı kaldır.”</p>

    <p class="paragraf">17-25 Aralık Operasyonu’ndan geriye kalan bu sesler oldu. Art arda yazınca bile dehşet uyandırıyor. Türkiye tarihinin en büyük yolsuzluk ve rüşvet operasyonunda biraz hafıza tazeleyelim. Operasyon bugün tamamen AKP-cemaat savaşının gölgesinde kaldı. Şurası da bir gerçek ki AKP-cemaat ters düşmeseydi bu operasyon olmayacaktı. 2000 yılında ABD garantörlüğünde Pennsylvania’da Fethullah Gülen’in evinde Tayyip Erdoğan’la temeli atılan koalisyon 17 Aralık 2013 itibariyle tamamen sona erdi. 11 yıl süren AKP-cemaat birlikteliğine son veren 17 Aralık Rüşvet ve Yolsuzluk Operasyonu’nda kim ne ile suçlanmıştı hatırlayalım:</p>

    <p class="paragraf"><span class="CharOverride-19">“Zafer Çağlayan (Ekonomi Bakanı):</span> 52 milyon dolar rüşvet almak. Suç işlemek için örgüt kurmak, sahte belgelerle ihracat, Kaçakçılık Yasası’na muhalefet. Rıza Sarraf için ‘doğal taş’ bildirimi adı altında Türkiye’ye 1,5 ton altın sokulmasına onay vermek.”</p>

    <p class="paragraf"><span class="CharOverride-19">“Muammer Güler (İçişleri Bakanı):</span> “10 milyon dolarlık rüşvet almak, suç işlemek amacıyla örgüt kurmak, nüfuz suiistimali, suçluları kayırmak.”</p>

    <p class="paragraf"><span class="CharOverride-19">“Egemen Bağış (AB Bakanı):</span> 1,5 milyon dolarlık rüşvet almak.”</p>

    <p class="paragraf"><span class="CharOverride-19">“Erdoğan Bayraktar (Şehircilik Bakanı):</span> “Görevi kötüye kullanmak ve nüfuz ticareti yapmak...”</p>

    <p class="paragraf">2 yıllık teknik ve fiziki takip yapılan soruşturmada, “kara para aklama”, “altın kaçakçılığı” ve “kamu görevlilerine rüşvet” suçu işlendiği ileri sürüldü.</p>

    <p class="paragraf">Şüpheliler ise Ali Ağaoğlu, Fatih Belediye Başkanı Mustafa Demir ile Muammer Güler’in oğlu Barış Güler, Zafer Çağlayan’ın oğlu Salih Kaan Çağlayan ve Erdoğan Bayraktar’ın oğlu Abdullah Oğuz, işadamı Reza Zarrab ile Halk Bankası Genel Müdürü Süleyman Aslan olarak gösterildi.</p>

    <p class="paragraf">İlk açıklama Bülent Arınç’tan geldi. Babaların evlatlarının öldürüldüğünü TV’lerden öğrendiği ülkede onun derdi başkaydı: “Bir içişleri bakanının oğlunun gözaltına alındığını basından duyması kadar acıklı bir şey olabilir mi?”</p>

    <p class="paragraf">21 Aralık 2013’te Barış Güler, Kaan Çağlayan, Reza Zarrab ve Halk Bankası Genel Müdürü Süleyman Aslan’ın da aralarında olduğu 14 kişi tutuklandı.</p>

    <p class="paragraf">Tayyip Erdoğan tutuklanan Halk Bankası Müdürü Süleyman Aslan için “Müdürün dürüstlüğünden en ufak bir şüphem yok. Olsa olsa saflığının kurbanı olmuştur” diyordu. Rıza Sarraf’ı da unutmuyordu: “Rıza Sarraf altın ihracatı yapan biridir. Ülke ekonomisine katkısı olduğunu biliyorum. Bu tür hayır işlerine girdiğini de biliyorum.”</p>

    <p class="paragraf">Erdoğan’ın kefil olduğu isimler dahil kim hangi suçtan tutuklanmıştı onu da görelim:</p>

    <p class="paragraf"><span class="CharOverride-19">Hikmet Tuner:</span> “Rüşvet almaya ve vermeye aracılık etmek.”</p>

    <p class="paragraf"><span class="CharOverride-19">Muaccet Korkmaz:</span> “Suç işlemek amacıyla kurulan örgüte üye olmak.”</p>

    <p class="paragraf"><span class="CharOverride-19">Emir Eroğlu:</span> “Suç işlemek amacıyla kurulan örgüte üye olmak, rüşvet almaya ve vermeye aracılık etmek.”</p>

    <p class="paragraf"><span class="CharOverride-19">Umut Bayraktar:</span> “Suç işlemek amacıyla kurulan örgüte üye olmak ve rüşvet vermeye aracılık etmek.”</p>

    <p class="paragraf"><span class="CharOverride-19">Onur Kaya:</span> “Rüşvet almak.”</p>

    <p class="paragraf"><span class="CharOverride-19">Ahmet Murat Öziş:</span> “Suç işlemek amacıyla örgüt kurmak, rüşvet almaya ve vermeye aracılık etmek.”</p>

    <p class="paragraf"><span class="CharOverride-19">Rüçan Bayar:</span> “Suç işlemek amacı ile örgüt kurmak.”</p>

    <p class="paragraf"><span class="CharOverride-19">Özgür Özdemir:</span> “Rüşvet almaya ve vermeye aracılık etmek.”</p>

    <p class="paragraf"><span class="CharOverride-19">Salih Kaan Çağlayan:</span> “Rüşvet almaya ve vermeye aracılık etmek.”</p>

    <p class="paragraf"><span class="CharOverride-19">Abdullah Habbani:</span> “Rüşvet almaya ve vermeye aracılık etmek, suç işlemek amacıyla örgüt kurmak.”</p>

    <p class="paragraf"><span class="CharOverride-19">Süleyman Aslan:</span> “Rüşvet almak.”</p>

    <p class="paragraf"><span class="CharOverride-19">Barış Güler:</span> “Rüşvet almaya ve vermeye aracılık etmek.”</p>

    <p class="paragraf"><span class="CharOverride-19">Reza Zarrab:</span> “Rüşvet vermek, suç işlemek amacıyla örgüt kurmak.”</p>

    <p class="paragraf">22 Aralık 2013’te Erdoğan Karadeniz gezisinde konuştu:</p>

    <p class="paragraf">“Eğer bu ülkeye el uzatan olursa, eğer bu ülkeyi karıştırmak için kirli tuzaklar kurulursa biz o elleri kırarız, biz o tuzakları bozarız. Benim bu güzel ülkemde kimse ameliyat yapamaz, kaos çıkaramaz. Benim bu güzel ülkemin büyümesini durduramaz. Hangi maşayı, ajanı, haini, örgütü kullanırlarsa kullansınlar bu millet o uluslararası örgütlere de, onların maşalarına da gereken cevabı verir. Herkes haddini bilecek. Sizin karşınızda Türkiye Cumhuriyeti var.</p>

    <p class="paragraf">1 haftadır yargıdaki emniyetteki birtakım odaklar eliyle Türkiye’de bir komplo organize edildi. Yolsuzluk kisvesi altında son derece karanlık bir tuzak kuruluyor. Yolsuzluk bu işin kılıfıdır.</p>

    <p class="paragraf">Oluşturmak istedikleri algıya sakın itimat etmeyin. Birtakım gazetelerin, birtakım ajanların, hukuku çiğneyerek yayınladıkları görüntülere, fotoğraflara, attıkları manşetlere, kullandıkları dile, yaptıkları montajla sosyal medyadaki görüntülere asla aldanmayınız. Bu komplonun amacı başka, bu tuzağın amacı başka.”</p>

    <p class="paragraf">Tayyip Erdoğan “o elleri kırarız” diyordu ve 28 Şubat 2014’te kelepçeler çözüldü.</p>

    <p class="paragraf">17 Aralık soruşturması kapsamında tutuklu bulunan işadamı Reza Zarrab (Rıza Sarraf), bakan çocukları Barış Güler, Salih Kaan Çağlayan ile Özgür Özdemir ve Hikmet Tuner’e tahliye kararı çıktı.</p>

    <p class="paragraf">Erdoğan tahliyeler için de konuştu:</p>

    <p class="paragraf">“Bir kısım paralel yargı maalesef çok haksız mesnedi olmayan adımlar attılar ve şu anda ben er geç hak yerini bulacaktır diye bir temennim vardı ve hak yerini buldu.”</p>

    <p class="paragraf">Erdoğan’a göre hak yerini bulmuştu. O hakta neler vardı:</p>

    <p class="paragraf">Dönemin Halkbank Genel Müdürü Süleyman Aslan’ın evindeki kütüphanede ayakkabı kutuları içerisinde 4.5 milyon dolar para ele geçirildi.</p>

    <p class="paragraf">Dönemin İçişleri Bakanı Muammer Güler’in oğlu Barış Güler’in evinde 7 adet şifreli çelik kasa, para sayma makinesi ve 1,5 milyon lira bulundu.</p>

    <p class="paragraf">İddialara göre Zarrab, eski Ekonomi Bakanı Zafer Çağlayan’a milyonlarca dolar rüşvetin yanı sıra 300 bin frank (yaklaşık 700 bin TL) değerinde Patek Philippe 5101G marka bir saat hediye etti.</p>

    <p class="paragraf">Zarrab’ın 87 milyar dolar kara para akladığı ve kamu görevlilerine toplam 139 milyon lira dağıttığı teknik ve fiziki takiple tespit edildi.</p>

    <p class="paragraf">TÜRGEV’e Reza Zarrab’ın işleri karşılığında Royal Protocol şirketince 99 milyon dolar bağış yapıldı.</p>

    <p class="paragraf"><span class="CharOverride-19">17 Aralık, Final:</span></p>

    <p class="paragraf">17 Ekim 2014’te <span class="CharOverride-24">İstanbul</span> Cumhuriyet Başsavcılığı Terör ve Örgütlü Suçlar Birimi savcılarından Ekrem Aydıner’in yürüttüğü İstanbul merkezli 17 Aralık soruşturması için 305 gün sonra takipsizlik kararı verildi. Takipsizlik kararında, Rıza Sarraf, eski Halk Bankası Genel Müdürü Süleyman Aslan ile eski İçişleri Bakanı Muammer Güler’in oğlu Barış Güler ve eski Ekonomi Bakanı Zafer Çağlayan’ın oğlu Kaan Çağlayan’ın da aralarında bulunduğu 53 kişi hakkında “usulüne uygun delil toplanmadığı, suçun unsurlarının oluşmadığı ve herhangi bir örgüte rastlanmadığı” söylendi.</p>

    <p class="paragraf">Peki takipsizlik kararı ile hangi suçlar sıfırlandı:</p>

    <p class="paragraf">- Suç işlemek için örgüt kurmak.</p>

    <p class="paragraf">- Örgüte üye olmak ve yönetmek.</p>

    <p class="paragraf">- Suç örgütünün amaçları doğrultusunda faaliyette bulunmak.</p>

    <p class="paragraf">- Suçtan elde edilmiş mal varlığını aklamak.</p>

    <p class="paragraf">- Sahte belge düzenlemek, rüşvet vermek, kaçakçılık, fuhuş için kadın temin etmek.</p>

    <p class="paragraf">17 Aralık’tan sonra 2. Dalga 25 Aralık Operasyonu’ydu. 17 Aralık Operasyonu’nun paniğini atlatan Erdoğan ve ekibi 25 Aralık için daha hazırlıklıydı. Devletin içinde tam bir güç savaşı yaşandı. Kurumlar kurallar, yasa, hak, hukuk gibi kavramların tamamen yok sayıldığı 25 Aralık soruşturmasını görelim.</p>

    <p class="paragraf">Soruşturma dosyası: 1000 sayfa</p>

    <p class="paragraf">Suçlanan kişi sayısı: 96</p>

    <p class="paragraf">Yolsuzluk miktarı 100 milyar dolar</p>

    <p class="paragraf">Suç dökümü:</p>

    <p class="paragraf">- Suç işlemek amacıyla örgüt kurmak</p>

    <p class="paragraf">- Rüşvet</p>

    <p class="paragraf">- Sahtecilik</p>

    <p class="paragraf">- İhaleye fesat karıştırmak</p>

    <p class="paragraf">- Suçtan kaynaklı mal varlığını aklama</p>

    <p class="paragraf">- İ<span class="CharOverride-16">mar kirliliğine neden olmak</span></p>

    <p class="paragraf">Dosyada 96 şüphelinin adı var:</p>

    <p class="paragraf">1 numara: Yasin El Kadı</p>

    <p class="paragraf">2 numara: Bilal Erdoğan</p>

    <p class="paragraf">3 numara: Latif Topbaş</p>

    <p class="paragraf">Şüpheli listesi “Orhan Cemal Kalyoncu, Ömer Faruk Kalyoncu, Hasan Doğan, Fatih Saraç, Ömer Sertbaş, Abdullah Tivnikli, Usame Kutub, Avni Çelik, Cengiz Aktürk, Mehmet Cengiz” diye devam ediyordu.</p>

    <p class="paragraf"><span class="CharOverride-19">Fezlekedeki İddialar:</span></p>

    <p class="paragraf"><span class="CharOverride-18">Yasin El Kadı</span></p>

    <p class="paragraf">İddia: 11 Eylül’den sonra BM Güvenlik Konseyi’nin “Terörü Finanse Edenler” listesine aldığı Yasin El Kadı, Türkiye’ye giriş yasağı bulunduğu dönemde, bizzat Başbakanlık yetkililerinin bilgisi dahilinde VIP’ten geçerek kayıtsız yurda sokuldu. Erdoğan’la 12 kez görüştü.</p>

    <p class="paragraf"><span class="CharOverride-18">Paşaköy’deki Maden Çalışmaları</span></p>

    <p class="paragraf">İddia: Orman Bakanlığı’nın maden işletme izni vermediği İstanbul Sultanbeyli’deki Paşaköy Orman Sahası, Başbakanlık’taki görevlilerin yakın takibi sonucu, Yasin El Kadı’nın başında bulunduğu Bosphorus 360 şirketine verildi.</p>

    <p class="paragraf"><span class="CharOverride-18">Etiler Polis Okulu’nun Devri</span></p>

    <p class="paragraf">İddia: İstanbul Etiler’deki Polis Okulu’nun boş arazisi de, Bosphorus 360 şirketine ihalesiz olarak düşük fiyattan verildi. (İstanbul Büyükşehir Belediye Başkanı Kadir Topbaş “Araziyi kimseye vermedik. Tapusu bizde” açıklamasını yaptı.)</p>

    <p class="paragraf"><span class="CharOverride-18">Medya Havuzu</span></p>

    <p class="paragraf">İddia: ATV-<span class="CharOverride-18">Sabah</span>’ın satışı için, eski bakan Binali Yıldırım’ın koordinasyonunda 4 işadamı 100’er milyon dolar, bir işadamı 30 milyon dolar, bir diğeri 20 milyon dolar koyarak medya havuzuna ortak oldu.</p>

    <p class="paragraf"><span class="CharOverride-18">Türgev’e Yapılan Bağışlar</span></p>

    <p class="paragraf">İddia: Yönetim Kurulu’nda Bilal Erdoğan ve Esra Albayrak’ın da bulunduğu TÜRGEV Vakfı’na, devletin çeşitli ihalelerine katılan işadamları tarafından bağış yağdı. TÜRGEV’e ayrıca birçok arsa da bedelsiz devredildi.</p>

    <p class="paragraf"><span class="CharOverride-18">Ağaoğlu’nun Arazisi</span></p>

    <p class="paragraf">İddia: İşadamı Ali Ağaoğlu, Küçükbakkalköy’deki 20 dönümlük araziyi, Bilal Erdoğan’ın talimatıyla hibe etti. Karşılığında Maslak 1453 projesindeki sıkıntıların görülmemesini sağladı.</p>

    <p class="paragraf"><span class="CharOverride-18">14 Termik Santral</span></p>

    <p class="paragraf">İddia: Özelleştirilmesi planlanan 14 termik santral, Başbakan Erdoğan’ın talimatıyla özelleştirme kapsamından çıkartıldı ve yenilenmesi için Bosphorus 360 şirketine ihale edilmeye çalışıldı.</p>

    <p class="paragraf"><span class="CharOverride-18">Urla Villaları</span></p>

    <p class="paragraf">İddia: İşadamı Latif Topbaş’ın yaptırdığı ve Erdoğan ailesinin tatillerini geçirdiği Urla’daki villalar için, SİT alanı içerisinde kalan arazinin imar planı, rüşvet ve usulsüzlükle değiştirildi.</p>

    <p class="paragraf">Fezleke hazırdı. Operasyon emri verilmişti. Ve polise talimat gitti. İşte o andan sonra kurumlar arası hiyerarşi ve anayasal zorunlulukların hepsi bir kenara bırakıldı. Polis savcıyı savcı polis takmadı. Fezleke de hukuksal bir süreçte ele alınmadı.</p>

    <p class="paragraf">Havuzda yer alan şirketlerin aldığı ihaleler ise şöyle:</p>

    <p class="paragraf">Cengiz-Limak-Kolin: BEDAŞ-İstanbul Avrupa Yakası Boğaziçi Dağıtım Şirketi özelleştirmesi 2 milyar dolar; Akdeniz Elektrik dağıtımı özelleştirmesi 550 milyon dolar; Bursa Uludağ Elektrik dağıtımı özelleştirmesi 1 milyar dolar; Sivas-Tokat-Yozgat (Çamlıbel) elektrik dağıtımı özelleştirmesi 260 milyon dolar; Yusufeli Barajı; Ankara Hızlı Tren Garı Projesi.</p>

    <p class="paragraf">Cengiz Holding: Hasankeyf Ilısu Barajı, Atasu Barajı, İstanbul Metrosu Taksim-4. Levent hattı, Ordu-Giresun Havalimanı altyapı, Maltepe Sahili Dolgusu Projesi, Eti Alüminyum, Oymapınar HES, Antalya Eti Liman İşletmeleri, Cengiz-IC İctaş Ankara-İstanbul Hızlı Tren 1. ve 2. Etaplar, Trabzon-Aşkale yolu.</p>

    <p class="paragraf">Kalyon: Taksim yayalaştırma projesi, metrobüs ulaşım hattı, Çağlayan Kavşağı yol yapımı, Bakırköy Adliyesi Binası, Ataköy Atık Su Arıtma Tesisi ile toplam 100 milyar TL’lik kamu ihalesi.</p>

    <p class="paragraf"><span class="CharOverride-19">25 Aralık Yolsuzluk Operasyonu Final:</span></p>

    <p class="paragraf">1 Eylül 2014’te İstanbul Cumhuriyet Başsavcılığı aralarında Cumhurbaşkanı Recep Tayyip Erdoğan’ın oğlu Necmettin <span class="CharOverride-19">Bilal Erdoğan</span>’ın da bulunduğu rüşvet ve <span class="CharOverride-19">yolsuzluk</span> soruşturması kapsamındaki 96 şüpheli hakkında takipsizlik kararı verdi.</p>

    <p class="paragraf">Takipsizlik kararını veren İstanbul Cumhuriyet Savcıları İsmail Uçar, İrfan Fidan ve Fuzuli Aydoğan’ın karar metnindeki ifadeleri oldukça dikkat çekici:</p>

    <p class="paragraf">“Türkiye Cumhuriyeti başbakanının örgüt lideri olarak gösterilmesi ve ‘dönemin başbakanı’ ibaresi kullanılmak suretiyle fezleke düzenlenmesi, soruşturmayı hazırlayanların hukuki bir soruşturma görünümü altında TC hükümetini cebren ortadan kaldırmaya veya görevlerini yapmasını kısmen veya tamamen engellemeye teşebbüs ettiklerini ortaya koymaktadır” dedi<span class="CharOverride-34">.</span></p>

    <p class="paragraf">Savcıların takipsizlik kararındaki ifadeleri dikkat çekici çünkü Erdoğan 26 Aralık 2013’te ne demişti? “Oğlumu hedef alarak, oradan dolaşıp bana gelmek istiyorlar.” Savcıların karar metnindeki sözleri de aynı paraleldeydi.</p>

    <p class="paragraf">25 Aralık Yolsuzluk Operasyonu’na son nokta yine Erdoğan’ın sözleri olsun. Son nokta çünkü 25 Aralık Operasyonu’nda yer alan isimlerin inşa ettiği 3. havaalanına “Zafer Anıtı” diyor:</p>

    <p class="paragraf">“17 Aralık’ta, 25 Aralık’ta yaptığı ihanetin gayet iyi farkında olan bir örgüt, bir çete karşımıza çıktı. Kendisini Türkiye düşmanlarına kiralayan, Türkiye’nin bütün milli değerlerine saldırı düzenleyen bir örgüt karşımıza çıktı. İşte burada bu büyük havalimanı projesini ihale ile kazanan işadamları hedefe konuldu. Onları da toparlayıp almak istediler. Neden? Şu ihaleyi durdurmak için. Amaç yolsuzluk değildi. Amaç, Marmaray’ı, 3. köprüyü, hızlı treni ama en çok da bu projeyi engellemekti. Bugün biz sadece bir havalimanı değil aslında Zafer Anıtı inşa ediyoruz.”</p>

    <p class="altbas">YIL 1994: “3. KÖPRÜ CİNAYETTİR!” YIL 2014: “ZAFER ANITI OLACAK ZAFER!”</p>

    <p class="paragraf">Erdoğan 2014 yılında “Zafer Anıtı” dediği yer için 1994 yılında “cinayet” diyordu. 08.03 1994 tarihli gazetelerdeki haber:</p>

    <p class="paragraf">– Erdoğan: 3. köprü İstanbul için cinayettir. Kuzey bölgesinde kalan yeşil alanların imara açılarak katledilmesinden başka bir şey değildir. İnşallah bu cinayet bitmeden hükümet değişir. 3. köprü kurulmasına kesinlikle karşıyım. 3. köprü intihardır. Bu bir cinayettir. İnşallah proje tecelli etmeden yeni hükümet gelir.”</p>

    <p class="paragraf">“O zaman yıl 1994’tü, siyasette olur böyle şeyler” diyenler için 2009 yılına gidelim. İstanbul Büyükşehir Belediyesi 2009 çevre düzeni planı hazırladı. Planı onaylayan isim o zaman Başbakan Recep Tayyip Erdoğan.</p>

    <p class="paragraf">Planda neler deniyordu?</p>

    <p class="paragraf">“Kilyos Karadeniz sahili gerisinde yer alan kullanım ömrü tamamlanmış Karadeniz kömür ocakları alanı; doğal kaynakları koruma ve kullanma dengesini bozmayacak şekilde kıyı rehabilite alanı olarak gösterilmiştir.”</p>

    <p class="paragraf">Tarif edilen ve rehabilite alanı gösterilen yer 3. havaalanının yapılacağı bölge. Erdoğan onaylı çevre planından devam edelim:</p>

    <p class="paragraf">“Kentin kuzeyinde yer alan hassas ekosistemlerin korunması amacıyla kuzeye gelişme eğilimi gösteren kent gelişiminin kontrol altına alınarak; doğu-batı aksında ve Marmara Denizi boyunca kademelendirilmiş, çok merkezli ve sıçramalı gelişimin sağlanması ve kuzeye doğru gelişimin kontrol altına alınması doğrultusunda karar geliştirildi.”</p>

    <p class="paragraf">Hassas ekosistem denilen bölgede şimdi hem 3. havaalanı hem de 3. köprü yapılıyor. 2009 yılındaki çevre planında havaalanı için belirlenen bölge çok farklıydı.</p>

    <p class="paragraf">“İstanbul ve çevresinin gelecekte oluşacak ulusal ve uluslararası uçuş taleplerini karşılamak üzere Çorlu Havaalanı’nın genişletilmesi ve 3. ticari havaalanının rezerv alan olarak kentin batı yakasında Silivri-Gazitepe’de konumlandırılması öngörülmüştür.”</p>

    <p class="paragraf">Erdoğan’ın kendi onayladığı çevre planında “Karadeniz kömür ocakları alanı; doğal kaynakları koruma ve kullanma dengesini bozmayacak şekilde kıyı rehabilite alanı olarak gösterilmiştir” deniyordu. 2014 yılında ise bakın ne diyor:</p>

    <p class="paragraf">“Bazıları bilmiyor. Çünkü ağzı olan konuşuyor. Havalimanı nerde yapılıyor haberi yok. Televizyonlarda dinliyorum bu kadar ağaç kesiliyor diye. Oraları gezip görse diyecek ki âdeta savaştan çıkmış bir coğrafya. Çünkü daha önce oraları taşocakları, kömür ocakları gibi yerlerdi.”</p>

    <p class="paragraf">2009 yılı da eski diyenler için bu kez 2011 yılına gidelim. Başbakan Recep Tayyip Erdoğan, AKP’nin seçim beyannamesini tanıtıyor. Tören çok şaşaalı ve bizzat Erdoğan “Çılgın Proje”lerini açıklıyor. Seçim beyannamesinin bütün referansı 2009 çevre planı. Bu plan için gazeteler İstanbul’un Anayasası diyordu. 18 Nisan 2011 tarihli <span class="CharOverride-18">Sabah</span> gazetesindeki habere de bakalım:</p>

    <p class="paragraf">“Başbakan Recep Tayyip Erdoğan’ın İstanbul’da iki yeni şehir projesi netleşmeye başladı. Nüfusun 17 milyona dayandığı dev metropol İstanbul’un iki yakasında iki şehir olacak. Avrupa yakasında Silivri projesi Anadolu Yakası’nda ise Kartal planlanıyor. İstanbul Büyükşehir Belediyesi’nin 2023 vizyonuyla hazırladığı 1/100 binlik planında projeyle ilgili ayrıntılar da yer alıyor. İstanbul’un gelişim aksının doğu-batı yönünde olması için sürdürülen çalışmalar kapsamında nüfus yoğunluğu ve yapılaşmanın kontrol altına alınması amacıyla kentin üç parçaya bölünmesi öngörülüyor. Buna göre Avrupa yakasında Silivri, Anadolu yakasında ise Kartal olmak üzere iki yeni şehir merkezi daha oluşturulacak.” Ve aynı tarihli <span class="CharOverride-18">Zaman</span> gazetesindeki haber:</p>

    <p class="paragraf">“Başbakan Recep Tayyip Erdoğan, AK Parti’nin seçim beyannamesini tanıttığı toplantıda, İstanbul için Avrupa ve Anadolu yakasında iki yeni şehir kurulacağını açıkladı. İnşa edilecek 2 yeni şehrin şifreleri İstanbul’un anayasası sayılan ‘Çevre Düzeni Planı’nda gizli. Plana göre Avrupa yakasında Silivri, Anadolu yakasında Kartal merkezli şehirler kurulacak.”</p>

    <p class="paragraf">3 yıl sonra İstanbul çevre planında ne söyleniyorsa tam tersi oldu. 3. havaalanının yeri değişti. İstanbul’un ciğeri Kuzey Ormanları’nı yok edecek 3. havaalanı ve 3. köprü projeleri başlatıldı. Ne diyordu 1994 yılında Erdoğan:</p>

    <p class="paragraf">“3. köprü kurulmasına kesinlikle karşıyım. 3. köprü intihardır. Bu bir cinayettir. İnşallah proje tecelli etmeden yeni hükümet gelir.”</p>

    <p class="altbas">BİLAL ERDOĞAN HARVARD’A NASIL GİRDİ?</p>

    <p class="paragraf">17 Aralık Operasyonu ile adı en çok duyulan isim Bilal Erdoğan oldu. Sosyal medya Bilal Erdoğan’ın ses kayıtlarıyla çalkalandı. Bu ses kayıtlarından sonra tek bir soru kafalarda kaldı: “Nasıl oldu da Harvard’a okudu?” Perdeyi ilk aralayanlardan biri <span class="CharOverride-18">Milliyet</span> yazarı Abbas Güçlü idi. 15 Ağustos 2003 tarihli “İmam hatipten Harvard’a” başlıklı köşe yazısı şöyleydi:</p>

    <p class="arayazi">Son günlerin en popüler ismi Bilal Erdoğan’ın Kartal İmam Hatip’te başlayıp Harvard’a uzanan eğitim serüvenini devam ettireceğimizi yazmıştım. Çok yeni bilgiler geliyor. Bunları, sizlerle paylaşmaya devam edeceğiz.</p>

    <p class="arayazi">Harvard deyip geçmeyin. Dünyanın en iyi üniversitelerinden birisi. Ayrıca, kayınvalidenin söyledikleri de çok ilginç: “Ben kızımı başbakanın oğluna değil, Harvard’lıya verdim.”</p>

    <p class="arayazi">Peki her imam hatipli gidip Harvard’da okuyabilir mi? Bilal Erdoğan, Harvard’a başbakanın oğlu olarak torpille mi yoksa çok yüksek bağış yaparak mı girdi? Çok önemli referansları olduğu için mi kabul edildi yoksa bütün bunların ötesinde bileğinin hakkı ile mi girdi?</p>

    <p class="arayazi">Amerika’dan birbiri ile çelişen o kadar çok bilgi geliyor ki; içinden doğruları cımbızla çekip çıkarmak zaman alacak. Ama biz sabırlıyız. Bilal’in sınıf arkadaşlarından da, öğrenim gördüğü bölümdeki hocalardan da çok sayıda mail geliyor. Ama hemen herkesin bilgisi bir yere kadar. Nasıl kabul edildiğine ilişkin gerçekleri sadece ve sadece Harvard ve Erdoğan ailesi bilir diyorlar. Harvard bilgi vermiyor. Erdoğan ailesi de şu anda tatilde. Sanıyorum zaman içerisinde eksik halkalar da tamamlanacaktır...</p>

    <p class="arayazi">100’e yakın maili iki ayrı grupta toplamak gerekiyor. İlk grup, Harvard’a kabulün çok zor olduğu ve işin içine mutlaka bir torpilin girdiği iddiasında. Bu görüşü savunanlara göre, parası ve nüfuzu olanlar için ABD’de de açılmayacak kapı yok.</p>

    <p class="arayazi">Bilal’i yakından tanıyan ikinci grup için ise her şey normal seyrinde devam ediyor. Ne bir ayrıcalık söz konusu ne de büyük bağış. Bilal, çok yetenekli, çok çalışkan ve de çok sosyal birisi. Lisans eğitimini Indiana Üniversitesi’nde tamamladı. Hem de çift ana dal yaparak zamanından önce bitirdi. Bizdeki ÖSS benzeri GRE sınavından da yüksek puan aldı. İngilizcesi de mükemmel...</p>

    <p class="arayazi">Peki aynı durumdaki öğrenciler, yani çok parlak bir eğitim kariyerine sahip herkes Harvard’a girebiliyor mu? Bu mümkün değil. Çünkü ABD de dahil dünyanın dört bir yanından gelen öğrencilerin en büyük hayali bu üniversiteye kabul edilmek. Başvuru çok, kontenjan az.</p>

    <p class="arayazi">ABD’de üniversitelere öğrenci kabulü neye göre yapılıyor sorusunun cevabı ise bizdekinden çok farklı.</p>

    <p class="arayazi">Diploma notu ve GRE, TOEFL, SAT, GMAT gibi sınavlarda alınan derecelerin yanı sıra, alanında uzman profesörlerin vereceği referanslar, ailenin yapacağı bağış ve adayın sosyal performansı da öncelikle göz önünde bulunduruluyor. Ailenin ya da öğrenci adayının, ülkesinin bugünü ya da geleceğinde etkili olacağı izlenimi vermesinin de kabulde önemli rol oynadığı ayrıca vurgulanıyor.</p>

    <p class="arayazi">Başbakan Erdoğan, çocuklarının geleceklerine yön verme konusunda müthiş başarılı. Çocukları, Amerika’nın en iyi okullarında eğitim görüyor. Mezuniyetlerinde de ticaretin en kârlısını yapıyorlar. Darısı diğer tüm gençlerin başına diyoruz. Çünkü artık o bir başbakan ve ülkenin tüm gençleri onun çocukları sayılır. Aynı özeni ve ilgiyi daha fazla zaman kaybetmeden onlara da göstereceğini umuyor ve bekliyoruz. Bu konudaki samimiyetine de inanıyoruz...</p>

    <p class="paragraf">Özetin özeti: Her Türk genci gibi Bilal’in yurtdışındaki başarısı da bize gurur verir. Öküz altında buzağı falan aradığımız da yok. Bizimkisi sadece şeffaflığa katkıda bulunmak!..</p>

    <p class="paragraf">Abbas Güçlü “Öküz altında buzağı aradığımız yok” diyordu ama gazeteci Turan Yavuz <span class="CharOverride-18">Çuvallayan İttifak</span> kitabında “Öküz altında buzağı aransa doğru yanıta daha çabuk ulaşılırdı” diyor. Ve Bilal Erdoğan’ın nasıl Harvard’a gittiğinin doğru yanıtını da açıklıyordu:</p>

    <p class="arayazi">Evet. Harvard’a gitmek çok zordu ve girmek için büyük yerlerden torpil gerekiyordu, hele hele o öğrenci ABD uyruklu değilse. Bilal Erdoğan’ın Harvard’a girişindeki torpil, 1984 Harvard mezunu olan eşi Orit Gadiesh ile birlikte 1979 yılı Harvard mezunu olan Çizmeli adam Grenville Byford’dan başkası değildi.</p>

    <p class="paragraf">Turan Yavuz’un “Çizmeli Adam” olarak tanıttığı Grenville Byford AKP’nin kuruluşu döneminin en etkin Amerikalısıydı ve Erdoğan ve AKP’lilerin NeoCon’larla temasının da en önemli kişisiydi. Byford ılımlı İslam projesinin Türkiye merkezli olmasının da en ateşli savunucuydu. ABD’nin ılımlı İslam’dan çıkarını da 2000’lerin başında <span class="CharOverride-18">Harvard</span> dergisine verdiği röportajda “Türkiye’nin birinci dünya statüsüne çıkarılması Ortadoğu’da Mısır gibi diğer ülkeler üzerinde de olumlu etki yaratacak. O bölgede insanlar Türkiye’nin yükselişine bakıp farklı düşünmeye başlayacak. ‘Bunu Türkiye yapabiliyorsa biz neden yapmayalım?’ demeye başlayacaklar. Türkiye’nin ‘modern bir İslam’ ülkesi haline dönüşmesi durumunda Batı ile İslam dünyası arasındaki ilişki çok değişik olur. Bunu Erdoğan’ın yapacağına inancım tam” diye açıklıyordu. Byford’un Harvard mezunu eşi de etkin bir kadındı. Orit Gadiesh İsrail eski başbakanlarından Şimon Peres’in baldızı ve en yakın danışmanıydı. <span class="CharOverride-18">Forbes</span> dergisi 2002-2003 yıllarında dünyanın en kuvvetli 90 ve 91. kadını seçmişti. Orit Gadiesh 2004 yılında Davos’ta Tayyip Erdoğan’la da bir araya gelmişti. Grenville Byford ve Orit Gadiesh’in en yakın arkadaşları da o dönem Erdoğan’ın en yakınındaki isim Cüneyt Zapsu idi. Kısa ve öz 17-25 Aralık Yolsuzluk Operasyonları’nın öne çıkan ismi Bilal Erdoğan bu ilişkiler sayesine Harvard gibi bir okula gidip mezun olmuştu.</p>

    <p class="altbas">30 MART: MİLLET İRADESİNİN BİR KEDİYE YÜKLENDİĞİ SEÇİM</p>

    <p class="paragraf">Recep Tayyip Erdoğan’ın siyasetteki yolu 1994’ten sonra hep kazanma ile geçti. 1994’ten önce Beyoğlu Belediye Başkanlığı, iki tane de genel seçim kaybetmişti. 1994’ten beri siyasi seçim kaybetmiyor. Hatta Türkiye siyaset tarihinin birçok rekoruna sahip. Cumhuriyet tarihinin en uzun süre başbakanlık yapan ismi gibi. Yine normal dönemde halk tarafından seçilen ilk cumhurbaşkanı olmak gibi (Kenan Evren de anayasa-halkoylamasıyla cumhurbaşkanı seçilmişti), peş peşe 6 seçim ve iki referandum kazandıktan sonra 9. kez kazandı ve bu kez cumhurbaşkanlığını ilan etti. Bu bir başarı mı? Başarı. Onu teslim edeyim. Peki başarıya giden her yol mubah mı? Ya da bu yolda neler oldu? Hemen en yakın seçim 30 Mart yerel seçimine gidelim. Yerel seçimdi ama Erdoğan için bir güvenoyu seçimiydi. 17-25 Aralık operasyonları ve Gezi’deki kanlı müdahale gölgesinde yapılacaktı seçim. Erdoğan seçimleri ölüm kalım meselesi haline getirdi. Bu kez düşman cephesine Fethullah Gülen cemaatini de eklemişti. Ne olursa olsun seçimi kazanmak istiyordu.</p>

    <p class="paragraf">Ne oldu 30 Mart seçimlerinde? Oyların bir partiden başka bir partiye yazılması, birleştirme tutanaklarının AKP lehine düzeltilmesi, diğer partilerin oylarının iptal edilmesi, kapalı olması gereken oy torbalarının açılarak sandık başkanı tarafından oy pusulalarının mühürlenmesi gibi o kadar çok şey söylendi ki seçimler için şüphe hâlâ sürüyor.</p>

    <p class="paragraf">Çok taze olan 23 Eylül 2014’teki haberle başlayayım. Haberlerin başlığı “36 Sandıkta Hile”. CHP Kâğıthane İlçe Başkanı Zeynel Öztürk’ün başvurusu üzerine 30 Mart 2014 yerel seçimlerinin ardından İlçe Seçim Kurulu’nca 36 sandıkta yapılan incelemede yaklaşık 3500 oyun CHP’den AK Parti’ye aktarıldığı tespit edildi. Kâğıthane İlçe Seçim Kurulu tarafından hazırlanan kararda, 36 sandıktaki hataların kalemle yapıldığı, hem sayı hem de yazı ile düzeltmeler söz konusu olduğu, belli bir partiden diğer partiye oy aktarıldığının tespitine yer verildi.</p>

    <p class="paragraf">Seçimlerde “hile” resmen de kabul edilmişti. Birazdan seçim günü olan bitenleri de aktaracağım ama seçimden önce neler dendi onu da görelim.</p>

    <p class="paragraf">Erdoğan: “Bunlar seçim sonuçlarını etkilemeye yönelik girişimlerde bulunabilirler. Aman sandıklara sahip çıkın. Yoksa sıkıntı yaşayabiliriz. Müşahit eğitimleri çok önemli. Bu konuda çok çalışın. Oy sayımı bitip teslim tutanağını almadan sandık başında görevli arkadaşlarımız kesinlikle oradan ayrılmasın. Bunlar her türlü manipülasyonu yapabilirler.”</p>

    <p class="paragraf">25 Mart 2014. Enerji ve Tabii Kaynaklar Bakanı Taner Yıldız: “Bu yerel seçimlerde pek çok dedikodu çıkabilir, bunlara vatandaşımız aldırış etmesin. Elektrikle, enerjiyle alakalı herhangi bir kesinti hamt olsun öngörmüyoruz.”</p>

    <p class="paragraf">1 Nisan 2014. Enerji Bakanı Taner Yıldız: “Arkadaşlar espri gibi kabul etmeyin lütfen. Bir trafo merkezine kedi girdi ve kısa devre yaptı. Yaklaşık 3.5-4 metreden atlayan bir kedi bunu yapabiliyor. Bu geçen ay da seçim öncesinde de olmuştu. Bunu seçime bağlamak yanlış.”</p>

    <p class="paragraf">Seçim günü ve sonrasında medyada tam anlamıyla “karanlık seçim”in karartması vardı. Kesintilerin nerede nasıl olduğu medyada neredeyse hiç yer almıyordu. Sosyal medya da yasaklıydı. YouTube, Twitter yasaklanmış da olsa merkez medyanın “karartması” biraz aydınlanabiliyordu.</p>

    <p class="paragraf">İstanbul’da en az 14 ayrı yerde, Antep, Bitlis, Mardin, Urfa, Eskişehir, Ankara, Antakya ve Aksaray’da elektrikler kesilmişti.</p>

    <p class="paragraf">31 Mart 2014’te <span class="CharOverride-18">Zaman</span> gazetesi “Paralel Çete” ilan edildiği ve artık muhalif olduğu seçim haberini şöyle veriyordu:</p>

    <p class="paragraf">“30 Mart yerel seçimleri, daha önce yaşanmamış bir skandala sahne oldu. Oy sayımı sırasında yaklaşık 35 ilde elektrik kesintileri yaşandı. İstanbul’da Bakırköy, Beyoğlu, Beylikdüzü ve Esenyurt’ta sayım sırasında elektrikler giderken, Gaziantep’te gün boyunca yaşanan kesintiler sebebiyle oy sayımı güçlükle tamamlandı. 27 seçim sandığının bulunduğu Şehit Kâmil Ziya Gökalp İlköğretim Okulu’nda da elektrikler olmadığı için sayım işlemi mum ışığında gerçekleştirilmeye çalışıldı. Seçime şaibe düşeceğinden endişe duyan vatandaşlar, gerekli önlemlerin alınmamasına tepki gösterdi. Vatandaşlar, okullarda jeneratör desteğinin olması gerektiğini vurgularken, sandık görevlileri de zor şartlar altında görevlerini yaptıklarını söyledi. Oyları saymakta zorlanan görevliler, ‘Ortaçağda gibiyiz. Ne elektrik var, ne jeneratör. Bakkallardan mum arıyoruz. Telefon ışığı da yetmiyor’ şeklinde tepkilerini dile getirdi.”</p>

    <p class="paragraf">30 Mart öncesi seçimlerinde aynı iddialar vardı ama <span class="CharOverride-18">Zaman</span> gazetesi bu iddiaları görmezden gelir ve hükümete yönelik yıpratma kampanyası sayardı. Mesela bir örnek. 29 Aralık 2008 tarihinde Ekrem Dumanlı diyordu ki:</p>

    <p class="paragraf">“Seçimin meşruiyetine gölge düşürecek uç örnekler aranır ve kıyısından köşesinden bulunan bazı konular şaşaalı sunumlarla halka arz edilir. Maksat bir hatanın (şayet öyle bir hata varsa) düzeltilmesi değil, istenmeyen sonuç çıkarsa tartışma başlatmaktır. ‘Zaten bu seçimlerde hile yapıldı’ demek isteyenler, güven bunalımına yol açmak için inanılmaz bir gayret sarf eder. Seçmen kütükleri üzerine bugün koparılan fırtınanın asıl sebebi de budur. TC kimlik numarasının esas alınması, bir kişinin iki kez oy kullanmasına imkân vermiyor. Öteden beri istenen de bu değil miydi? Ancak birileri, bunu da umursamıyor. Hatta her seçim sonrası ‘Oy kullanımı sırasında parmaklara sürülen boya uygulaması çağdışıdır, bundan ne zaman kurtulacağız?’ diye feryat edenler, ‘Bu seçimde niçin parmaklar boyanmıyor?’ diye kıyameti koparıyorlar.”</p>

    <p class="paragraf">Artık tarih 4 Nisan 2014’tü ve <span class="CharOverride-18">Zaman</span> ve cemaatin Türkiye gerçekleri ile yüzleşme dönemiydi. AKP’nin seçimde hile yaptığını yazan bir isim daha vardı. O isim de <span class="CharOverride-18">Zaman</span> yazarı Mümtaz’er Türköne idi. <span class="CharOverride-19">Türköne,</span> seçim günü Twitter ve YouTube’un yasaklı olması, 41 ilde yaşanan elektrik kesintileri, Cihan Haber Ajansı’na yapılan siber saldırı gibi maddeleri sıraladıktan sonra bunların “AK Parti’nin B planı” olduğunu gösterdiğini söylüyordu. “AK Parti’nin bu seçimden beklediğinin altında bir oyla çıkması durumunda düpedüz maraza kopacak ve önümüze herhangi bir seçim sonucu gelmeyecekti. Allahtan kazanmış da, ülkeyi tüketecek bir kaosa sürüklenmemişiz. AK Parti seçim kaybetmeyi sindirecek durumda değilmiş” diye ekliyordu.</p>

    <p class="paragraf"><span class="CharOverride-16">30 Mart seçimlerinde özellikle Ankara ve İstanbul Üsküdar çok ön plana çıktı. Mansur Yavaş ve İhsan Özkes üzerinde yoğunlaşan “hileye karşı direniş” AKP’yi zor duruma da soktu. Devletin YSK dahil açıkça taraf olduğu 30 Mart seçimlerinde Ankara, İstanbul Üsküdar gibi birçok yerde AKP seçimi vermedi. 30 Mart seçimlerine ilişkin belgeli, görüntülü ve delilli “hileler”</span> <span class="CharOverride-24">http://hilelisecim2014.tumblr.com/</span><span class="CharOverride-16">internet sitesinde ayrıntılı bir biçimde yer alıyor. 30 Mart seçimine ilişkin geniş ve ayrıntılı bir analiz başka bir kitabın konusu ama Erdoğan’ın “Big Boss” olma yolunda en önemli seçimlerden biriydi 30 Mart seçimleri. İçişleri Bakanı Efkan Ala’yı seçim kuruluna baskın yaptırtacak kadar önemliydi. İlk kez Anadolu Ajansı’nın seçim sonuçlarını vermesi. Cemaat Haber Ajansı Cihan’ın siber saldırıya uğraması ile eşgüdümlü AA’nın AKP’nin uzak ara seçimi kazandığı algısı “karanlık” gecenin karanlıkta kalan noktaları oldu.</span> <span class="CharOverride-16">Elektrik dağıtım şirketlerinin büyük çoğunluğunun AKP havuz şirketleri olduğu da çok tartışılmadı. Çalık, Kiler, CLK (Cengiz-Kolin-Limak), kesintilerin yaşandığı illere elektrik dağıtımı yapan şirketler de tartışılamadı. Keza 2009 yerel seçiminde</span><span class="CharOverride-16">, Ankara’nın bazı bölgelerinde elektrik kesintisi yaşanmasıyla ilgili ilk inceleme tamamlanmış, elektrik şebekelerinin sabote edildiği ortaya çıkmıştı.</span> <span class="CharOverride-16">İl Seçim Kurulu’nun başlattığı soruşturmada, bölgeye elektrik dağıtımını sağlayan trafoları inceleyen polis yetkilileri, bazı kişi ya da kişilerin lokal aksaklık sağlamak için elektriği kestiklerini tespit etmişti. Sonrasında ise bu soruşturma unutuldu gitti.</span></p>

    <p class="paragraf"><span class="CharOverride-16">30 Mart</span> <span class="CharOverride-16">seçimlerinin ana muhalefet tarafı CHP’de ise tuhaf bir durum vardı. Özellikle İstanbul’da. Elektriklerin kesildiği, hile ihbarlarının en yoğun olduğu anlarda seçimi kaybettiklerini kabullenmişlerdi. Saat saat şimdi o anları yazacağım. Özellikle elektriklerin kesildiği ve AA’nın AKP’nin kazandığını manipüle ettiği saatlerde neler yaşandığını.</span></p>

    <p class="paragraf">Tarih 30 Mart 2014. Yer. CHP İstanbul Seçim Koordinasyon Merkezi.</p>

    <p class="paragraf">Saat: 16.00-16.20 arası.</p>

    <p class="paragraf">CHP İstanbul il başkan yardımcılarından Sinan Karahan gazetecilerle sohbet ediyor. Karahan: “Seçimi kazanamayız. 2-3 puan fark ile seçimi kaybedebiliriz. Son anketlerde ortaya çıkan bu sonuçtan Sarıgül de haberdar.”</p>

    <p class="paragraf">Saat 18.30: Koordinasyon merkezindeki “hile haber hattına” ihbar yağıyor.</p>

    <p class="paragraf">30 kişilik bir grup, önlerinde bilgisayarlar ve telefonlar aracılığı ile İstanbul ağırlıklı olmak üzere tüm Türkiye’den aktarılan seçim hileleri ve usulsüzlüklere yönelik ihbarları topluyor.</p>

    <p class="paragraf">Saat 19.00: Oylama sonuçları paylaşılmaya başlandı. CHA’dan veriler siber saldırı nedeniyle zor alınıyordu. AA verileri ise moralleri bozuyor.</p>

    <p class="paragraf">Saat 21.45: Küçükçekmece ve Üsküdar sonuçları paylaşıldı. Buralarda seçimlerin kazanıldığı söylendi.</p>

    <p class="paragraf">Saat 22.30: Mustafa Sarıgül’ün kesin kaybettiği, Ankara ve Üsküdar’ın alındığı gazetecilere fısıldandı.</p>

    <p class="paragraf">Saat 23.00-23.30: Koordinasyon merkezinde seçimlerin kaybedildiği havası iyice yayılmaya başladı. En üst katta bulunan İstanbul İl Başkanı Oğuz Kaan Salıcı’nın odası ve çevresinde gergin anlar yaşandı. Avukatların olduğu bölümdeyse “hile hattına” ihbar yağıyordu. İl Başkan Yardımcısı Sinan Karahan en üst kattaki bekleme odasında “Yeter artık, kazandığımız ilçeleri hileyle kaybediyoruz!” diye bağırdı.</p>

    <p class="paragraf">23.40: Tayyip Erdoğan seçimi kazandığını ilan etmek için AKP Genel Merkezi balkonuna çıktı. Konuşmaya başladı.</p>

    <p class="paragraf">Saat 23.45: Seçim Koordinasyon Kurulu’nun bulunduğu katta bekleyen yetkililer yavaş yavaş burayı terk ettiler. Alt katta bulunan İhbar Odası’nda neredeyse kimse kalmadı. Gazetecilerin büyük bölümü binadan ayrılmaya başladı.</p>

    <p class="paragraf">Saat 00.20: Tayyip Erdoğan balkon konuşmasını bitirdi.</p>

    <p class="paragraf">00.20: CHP adayı Mustafa Sarıgül seçim sonuçları için karargâh haline getirdiği evinde bulunan danışman ve uzmanları gönderdi. Tek başına kalarak seçim yenilgisini kabul etti.</p>

    <p class="paragraf">Saat 00.30: CHP Seçim Koordinasyon Merkezi ıssızlaşmaya başladı.</p>

    <p class="paragraf">Giriş katındaki lobide bulunan bir televizyon hariç tüm televizyonlar kapatıldı. Fişler çekildi, kablolar toplanmaya başlandı.</p>

    <p class="paragraf">Saat 01.00: CHP İl Merkezi’nde artık neredeyse kimse yoktu...</p>

    <p class="paragraf">Başta Ankara olmak üzere birçok yerde Türkiye ayaktaydı. İhsan Özkes de tek başına çırpınıyordu. İstanbul’da AA’nın seçim sonuçları alındı dediği Küçükçekmece’de gece saat 01.00 olmasına rağmen daha seçim kurulu önünde ellerinde oy çuvalları ile bekleyen sandık başkanları vardı.</p>

    <p class="paragraf">Daha önceki bölümlerde yazdım, Tayyip Erdoğan’ın en büyük zaferi 2011 seçimleridir. Ve AKP iktidarının da zirvesi bu seçimlerdir. Alınan yüzde 49.95’lik oy Erdoğan’ın kibrinde ve “cihan lideri” egosunu şişirmede en büyük etken oldu. Sonrasındaki 2014 yerel seçimleri ve cumhurbaşkanlığı seçimleri medya tarafından “büyük zafer” diye sunulsa da gerçekte büyük zafer değildi. 2014 seçimlerinde alınan 45.6 oy bunun önemli bir göstergesidir. Yerel seçimler bir önceki yerel seçimle kıyaslanır iddiası da bir algı yönetimidir. Çünkü değiştirilen şehircilik yasası ile 2009 yerel seçimlerindeki seçmen oyu tamamen değişti. Bu yüzden kıyas olarak 2011 seçimlerini almak daha doğrudur. Cumhurbaşkanlığı seçiminde alınan yüzde 51.79’luk oy da genel seçmenin yüzde 51’i değil oy kullananların yüzdesiydi. Erdoğan 55.701.719 seçmenden 21 milyon 143’ünün oyunu aldı. Genel seçmen sayısı ile hesaplandığında aldığı oy yüzde 38’lere ancak geliyor. Rakamlar bu kadar çok olunca da algıyı yönetmek daha kolay oluyor. Erdoğan elindeki medya gücüyle seçimi kazanmasını “büyük zafer”e dönüştürdü. Sadece “büyük zafer” olarak bu algı yapılmadı. Aynı zamanda da medya Cumhurbaşkanı yerine “Cumhur’un Başkanı” kavramını kullandı. Yani aslında nihai hedef “Başkanlık”ın dışavurumu ve filli durum yaratma algısıydı bu. Erdoğan “Patron”luktan “Big Boss”luğa geçmişti ama fiiliyatta durum bu değildi. Tam anlamıyla “Big Boss” olmak demek başkanlık sistemi ile gelecekti. Son bölümde 2015 Genel Seçimleri ile ilgili olarak bu durumu ayrıntılı yazacağım.</p>

    <p class="paragraf">30 Mart’a ilişkin araştırmalarımdan edindiğim kulis bilgilerini de aktarıp “karanlık seçimi” bitireyim. 25 Mart’ta adı konmamış bir ateşkes yapıldı. Twitter hesaplarından ve sosyal medyadan 17 Aralık sonrası başlayan telefon dinleme kayıtları kesildi. 25 Mart’ta cemaat taifesinden “büyük turp” geleceği söyleniyordu. Bu büyük turp için de ipucu veriliyordu. “Muhsin Yazıcıoğlu’nun öldürülme görüntüleri, Tayyip Erdoğan’ın seks kasetleri ve Abdullah Öcalan’ın İmralı’dan çıkarılış görüntüleri.” Büyük turplar bir türlü ortaya çıkmadı. İddialar da dedikodudan öteye gitmedi.</p>

    <p class="altbas">KİMLER ERDOĞAN’DAN TOKAT YEDİ?</p>

    <p class="paragraf">“Büyük turplar” bir türlü gelmiyordu ama büyük şamar surata iniyordu. Türkiye tarihinin en acı olaylarından biri Soma’da yaşanıyordu. İhmal/denetimsizlik, daha çok kömür daha az iş güvenliği anlayışının bedeli bu kez çok acı ödeniyordu. Soma’da 301 madenci göz göre göre ölüme gönderiliyordu. Tayyip Erdoğan acının merkezine, Soma’ya gelmişti. Belediyede basın toplantısı yaptı. Söyledikleri acıyı hafifletmiyor daha da kanatıyordu:</p>

    <p class="paragraf">“Arkadaşlar yani biz bir defa bu tür ocaklarda, kömür ocaklarında bu olanları, lütfen buralarda bu olaylar hiç olmaz diye yorumlamayalım. Bunlar olağan şeylerdir. Literatürde iş kazası denilen bir olay vardır. Bunun yapısında, fıtratında bunlar var. Hiç kaza olmayacak diye bir şey yok.”</p>

    <p class="paragraf">Duyanlar, dinleyenler kulaklarına inanamıyordu. Ama bu daha başlangıçtı. Basın toplantısından sonra belediye önüne çıkan Erdoğan burada da benzer şeyler söyleyince acıdan dişlerini sıkanların ağzı çözüldü. “Başbakan istifa!” sesleri “Yuuuh!” seslerine karıştı. Erdoğan arabasına binip protesto alanından uzaklaşacak sanılıyordu. Ama hiç öyle olmadı. Siyaset tarihinin en acayip olayı yaşandı. Erdoğan arabasından indi, önüne gelene fırça atmaya başladı. “Gel gel yüzüme söyle!” “Kaçma ulan İsrail dölü!” sözleri Soma’nın acılı havasında yankılandı. Erdoğan öfkesini yenemiyor ve hışımla bir markete giriyordu. Markette olanlar önce bir sırdı. Çünkü medya biat ayininin en trans halindeydi ve herkes korkudan susmuştu. Ta ki bir amatör kamera görüntüleri ortaya çıkana kadar. O kamera görüntülerinde Erdoğan “Yuuh!” sesleri arasında bir markete giriyor birini tokatlıyordu. Sonra da korumalar tekme tokat saldırıyordu. O kişi maden işçisi Taner Kuruca idi. Akşam Kanal D Haber’e kadar Taner Kuruca’dan ses çıkmıyordu.</p>

    <p class="paragraf">Kanal D yayınına bağlanan Taner Kuruca ne yaşadığını anlatıyordu:</p>

    <p class="paragraf">“Başbakan, kalabalığa kızgınlığından öfkesine hâkim olamayıp maalesef istem dışı bir hareket yaparak bir tokat vurdu. Ben alışveriş yapmak için markete girmiştim. Başbakan korumaları ile birlikte kalabalık bir grup, halkı selamlamak için caddeye çıkmışlar. Ben de kendisini görmek için dükkânın önüne çıktım. Bir grup o sırada protesto etmeye başlayınca, sayın başbakan ve yakın korumaları, koruma ablukasına alıp marketin içine güvenli bir şekilde sokmak istediler. Ben de o sırada arbede içinde kalmak istemedim. Göstericilerle, eylemcilerle alakam yoktu. Kalabalığın üzerime doğru yürüdüğünü görünce sayın başbakan ile yüz yüze kaldım. O esnada korumaları da iteklemeye başlayınca, sayın başbakan da kalabalığa kızgınlığına ve öfkesine hâkim olamayıp maalesef istem dışı bir hareket yaparak bir tokat vurdu. O tokadın kendisinden geldiğine üzülmüyorum ama, yanındaki yakın korumaları bana çok sert girip darbelediler beni. Tek bir tokat geldi. Sayın başbakanın bilinçli olarak değil istem dışı yaptığına inanıyorum. Yakın korumalarının müdahalesiyle birkaç darbe aldım. Markette dondurma dolabının önüne düştüm.”</p>

    <p class="paragraf">Bu sözler önce Soma’nın acılı havasında sonra da tüm Türkiye’de yankılandı. Erdoğan’dan dayak yiyen madenci kendisine iletilen telkinlerden tedirgindi ama olayın sıcaklığı ile yaşadıklarını anlatıyordu. Ve birileri devreye girdi. Taziye yerinde dayak yiyen madenci Taner Kuruca bu kez AKP’ye yakın bir yerel kanala çıkıp bambaşka şeyler söyledi:</p>

    <p class="paragraf">“Başbakan o esnada bana vurmadı, beni korudu. Korumalar müdahale etmek isterken o korumaları itti. Ben o görüntülerin yayınlanmasından sonra <span class="CharOverride-18">Sözcü</span> gazetesi ve diğer internet sitelerini, televizyonları aradım. Bunu kaldırın böyle bir şey kesinlikle olmadı. O akşam çıktığım canlı yayında da yanlış sözler söyledim. Başbakan’dan özür diliyorum.”</p>

    <p class="paragraf">Bu açıklama birilerine yetmemişti. Taner Kuruca yeniden konuşturuldu:</p>

    <p class="paragraf">“Marketin girişinde sayın başbakanımızın aslında beni korumalardan korumak için uzandığını fark etmedim. O esnada ben oradan bir tokat atıldığını zannettim ki o tokadı atan başbakanımız değil, korumasıymış. Onu daha sonra fark ettim. Daha sonra içeriden çekilen görüntüden teşhis ettim, olayı çözdüm ve üzüldüm keşke açıklamamda başbakanımız tokat attı demeseydim diye. Çünkü burada maalesef psikolojik bir baskı altında kalmıştım, onun haricinde korumalar müdahale etti, korumalar başbakanımızı korumak adına ki kim olsa bunu yapar, ben de bir koruma olsaydım aynı şekilde davranırdım, bana verilen görevi yerine getirmek adına. Nitekim ben ağır darbe almadan çıktım oradan, benden sonra markette neler olduğunu bilmiyorum. Ama başbakanın bana yüz yüze geldiğinde küfür veyahut bana hakaret içeren bir söz söylediğini görmedim, duymadım bile zaten arbede vardı.”</p>

    <p class="paragraf">Taner Kurucan’ın Kanal D’de ve sonrasında yaptığı açıklamalar farklıydı farklı olmasına ama kurgulanan sözler kendisini eleveriyordu. “Ben oradan bir tokat atıldığını zannettim ki o tokadı atan başbakanımız değil, korumasıymış.”</p>

    <p class="paragraf">Türkiye tarihinin en acılı günlerinden birinde bir başbakanın vatandaş tokatlaması hem de bir madenciyi tokatlaması medyanın hiçbir haber yapmaması ile soğutuldu yok sayıldı. Tam hiç olmamış gibi davranılırken <span class="CharOverride-18">Sözcü</span>’den Saygı Öztürk Taner Kurucan ile <span class="CharOverride-19">konuştu. O konuşmayı da görelim:</span></p>

    <p class="paragraf">“Marketin önüne çıkınca öfkeli bir kalabalık vardı. Kapının içinde hızla içeriye giriş oldu. Benim niyetim oradan uzaklaşmaktı. Gösterici değildim. Kalabalıkta iteklendim. Başbakan’la karşı karşıya gelmemle birlikte herkes üzerime yumuldu.</p>

    <p class="paragraf">Olan oldu. Bana ilk tokadı vuran maalesef başbakan oldu. Evet, ben o tokadı yedim. Korumalar da darp ettiler. Sporcu olduğum için daha fazla darbe almamak için kendimi kilitledim. Darbe esnasında kimin ne dediğini hatırlamıyorum bile. Amacım dövüşmek değil, kendimi korumaya çalışmaktı. Bir an boşluk bulunca kaçmaya başladım. Kaçmasam daha kötü şeyler olacaktı. Kaçarken telefonumu düşürdüm, daha sonra gidip kasiyerden telefonumu aldım.</p>

    <p class="paragraf">Geleceğinizi, ailenizi, kardeşlerinizi düşünmek zorundasınız. Onların başına bir şey gelmesini istemiyorsunuz. Açıkçası kendimi onlar için feda ettim. Ben sözlerimi değiştirmem için kimseden para pul almadım. Kendim ya da ailem adına kimseden maddi bir talepte bulunmadım. Yaşadığım olay beni o kadar etkiledi ki, o günden sonra işyerine gitmedim. 4 yıldır çalıştığım yere artık gitmek de istemiyorum.</p>

    <p class="paragraf">İnsanların suratıma tüküreceği aklımdan geçiyor. Soma’dan Manisa’ya geldiğimde bazıları beni ‘Başbakana küfretmişsin’ diye eleştirdi. İsim vermeyeceğim ama Manisa’da AKP’li bazı kişiler, bana ‘Başbakan malzeme yapılmak isteniyor, Türkiye zor günler geçiriyor. Bu konuda en azından sizin, ailenizin geleceği etkilenmemeli. Bu olay sizin için damga olur’ deyip aba altından sopa gösterdiler. Herkes şunu bilsin ki ben sıradan, mazlum bir vatandaşım.”</p>

    <p class="paragraf">Erdoğanlı nasıl bir NeoTürkiye olduğunu anlatıyor dayak yiyen madencinin söyledikleri. Marketin içinde Erdoğan önüne ilk geleni döverken dışarıda da müşaviri Yusuf Yerkel Erdoğan’ı protesto eden birini özel harekâtçıların arasında tekmeliyordu. Erdoğan tokadı, müşaviri tekmeyi atıp arkalarında 301 madencinin ölüsünü bırakıp Soma’dan ayrılıyordu, ayrılırken de marketin kayıt sistemindeki harddiski almayı unutmayarak.</p>

    <p class="paragraf">Erdoğan’ın tokadı ilk de değildi. Ankara kaynaklarından öğrendiğim diğer dayak olayı iddialarını da yazayım. Bana aktarılan iddiaya göre Erdoğan’ın tokatladığı isimlerden biri Akif Beki. Gazeteci bir kadının şikâyeti üzerine Başbakanlık binasında sabah Erdoğan’ı karşılayan o dönemin basın müşaviri Akif Beki “Hoş geldiniz efendim” demeye kalmadan tokadı suratına yiyor. Bir diğer isim Spor Bakanlığı döneminde Suat Kılıç. Erdoğan’dan habersiz ihale vermesi yüzünden Başbakanlık makam odasında tokatlanıyor. Son isim ise yeğeni ve korumalığını yapan Ali Erdoğan. Onun dayağının nedeni de Başbakanlık ofisinde böcek bulunması. Erdoğan böcek olayına o kadar çok kızıyor ki; karşısına çıkan Ali Erdoğan’dan hıncını çıkarıyor. Gerekçe. “Neden bu dinleme böceklerinden haberin olmadı ve engelleyemedin?”</p>
  </div>
</body>
</html>
