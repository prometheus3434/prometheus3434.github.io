<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-8</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x6" xml:lang="tr-TR">
  <div class="Basic-Text-Frame">
    <p class="arabaslik_sol" id="_idParaDest-9">ÜLKER GRUBU: KASTETTİĞİ SERVETİ BİZİM SAYEMİZDE YAPMASI MÜMKÜN DEĞİL</p>

    <p class="paragraf"><span class="CharOverride-16">Erdoğan’ın baş döndüren yükselişi belediye başkanı seçilmesiyle artık başlıyordu. Aynı zamanda da serveti ile ilgili iddialar da her geçen gün artıyordu. Belediye başkanlığı döneminde icraatları konuşmaları çok ses getirdi ama asıl ses Akbil soruşturmasında çıktı. Akbil, İGDAŞ gibi trilyonluk soruşturmayı yazacağım ama önce şu mal varlığı durumuna bir bakalım.</span></p>

    <p class="paragraf"><span class="CharOverride-16">Erdoğan’ın 1994 Yılında Belediye Başkan Adayı Olduğu Dönemde Mal Varlığı Bildirimi:</span></p>

    <p class="paragraf"><span class="CharOverride-16">Arsa İstanbul Bolluca köyü 100 milyon TL</span></p>

    <p class="paragraf"><span class="CharOverride-16">Tarla Rize Güneysu 500 milyon TL</span></p>

    <p class="paragraf"><span class="CharOverride-16">Daire Beyoğlu Kulaksız 200 milyon TL</span></p>

    <p class="paragraf"><span class="CharOverride-16">Nakit 100 bin Alman markı</span></p>

    <p class="paragraf"><span class="CharOverride-16">50 bin ABD doları</span></p>

    <p class="paragraf"><span class="CharOverride-16">Burak Gıda Ltd. Şirketi yüzde 10 hisse 10 milyon TL</span></p>

    <p class="paragraf"><span class="CharOverride-16">Emine Erdoğan 10 bilezik. 10 beşibirlik</span></p>

    <p class="paragraf">2014 Yılında Cumhurbaşkanlığı Adaylığı Sırasında Verdiği Mal Bildirimi:</p>

    <p class="paragraf"><span class="CharOverride-19">A - Taşınmaz mal bilgileri</span></p>

    <p class="paragraf">Güneysu-Dumankaya köyü 2.000 metrekare arsa (maliyeti 10 bin TL)</p>

    <p class="paragraf ParaOverride-10"><span class="CharOverride-19">B - Taşınır mal bilgileri</span></p>

    <p class="paragraf">34 HH 1991 plakalı 2011 model Audi A8 binek otomobil (maliyeti 234.080 TL)</p>

    <p class="paragraf ParaOverride-10"><span class="CharOverride-19">C - Banka ve menkul değerler</span></p>

    <p class="paragraf">Banka hesaplarında toplam 4.404.192,13 TL 200.000 dolar</p>

    <p class="paragraf ParaOverride-10"><span class="CharOverride-19">D- Alacaklar</span></p>

    <p class="paragraf">Ahmet Burak Erdoğan 500.000 lira</p>

    <p class="paragraf"><span class="CharOverride-16">2005 yılında itibaren Türkiye’de paradan altı sıfır atıldı. Rakamlara bir de bu gözle bakmak lazım. Yani Türkiye paradan 6 sıfır atarken Erdoğan’ın servetine sıfırlanamayacak “0”lar ekleniyordu.</span> Erdoğan’ın serveti daha çok çene yoracak. Araştırmam günler haftalar aylar sürdü. Daha 17 Aralık Rüşvet Yolsuzluk Operasyonu var. Erdoğan’ın 1981 yılından, yani İETT’den istifa ettiği tarihten 2001’de AKP’nin kuruluşuna kadar olan dönemde olan servetinin ucu bucağı bulunmuyor. Sonrası para havuzu zaten. Artık “0”lanamayacak kadar çok yani.</p>

    <p class="paragraf">Erdoğan’ın ticari hayatını 2 Mart 1997’de <span class="CharOverride-18">Ekonomist</span> dergisinde Meliha Okur’a anlatmıştı:</p>

    <p class="paragraf">“İETT’de top oynadığım dönemlerde aynı zamanda personeldim. Ancak 12 Eylül’den hemen sonra özel sektöre geçtim. Et ve et mamulleri üreten bir şirketin önce muhasebesini tuttum. Arkasından ticaret müdürlüğünü yaptım. Asker dönüşü aynı sektörde başka bir firmada genel müdürlük yaptım. 1987’de kendi şirketimizi kurduk. Ülker ve Eti gibi şirketlerin ürünlerini pazarladık. Bir ortağım var. Yüzde 60 pay onun, yüzde 10 bizim. Şimdi işin niteliği biraz değişti. Şirketimiz Ülker’in İstanbul’da dağıtımını yapan 5 distribütörden birisi. Eniştem ve ortağım işbaşında. İşin bizim başkanlığımızla alakalı bir yanı olmadığı açık. Ülker’in de reklama ihtiyacı yok. Emniyet Gıda’nın cirosu fena değil.”</p>

    <p class="paragraf"><span class="CharOverride-26">Erdoğan, mal varlığı ile ilgili tartışmalara 2001 yılında da “13 yıldır bir arkadaşımla ortak şirketimiz var, iş yapıyorum, para kazanıyorum diye davul mu çalacağım yani; Ülker Bisküvileri’nin Anadolu yakası distribütörlüğünü yapıyorum. Çok iyi para kazandım, şirketim de 13 yıldır çok iyi para kazanıyor” diye yanıt veriyordu. Yani</span> Erdoğan servetine kaynak olarak hep Ülker distribütörlüğünü gösterdi. Türkiye’nin en büyük holdingi adres gösterilince, evet yani olabilir düşüncesi benim gibi çok kişide olabilir. İşte şimdi burada durun. Çünkü 2001 yılında Ülker Grubu’nun bir açıklamasını buldum. Açıklama o yıllarda <span class="CharOverride-18">Milliyet</span>’te yazan Tuncay Özkan’a yapılıyor. Önce şu açıklamayı bir okuyalım:</p>

    <p class="arayazi">“Değerli gazetenizin 11 Ağustos 2001 günkü nüshasında yer alan Çok Para Kazandım manşetli haber yazınızın grubumuzla hiçbir ilgisi bulunmamaktadır. Sadece haberde Sn. Recep Tayyip Erdoğan’ın beyanları arasında gösterilen ‘13 yıldır Ülker distribütörüyüm’ ibaresi ile ilgili olarak şu bilgileri sunmayı yararlı bulduk:</p>

    <p class="arayazi">Ülker Grubu’nun halen yaklaşık 500’e yakın distribütörü bulunmaktadır. Bunların seçiminde özellikle gıda ağırlıklı bir grup olmanın doğal sonucu olarak gerekli özelliklere sahip depo ve dağıtım araçları ile gerekli teminatların alınması başlıca faktörleri teşkil eder. Kuşkusuz tüm distribütörlerimiz yasalar çerçevesinde faaliyet gösteren kuruluşlardır. Bunlar bağımsız serbest ticaret yapan firmalar olmakla, bunların hangi ölçüde kâr ettiklerinin grubumuzun özel ilgi alanı dışında bir husus olduğu kolayca takdir edilecektir.</p>

    <p class="arayazi">Bilgilerinizi rica ederiz, saygılarımızla.</p>

    <p class="arayazi ParaOverride-11">Ümit Görker Basın Müşaviri.”</p>

    <p class="paragraf">Açıklama ile birlikte Tuncay Özkan Ülker Grubu yetkilisi ile konuşuyor. İşte o konuşmada servetin kaynağı gösterilenler bunu bizzat yalanlıyor. Şimdi onu da okuyalım:</p>

    <p class="paragraf">“Sayın Erdoğan bizim Üsküdar civarında faaliyet gösteren distribütörlerimizden, ki çok sayıda varlar, birinde yüzde 10 civarında ortaklığa sahipmiş. İki ortaklar galiba. Konuyu araştırıyoruz. Kendisinin kastettiği serveti bizim sayemizde yapması mümkün değil. Bizim satışlarımızdan elde edeceği kazanç zaten bellidir. Öyle çok çok para kazandırıp kazandırmadığı da resmi kayıtlarda mevcuttur. Bu konuda başka faaliyetlerinin de bulunması gerekir. Sözlerden bütün finansmanını Ülker Grubu’ndan karşılıyor gibi bir anlam çıkarmak yanlış olur. Biz profesyonel bir grubuz. Yıllık ciromuz belli. Bir yanlış anlamayı engellemek için size ulaştık.”</p>

    <p class="paragraf">6 Ağustos 2001’de <span class="CharOverride-18">Sabah</span> gazetesinde Kayıp 1 Milyar Dolar<span class="CharOverride-18">ın Sırrı başlıklı bir haber de çok ilginç.</span> İnternet dahil Erdoğan’la ilgili birçok bilginin silindiği bir dönemde bu yazıyla karşılaşmak hayli şaşırtıcı aslında. Hele bugünün ana havuz gazetesi <span class="CharOverride-18">Sabah</span> olunca daha da şaşırtıcı. Yazı o tarihlerde Rahmi Koç’un CNN Türk’te Taha Akyol’un sorularına cevap verirken söylediği “Siyaset para işidir... Tayyip Bey’de çok para olduğunu öğrendik. 1 milyar dolarları varmış, nasıl biriktirdilerse” sözü üzerine yazılmış. O yazıda Akbil soruşturması dahil Erdoğan’ın mal varlığına ilişkin birçok şey yazılmış ama benim dikkatimi çeken RP ve FP kaynaklarına dayandırılan bir bölüm oldu. O bölümde “Tayyip Bey 1984 yılında bir sucuk fabrikasında pazarlama elemanı olarak çalışıyordu. Daha sonra bir başka sucuk firmasına geçti. Bu arada 1990’lı yıllardan sonra profesyonel olarak Refah Partisi’nde çalıştı ve yöneticilik yaptı. Bu dönemde hayatını partiden aldığı ücretle sürdürdü. Kasımpaşa’da babasına ait 2 odalı sobalı bir evde otururdu. Ailesinden kalma önemli bir miras veya mal varlığı da yoktu. Belediye Başkanı olmadan evvel hayatını zor kazanan biriydi. Özel kesimde üst düzey yöneticiliği yoktu. Herhangi bir işletmesi ve ticarethanesi de yoktu” yazıyor.</p>

    <p class="paragraf">Erdoğan medyasının bugün en önemli gazetesinin arşivi bunları yazıyor. Üstüne söyleyecek başka bir şey yok. Erdoğan’ın mal varlığına ilişkin şu anekdotu da aktarayım hemen:</p>

    <p class="paragraf">2006 yılında zamanın CHP Genel Başkanı Deniz Baykal ile Erdoğan arasındaki mal varlığı tartışması yaşandı. Tartışmaya, Erdoğan’ın İzmit’in Yuvacık beldesinde lokantacılık yapan ağabeyi Hasan Erdoğan da dahil oldu. Kulaklarımızı Hasan Erdoğan’a doğru yaklaştıralım:</p>

    <p class="altbas">AĞABEY ERDOĞAN: “KARDEŞİMİN ALDIĞI MAAŞ NE Kİ MAL VARLIĞI OLSUN?”</p>

    <p class="paragraf">“Kardeşimin aldığı maaş ne ki, mal varlığı olsun? Yoksa ne açıklayacak? Kardeşim, iki erkek, bir kız evlendirdi. Halen biri ABD’de okuyor. Kardeşime gider gelirim ama bu kadar fazla paraya sahip olduğunu, başka bir yerde dairesi olduğunu bilmiyorum. Rize’de 2 dönüm yer var. Oradaki oğlum, hanımıyla birlikte çayını keser yer. Oradaki çaydan da 3-4 bin lira alırlar. O da kendilerine yetmez zaten.”</p>

    <p class="paragraf">Erdoğan’ın serveti dünyayı sarsan Wikileaks skandalı ile de gündeme geldi. Wikileaks ABD diplomatik yazışmalarını yayımladığında en çok tartışılan konulardan biri Erdoğan’ın İsviçre bankalarında serveti olduğu iddialarıydı. Wikileaks Türkiye belgelerine göre; ABD Ankara Büyükelçisi Eric Edelman’ın 2004’te Washington’a yolladığı belgede, Erdoğan’ın İsviçre bankalarında 8 ayrı hesabı olduğu iddiası dile getiriliyordu.</p>

    <p class="paragraf">İsviçre iddiası ilk kez de konuşulmuyordu. 7 Aralık 2004’te Fatih Altaylı’nın <span class="CharOverride-18">Hürriyet</span>’teki yazısının başlığı “Bir Bakan Niye Gizlice Zürih’e Uçar” idi:</p>

    <p class="arayazi">Türk Hava Yolları’nın Ankara’dan Münih’e haftada iki gün “direkt” seferi olduğu halde, halen bakanlık koltuğunda oturan bir bakanımız geçtiğimiz nisan ayında “farklı” bir yol izleyerek Münih’e gider.</p>

    <p class="arayazi">Bakanımız, Münih’e gitmek için 21 Nisan günü Lufthansa’nın LH 3361 sayılı seferine biner. Oradan da yine Lufthansa ile Zürih’e geçer.</p>

    <p class="arayazi">Zürih’te kimsenin ne olduğunu bilmediği bir “işini halleder” ve 23 Nisan günü yine aynı yolu izleyerek Münih’e, Münih’ten de Lufthansa’nın 3362 numaralı seferiyle Ankara’ya döner.</p>

    <p class="arayazi">Türkiye’nin milli havayolu dururken, üstelik de Münih’e Ankara’dan direkt sefer varken “bakanımızın” Lufthansa’yı tercih etmesi ilginçtir.</p>

    <p class="paragraf">Tutuklu iken hayatını kaybeden MİT’çi Kâşif Kozinoğlu da Erdoğan’ın İsviçre bankalarındaki 8 ayrı hesapta yaklaşık 800 milyon dolar parası olduğunu öne sürmüştü.</p>

    <p class="paragraf">Tayyip Erdoğan AKP’nin kuruluşu döneminde sizin nereniz yeni eleştirilerine, “Devrim niteliğinde değişiklikler var. Parti tüzüğümüz ve programımız açıklandığında göreceksiniz. Parti üst yönetimi dahil etkin olan herkesin mal bildirimi kapsamını genişletiyoruz” diyordu. 28 Ağustos 2001’de Hürriyet gazetesine verdiği röportajda daha iddialı sözler söylüyordu:</p>

    <p class="paragraf">“Partimizin bütçesi oluştuktan sonra 3 ayda bir, 6 ayda bir mali işlerden sorumlu genel başkan yardımcılığı tüm gelir ve giderleri kamuoyuna açıklayacak. Ben de mal varlığımı teslim edeceğim. Arkadaşlarımın ve tüm kurucuların mal varlıklarını aynı şekilde başkanlık olarak teslim alacağım.”</p>

    <p class="paragraf">Ama bu hatırlanmıyor bile...</p>

    <p class="paragraf">Erdoğan’ın servetine ilişkin bir diğer detay da Ergenekon iddianamesinde bir telefon dinleme tapesiyle yer alması. Eski AKP milletvekili Emin Şirin ile Millî Gazete muhabiri Şaban Kalafat arasında geçen konuşmada Erdoğan’ın para durumu konuşuluyor. Ergenekon iddianamesi, ek 429’uncu klasörde bulunan o konuşma:</p>

    <p class="paragraf">Şaban Kalafat: “(...) Ben bu Tayyip denilen adamı da çok iyi tanırım yani. Mesela Erhan Göksel, Mesut Yılmaz’ın danışmanıydı ama 94 öncesi parayı bastırıyordu VERSO’ya, Erhan Göksel’e... Seçimlerde hep Refah Partisi’ni birinci gösteriyordu veyahut ikinci üçüncü gösteriyordu ki potaya girsin diye...”</p>

    <p class="paragraf"><span class="CharOverride-19">Emin Şirin:</span> “Parayı veren de Ahmet Ergün...”</p>

    <p class="paragraf"><span class="CharOverride-19">Ş.K.:</span> “Ahmet Ergün bond çantayla veriyordu, bende resimleri var.”</p>

    <p class="paragraf"><span class="CharOverride-19">E.Ş.:</span> Biliyorum canım, hepsini biliyorum.</p>

    <p class="paragraf"><span class="CharOverride-19">Ş.K.:</span> Tayyip Erdoğan da beni kovduydu, Albayrak’ın makamında vermişti. O zaman alt katta Refah Partisi vardı üst katta da Ahmet Albayrak... Topkapı’daki bina...</p>

    <p class="paragraf"><span class="CharOverride-19">E.Ş.:</span> Evet.</p>

    <p class="paragraf"><span class="CharOverride-19">Ş.K.:</span> O zaman Albayrakların şirket merkezi oraydı, Tayyip beni bi gördü, “Sen ne arıyon lan burda?” dedi. “İn aşağı!” dedi bana, çünkü ben Tayyip’le 86’dan beri çalışıyordum. Yani bağırsağının nasıl yattığını bilirim...</p>

    <p class="paragraf"><span class="CharOverride-19">E.Ş.:</span> Evet...</p>

    <p class="paragraf"><span class="CharOverride-19">Ş.K.:</span> <span class="CharOverride-18">Millî Gazete</span>’den nasıl 300 bin lira maaşı ben kendim elden götürdüğümü bilirim, beyaz zarfın içinde.</p>

    <p class="paragraf"><span class="CharOverride-19">E.Ş.:</span> İyi güzel de şimdi maşallah çok zengin bi adam oldu...</p>

    <p class="paragraf">Şaban Kalafat, Erdoğan’a zarf içinde maaş götürdüğü iddiası için daha sonra yaptığı açıklamada şunları söylüyordu:</p>

    <p class="paragraf">“Bunlar bizim büyüklerimizden duyduğumuz şeyler. Tayyip Bey, il başkanı olduğu dönemde muhasebe şefliği yapıyordu. Teşkilat o zaman il başkanından daha fazla verim alabilmek için Tayyip Bey’den zamanının tamamını partiye ayırmasını istiyor. Tayyip Bey de geçimini nasıl temin edeceğini soruyor. Teşkilat da böyle bir yol buluyor.”</p>

    <p class="altbas">AKBİL’DEN ÇIKAN YOLSUZLUK İDDİALARI</p>

    <p class="paragraf">Erdoğan’ın serveti ve mal varlığı tartışmalarının en yoğun yaşandığı dönem 1999 yılıydı. Tayyip Erdoğan Pınarhisar Cezaevi’ndeyken Akbil ile başlayan soruşturma dalga dalga yayıldı. İGDAŞ, İSFALT, İSTON, İSKİ ve Bilboard alanlarında genişleyen soruşturmada İçişleri Bakanlığı Mülkiye Başmüfettişi Candan Eren’in raporu çok konuşulmuştu. Raporda neler vardı kısaca hatırlayalım:</p>

    <p class="paragraf">Başmüfettiş Eren’in İçişleri Bakanlığı Teftiş Kurulu Başkanlığı’na gönderdiği, oradan da DGM’ye gelen suç dosyasında, son 5 yıllık dönemde yapılan ihaleler mercek altına alındı. Sıradan bir servis şirketiyken, Recep Tayyip Erdoğan döneminde 1998 yılında 641 milyarlık çöp toplama işi alan, daha sonra aynı işi, 1999 yılında 1 trilyon 222 milyar, 2000 yılında ise 1 trilyon 500 milyara alan Albayrak A.Ş. önemli bir yer tuttu. Raporun bir bölümündeki tespit de ilginçti. “Büyükşehir Belediyesi’nin 227 araçlık yeni personel taşımacılığı için hazırladığı şartnamede ‘İhaleye katılacak firmanın 3 bin kişilik taşıma gücüne sahip olması gerekir’ ibaresi bizzat Albayraklar için konuldu.”</p>

    <p class="paragraf">Candan Eren’in raporunda usulsüzlük-yolsuzluk iddialarına ilişkin şirket şirket kalem kalem ayrıntılı bölümler yer aldı. Ama bir tespit hâlâ tartışılır. O tespiti de görelim:</p>

    <p class="paragraf">“... Hayali şirketlere, naylon ve sahte faturalarla ödemeler yaptıkları, yapılan bu ödemeler sonucunda, toplanan paraları, kendilerince bilinen kişilerin elinde toplayarak özel amaçlar doğrultusunda kullandıkları, yukarıda belirtilen (geleceğin başbakanını hazırlamak ve cihat hazırlığı yapmak) amaçlara yönlendirdikleri ve zimmete geçirdikleri, İstanbul ilinde özellikle kapatılan Fazilet Partisi belediyeleri ile işbirliği yaparak kamu imkânlarını çeşitli yollarla kendilerinin ve mensubu bulundukları partinin menfaatine aktardıkları, güncel tabiri ile hortumladıkları, bu eylemler arasında gerek gördükleri takdirde baskı, şiddet, cebir ve mafyavari yollara başvurmak suretiyle suç işledikleri yönünde iddialar ve ifadeler bulunduğu tespit edilmiştir.”</p>

    <p class="paragraf">Erdoğan’ın belediye başkanlığı dönemine ilişkin neredeyse sürek avı yapan bir isim vardı. Zamanın CHP İl Başkanı Mehmet Bölük. <span class="CharOverride-18">El Tayyip</span> kitabının da yazarı olan Mehmet Bölük Akbil skandalı gibi birçok yolsuzluk iddiasının aynı zamanda hafızasıydı. Mehmet Bölük Haziran 2007’de Ukrayna’da esrarengiz bir trafik kazasında hayatını kaybetti.</p>

    <p class="paragraf">Başmüfettiş Candan Eren’le birlikte soruşturmayı yürüten Mülkiye müfettişleri Hüseyin Avni Coş ve Enver Salihoğlu’nun raporları çok farklıydı. Onlar raporlarında İstanbul Büyükşehir Belediye Başkanı Tayyip Erdoğan ile aralarında eski İçişleri Bakanı <span class="CharOverride-19">İdris Naim Şahin</span> gibi isimlerin de yer aldığı, daha sonra AKP milletvekili de olan belediyedeki dönemin üst düzey bürokratları hakkında yolsuzluk iddialarının gerçeği yansıtmadığı, bu nedenle de adli işleme gerek olmadığı yönünde görüş bildirdi. Soruşturmada adı geçen isimler AKP kurucusu, sonra milletvekili ve bakan oldular. Mesela Mehmet Mustafa Açıkalın, İdris Naim Şahin, Hüseyin Besli, Akif Gülle, Veysel Eroğlu, Hilmi Güler, Nurettin Canikli gibi.</p>

    <p class="paragraf">Son “Erdoğan kutsal kitabının” da yazarı olan Hüseyin Besli kendinin de yargılandığı döneme ilişkin hiçbir şey yazmaması da önemli bir ayrıntıdır. Maliye Bakanlığı Hesap Uzmanları Kurulu tarafından hazırlanan rapora göre İstanbul Büyükşehir Belediyesi yönetimi, Belbim AŞ tarafından işletilen Akbil (Akıllı Bilet) aracılığı ile 2.6 trilyon liralık hasılatı buharlaştırdı. Peki sonra ne oldu?</p>

    <p class="paragraf">Danıştay 2. Dairesi; Erdoğan’ın yargılanmasının önüne geçen bir karar aldı. Erdoğan’a atfedilen bu suçların bir kısmının erteleme yasasına girdiği, bir kısmının zamanaşımına uğradığı, bir kısmının da teşekkül oluşturmak suçunun unsurlarının oluşmadığı kararını verdi. Bu kararları veren dairenin hâkimi ise Hüseyin Karakullukçu idi. Aynı zamanda Bülent Arınç’ın sınıf arkadaşı.</p>

    <p class="paragraf">Danıştay raporu sonrası zamanaşımı ve “Rahşan Affı” adıyla bilinen yasa değişikliği sayesinde davalardan sonuç alınamadı. Bu arada Erdoğan’ın belediye başkanlığı döneminde belediyeleri denetlemekle görevli olan Sayıştay’ın başkanlığını daha sonra Milli Savunma Bakanı yapılan Vecdi Gönül’ün yaptığını da hatırlatayım. Ülkeyi sarsan ama Tayyip Erdoğan’ı etkilemeyen Akbil gibi iddialarda öne çıkan isimlere ne olmuştu? Onu da görelim.</p>

    <p class="paragraf"><span class="CharOverride-19">Candan Eren’e ne oldu?</span> İçişleri Bakanlığı Mülkiye Başmüfettişi Candan Eren İstanbul Belediyesi’ndeki yolsuzluk iddialarını araştırdı. Sonra bu iddiaları bir rapor haline getirdi. Ergenekon ve Balyoz davalarıyla ilişkilendirilip hakkında onlarca dava açıldı. Sürgünlerden sürgün beğendirildi. Ve son olarak, Konak Belediyesi’nde yaptığı soruşturma sırasında, “memuriyetine ait vazifeyi suiistimal ettiği” gerekçesiyle 5 ay hapis cezasına çarptırıldı, cezası paraya çevrilerek ertelendi. Candan Eren için fezlekeyi hazırlayan kimdi? <span class="CharOverride-26">Recep Tayyip Erdoğan’ın “mal varlığı” davasında verilen beraat kararını temyiz etmeyen eski Ankara Cumhuriyet Başsavcısı, sonradan da Adalet Bakanlığı Müsteşarı olan Fahri Kasırga.</span></p>

    <p class="paragraf"><span class="CharOverride-19">Mehmet Bölük’e ne oldu?</span> İstanbul Belediyesi’ndeki yolsuzlukların üstüne giden <span class="CharOverride-18">El Tayyip</span> yazarı CHP İstanbul Eski İl Başkanı Mehmet Bölük Ukrayna’da şüpheli bir trafik kazasında hayatını kaybetti.</p>

    <p class="paragraf"><span class="CharOverride-19">Adil Serdar Saçan’a ne oldu?</span> Akbil Operasyonu’nu yapan Organize Şube Müdürü Adil Serdar Saçan’ın üzerine belediyenin konteyneri düştü. Ölümden kurtulan Saçan, Ergenekon davasında tutuklandı. 16 ay hapis yattı.</p>

    <p class="paragraf"><span class="CharOverride-19">Ayhan Mimaroğlu’na ne oldu?</span> Akbil ve Erdoğan döneminin yolsuzluk iddialarını yürüten zamanın Mali Şube Müdürü Ayhan Mimaroğlu uyuşturucu kaçakçısı bağlantısı olduğu iddiasıyla meslekten men edildi. Sonra mahkemeyi kazanarak göreve geri döndü.</p>

    <p class="paragraf"><span class="CharOverride-19">Avukat Vildan Ersin’e ne oldu?</span> Albayraklar ve <span class="CharOverride-18">Yeni Şafak</span> gazetesinin avukatlığını yapıyordu. 2001 yılında Kilyos’ta şüpheli bir şekilde boğuldu. Avukat Vildan Ersin’in şüpheli bir şekilde boğulduğu sırada yanında <span class="CharOverride-16">Mali Şube Müdürlüğü Dolandırıcılık Büro Amirliği’nde görevli polis memuru Kadir Koçyiğit vardı.</span></p>

    <p class="paragraf"><span class="CharOverride-19">Başsavcı Veli Engin Aslan’a ne oldu?</span> Akbil soruşturmasını yürüten Sarıyer Başsavcısı Veli Engin Aslan, isteği olmamasına rağmen İstanbul dışına sürgün edildi.</p>

    <p class="paragraf"><span class="CharOverride-19">Hüseyin Avni Çoş’a ne oldu?</span> Akbil Operasyonu’nda Erdoğan’ı aklayan Mülkiye Başmüfettişi Hüseyin Avni Coş, Erdoğan’ın başbakanlığı döneminde, ilk Bingöl Valisi olarak görevlendirildi. Sonra Adana’da bir vatandaşa “gavat” derken görüldü. Tepkiler üzerine Erdoğan “Valimizi yedirtmem” dedi.</p>

    <p class="paragraf"><span class="CharOverride-19">Enver Salihoğlu’na ne oldu?</span> Tayyip Erdoğan’ın soruşturulmasına yer olmadığına ilişkin raporlar düzenleyen Mülkiye Başmüfettişi Enver Salihoğlu’nu ise memleketi Rize’ye vali olarak atadı.</p>

    <p class="paragraf"><span class="CharOverride-19">Hüseyin Karakullukçu’ya ne oldu?</span> Erdoğan’ın Akbil soruşturmasında yargılanmasının önüne geçen kararın altında imzası olan Hüseyin Karakullukçu daha sonra Danıştay’a başkan oldu. Danıştay başkanlığı sırasında hayali ihracat bağlantılı çete soruşturmasında çete lideri Barbaros Hayrettin Aksoy’la çeşitli firmaların cezalarıyla ilgili görüşmeler yaptığı ortaya çıktı. Yaş haddinden emekli oldu.</p>

    <p class="paragraf"><span class="CharOverride-19">Necmi Kadıoğlu’na ne oldu?</span> İGDAŞ soruşturmasının kilit ismiydi. Tutuklandı, cezaevine gönderildi. Suç çete kapsamından çıkarılınca serbest bırakıldı. 2014 yerel seçimlerinde Esenyurt Belediye Başkanı seçildi. Halen bu görevi yapıyor.</p>

    <p class="altbas">BİLEZİKLİ KIZ ÖYKÜSÜ NASIL BİR MELODRAMA DÖNÜŞTÜRÜLÜP PARA TOPLANDI?</p>

    <p class="paragraf">Erdoğan’ın ve dolayısıyla AKP’nin para kaynakları hep tartışmalı oldu. Milli Görüş geleneğinde para toplama konuları da aynı şekilde idi. Bosna paraları, gurbetçi paralarının batırılması, Kombassan gibi. AKP’de Milli Görüş geleneği para toplamayı sürdürdü. Deniz Feneri Derneği soruşturmasını daha ileriki bölümlerde anlatırım. Bu para toplamada en önemli efsane “Bilezikli Kız” öyküsüydü. “Bilezikli Kız” öyküsü önemlidir. Çünkü “Nasıl para toplanıyor?” sorusunun yanıtı bu öyküde vardır. Hatta bu öykü Allah’ın bir mucizesi gibi anlatıldı. Aynı zamanda bir melodram havasında anlatıldığı kadar mistik ve de aynı zamanda ezoterizme dönüştürüldü. “Bilezikli Kız” öyküsünü dinleyen bir yandan hem ağladı bir yandan da elde avuçta ne varsa bağışladı. <span class="CharOverride-18">Yasaklı Umut</span> kitabından “Bilezikli Kız” öyküsüne bakalım:</p>

    <p class="arayazi">(...) Gözlerini bir an demir parmaklıklarla örülmüş penceresinden dışarıya dikti. Sonra göğsünün üzerine koyduğu bileziği hatırladı. Kim bilir kaç defa bu bileziğin arkasına sığınmıştı... Bir esnaf ziyaretinde mahzun bakışlı, saçlarının telleri yarı yüzünü kapatmış, ürkek ve ve tedirgin 7 yaşında bir kız çocuğu Erdoğan’a doğru yönelmişti. Erdoğan bir ceylanın ürkekliğine sahip kız çocuğunun kendisine doğru her adım atışında kalp atışlarını duyar gibiydi. Elinde tuttuğu iki bileziğin arasına sanki yüreğini de koymuştu. Kız çocuğu bilezikleri kendisine doğru uzatarak, “Bunları annem gönderdi. Seni çok seviyoruz. Annem bizi unutmasın diyor” demişti. Sonra kız çocuğu sağ kolundaki ufak bileziği uzun bir uğraştan sonra çıkartarak kendisine doğru uzattı. Duygulanmıştı Erdoğan. Daha adını bile soramadan küçük kız çocuğu annesiyle beraber kalabalığa karışmış, İstanbul sokaklarında kaybolmuştu.</p>

    <p class="paragraf">Çok etkileyici bir anlatım. Kitap zaten bu öyküyle başlıyor. Bilezik öyle mitleştiriliyor ki devamı Erdoğan’ın dürüstlüğüne mühür yapılıyor. “Erdoğan bu küçük bileziği yanından hiç ayırmadı. İstanbul Büyükşehir Belediye Başkanı olunca da kendisine gelen sayısız rüşvet tekliflerinde hep küçük bileziği çıkartıp gösteriyor, “Bana milyonlarca dolar verseniz, hatta dünyanın tüm servetlerini ayaklarımın altına serseniz, küçük kızdan aldığım bu bilezik kadar nazarımda değeri yoktur” diyordu... Şimdi de Tayyip Erdoğan’ın cumhurbaşkanlığına adaylığını açıkladığı ana dönelim. Erdoğan en duygusal haliyle anlatıyordu:</p>

    <p class="paragraf">“1994 yılıydı. İstanbul’da gece gündüz koşturuyorduk. İstanbul’un her semtine ulaşmaya çalışıyorduk. Manşetlerin şevkimizi kırmasına müsaade etmiyorduk. Birileri günler öncesinden zaferlerini ilan ederken, biz milletin takdirinin farklı olduğunu hissediyor koşturuyorduk. İstanbul’un yoksul mahallelerinden birindeydik. Kalabalığın içinden 7-8 yaşlarında bir kız çocuğu yanıma geldi. Elini uzattı, elimi tuttu. Bunları annem gönderdi dedi. Annem, seçildikten sonra sakın bizi unutmasın dedi. İki tane bileziği elime tutuşturdu. Daha ne olduğunu anlayamadan kendisi de o incecik bileğindeki oyuncak bileziği çıkardı onu da elime tutuşturdu. Ben daha bir şey söyleyemeden, o yavrucak kaybolup gitti.”</p>

    <p class="paragraf">Salonda bulunan herkes, <span class="CharOverride-19">y</span>üzlerce hatta binlerce kez dinledikleri öyküyü Erdoğan duygusal bir tonda bir kez daha anlatınca yeniden duygulandılar. Tüm televizyonlar canlı yayındaydı. Ve Türkiye bu öyküyü dinliyordu. Erdoğan şöyle bir salonu süzdü. Duygusal havada devam etti.</p>

    <p class="paragraf">“O bilezikler İstanbul’da Büyükşehir Başkanlığı makamında karşımda oldu. Ben asıl o gözleri unutmadım. Aradan 20 yıl geçti, o gözündeki parıltıyı, umudu unutamadım. Pınarhisar’da yatarken, karşımda hep o çocuğun bakışları vardı, o elime tutuşturduğu bilezikle bileğinden çıkardığı oyuncak bilezik. AK Parti’yi kurarken gözümün önünde o çocuğun gözleri vard<span class="CharOverride-19">ı</span>. Ankara’da başbakanlık görevini yürütürken karşımda o masum gözler vardı. Attığım her imzada o gözler karşımdaydı. Gece yorgun başımı yastığa koyarken, sabah uyanınca o gözlerindeki heyecan, umut, o parıltı, beklenti hep karşımdaydı.”</p>

    <p class="paragraf">Duygu seline kapılan Erdoğan medyası “Bilezikli Kız”ı 20 yıl sonra arayıp buldu. Amaçları bu öyküyü daha da sündürmekti. Heyhat onlar Erdoğan’a daha çok yaranmaya çalışırken koca melodramı/mucizeyi/mistisizmi yerle bir ettiler. Önce <span class="CharOverride-18">Sabah</span>, <span class="CharOverride-18">Takvim</span> ve <span class="CharOverride-18">Yeni Şafak</span>’a konuşan Bilezikli Kız’ı dinleyelim. Adı Nihal Karataş. Şimdi 27 yaşında:</p>

    <p class="paragraf">“O gün zihnimde canlanıyor. Annemle Eminönü’nde dolaşırken, başbakanımız da o sırada esnaf ziyareti yapıyordu. O zaman belediye başkan adayıydı. Annem de teşkilatlarda aktif olarak çalışırdı, ben de onunla beraber dolaşırdım. O yüzden ben de başbakanımızı çok iyi tanıyordum o dönemde. O zaman yapılan yardımları görüyordum. Ben birden annemin kolundan çıkıp başbakanımızın yanına gittim ve kendisine kolumdan çıkardığım bileziğimi verdim. Beni kucağına aldığını hatırlıyorum, gözümde canlanıyor. O an içimden geldi ve verdim. Annem beni böyle şeylere teşvik ederdi. Uzun bir zaman sonra, 2000’li yıllarda başbakanımızla Rize’de karşılaştık. Bizim köye gelmişti, karşılamıştım ve beni hatırlamıştı.”</p>

    <p class="paragraf">Öykünün aslı bizzat kahramanı tarafından bambaşka anlatılıyordu. Yer Erdoğan’ın dediği gibi fakir bir semt değil Eminönü’nde esnaf ziyaretiydi. Annesi bilezik vermemişti. Kendisi kolundaki bileziği vermişti. Ortadan kaybolmamıştı. Erdoğan kucağına almıştı. Kendiliğinden değil annesi teşvik etmişti. “Bilezikli Kız”ın annesi bilinmeyen biri değil, teşkilatta çalışan aktif bir kadındı. Ve Erdoğan 20 yıl görmemiş gibi anlattığı kızı 6 yıl sonra görmüştü.</p>

    <p class="paragraf">Bilezikli Kız bu durumun nasıl yardım toplama vesilesi yapıldığını da anlatıyordu;</p>

    <p class="paragraf">“O zaman ‘dava aşkı’ vardı. Türkiye’nin kurtarılması umudu, böyle şeyler aşılanıyordu. O zaman çocuktum, hangi niyetle gidip verdim bilmiyorum. Daha sonrasında annemin anlattığına göre o akşam bir yemek olmuş ve başbakanımız o olayı orada anlatmış. Çok duygulu anlar yaşanmış, yardım toplanmış, herkes bu olaydan etkilenmiş.”</p>

    <p class="paragraf">Peki Anne Nurşen Aybeniz bu öyküyü nasıl anlattı. Onu da dinleyelim:</p>

    <p class="paragraf">“Ramazan Bayramı’na yakın günlerde kızımla Mahmutpaşa’ya gitmiştik. Erdoğan da esnaf ziyareti yapmak üzere pasajları dolaşıyordu. Kızıma, ‘Bak Recep Tayyip Erdoğan’ dedim. Elimi bir anda bırakıp koşmaya başladı. Daha sonra kolundaki bileziği çıkarıp verdi.”</p>

    <p class="paragraf">Anne de bileziklerini verdiğini söylemiyordu. Ne diyordu Nabi Avcı? “Tayyip Bey çok iyi bir oyuncu. Bir senaryo çizildiği zaman, bir oyun planı kurulduğu zaman, o plan çerçevesinde kendisine düşenin ne olduğunu hemen kavrayıp onun gereklerini vücut diliyle, sözleriyle ifa etmekte güçlük çekmiyor, kolayca adapte olabiliyor. Bu manada yetkin bir aktör.”</p>

    <p class="altbas">BİR ÖLÜMÜN ANATOMİSİ: SEVİM TAN ÜREK</p>

    <p class="paragraf">Tarihler 11 Mayıs 1998’i gösterdiğinde Tayyip Erdoğan’ın garip, gizemli, saklı, kurgulanmış tuhaf yol haritasında önemli bir olay oluyordu. Oğlu Ahmet Burak Erdoğan Şişli Abide-i Hürriyet Caddesi’ndeki yaya kaldırımında 34 ABR 93 plakalı Opel marka aracıyla Türkiye’nin tanınmış ses sanatçısı Sevim Tan Ürek’e çarptı. Sevim Tan Ürek’in hayata tutunma mücadelesi 5 gün sürdü. Sevim Tan Ürek Alman Hastanesi’nde yaşamını yitirdi. Burak Erdoğan’ın Sevim Tan Ürek’in ölümüne yol açan kazasında iddialar neydi onları da kısaca yazayım:</p>

    <p class="paragraf">- Burak Erdoğan hızlı bir şekilde seyir halindeydi. Yayalara yeşil ışık yandığı halde durmadı ve Sevim Tan Ürek’e çarptı.</p>

    <p class="paragraf">- Burak Erdoğan kazadan sonra olay yerinden kaçtı. Sevim Tan Ürek görgü tanıkları tarafından önce Şişli Etfal’e kaldırıldı, oradan da Alman Hastanesi’ne sevk edildi.</p>

    <p class="paragraf">- Olay yerinde 30 metre fren izi vardı. Ahmet Burak Erdoğan hakkında trafik raporunda “dalgın olarak araç kullandığı” için kusur oranı sekizde üç (3/8) tespiti yapıldı. Savcı polisin raporuna dayanarak 3 aydan 20 aya kadar hapis istedi.</p>

    <p class="paragraf">- Olay yeri belediye ekipleri tarafından bir arazözle temizlendi. Delil bırakılmadı.</p>

    <p class="paragraf">- Burak Erdoğan’ın kaza anında ehliyetinin olmadığı, daha önce almış gibi ehliyet düzenlendiği söylendi. Ancak mahkemeye kazadan 6 ay önce, yani 14.11.1997’de ehliyetin alındığına dair belge verildi.</p>

    <p class="paragraf">- Burak Erdoğan kaza yaptığında saat 11 civarıydı. Nöbetçi savcılığa çıkarılış saati ise 18.00. Savcı Turgay Babacan tarafından ifadesi alınıp serbest bırakıldı. Hiçbir mahkemeye gelmedi ve İngiltere’de eğitim gördüğü mazeret gösterildi.</p>

    <p class="paragraf">Sevim Tan Ürek’in eşi Ahmet Ürek ve Oğlu Cavit Ürek 08.01.1999 tarihinde mahkemeden çekildiklerini belirten şikâyet ve müdahaleden feragat dilekçesi verdiler.</p>

    <p class="paragraf">Kazadan bir hafta sonra Tayyip Erdoğan belediye başkanı olarak eşi Emine Erdoğan’la Japonya’ya gitti. Yanında Burak Erdoğan da vardı.</p>

    <p class="paragraf">Adli Tıp Trafik İhtisas Dairesi kaza raporu 3/8 olmasına rağmen yeni bir rapor yazarak Sevim Tan Ürek’in 8/8 kusurlu olduğu raporunu verdi. Zaten aile de çekildiği için süren kamu davası 02.06.2000 tarihinde beraat ile sonuçlandı.</p>

    <p class="paragraf">Ahmet Burak Erdoğan hakkında kusursuzluk raporu veren Adli Tıp Kurumu İhtisas Dairesi’nin başındaki Eyüp Çakmak, 22 Şubat 2014’te, Adalet ve Kalkınma Partisi (AKP) iktidardayken Türkiye Denizcilik İşletmeleri (TDİ) A.Ş.’ye genel müdür oldu.</p>

    <p class="paragraf">Birazdan kendi yaptığım araştırmalardan elde ettiğim izlenimleri yazacağım ama önce ölümlü kaza ile ilgili haberleri aktarayım. Sevim Tan Ürek’in ölüm haberi geldiğinde eşi Ahmet Ürek gazetecilere konuşuyordu:</p>

    <p class="paragraf">“Cezasını çekmesini istiyorum. Affetmem için 20 milyar lira kan parası verildiği yolunda haberler duyuyorum. Bu çok üzücü ve doğru değil. Şişli Karakolu’na gidip, ehliyeti bile olmadığını öğrendim. Para karşılığı af olmaz.”</p>

    <p class="paragraf">17 Ekim 1998 tarihli <span class="CharOverride-18">Milliyet</span> gazetesinde Ahmet Ürek, Erdoğan ailesinin avukatları aracılığıyla davayı kapatmak için anlaşma teklif ettiklerini açıklıyor ve ekliyordu: “Erdoğan son model bir arabayla hızla eşime vurdu. Dr. Yunus Aydın sürücü bu kadar hız yapmasaydı kazanın bir iki kırıkla atlatılabileceğini söylemişti. Zaten ehliyet de sonradan düzenlenmiş. Karakolda ehliyeti yoktu. Olayın üzerine gittiğimizde polisler bize, ‘Yanlış davranıyorsunuz. Konuyu uzatmayın, başınıza iş açarsınız’ dediler.”</p>

    <p class="paragraf">Ahmet Ürek dava da beraat ile sonuçlanmasına rağmen hiç konuşmadı. Ta ki 17 Haziran 2001 tarihine kadar. Ahmet Ürek, <span class="CharOverride-18">Hürriyet</span> gazetesinden Emin Çölaşan’a eşinin ölümü ve yaşadıklarını anlatıyordu:</p>

    <p class="paragraf">“Tayyip’in oğlu kırmızı ışıkta hızla geçiyor. Peşine siren çalarak ekip takılıyor. Kaçarken, yaya geçidine 5 metre kala eşime çarpıyor. 30 metre sürüklüyor. Eşim 6 gün sonra vefat etti. Yakalandığında polislere Tayyip’in oğlu olduğunu söylüyor. Zaten o andan itibaren her şey değişti. Karakola gittik, çocuğun ehliyetini sormuyorlar. Polislere bunu hatırlattığımızda, ‘Siz ukalalık etmeyin, biz ne yapacağımızı biliriz’ dediler. Kazadan hemen sonra caddemize belediye arazözleri geldi. Tarihte ilk kez, caddemiz baştan aşağı yıkandı. 35 metre fren izi vardı ve her şeyi bir anda yok ettiler. Çocuğun ehliyeti yoktu. Kazadan sonra, üç ay önce verilmiş gibi ehliyet düzenlediler. Mahkeme başladı, çocuk bir kez olsun gelmedi. Babası tarafından yurtdışına gönderilmişti! Ama Tayyip’in adamları hep oradaydı. Karımın hakkını ararken bir şey söylediğimizde dirsek yedik, tehdit edildik, tacize uğradık. Hâkime çocuğun ehliyeti olmadığını, kazadan sonra babasının forsuyla düzmece ehliyet verildiğini söylediğimizde, ‘Ne demek yani, siz koskoca belediye başkanını sahtecilikle mi suçluyorsunuz?’ diye azar işittik. Sakin bir insanımdır ama o anda elimde bir şey olsaydı, kafasına fırlatırdım. Olayın oluşunu gören tanıkların hepsi tehdit edildi ve korkutuldu. Buna bir yakınımız dahildir. Sadece bir tek genç kız tanıklık yapmakta direndi. Fakat işin rengi değişmişti. Başına iş gelmemesi için ona da tanıklık yaptırmadık. Şişli Karakolu’nda çocuğun ehliyetini sormayan polislerin ve sahte ehliyet veren trafikçilerin aileleri dava görülürken defalarca gelip yalvardılar, işin üzerine gidersek kocalarının görevine son verileceğini, aç kalacaklarını söylediler. Onlardan da <span class="CharOverride-18">şikâyetçi</span> olmadık! Kapımızda her gün belediye araçları durur, Tayyip’in adamları önümüze çıkardı. Tanıklara olduğu gibi, bize de, uğraşmayalım diye en az 20 ricacı geldi. Tayyip belediye başkanıydı. O zaman anladık ki, karşımızda bir ‘dev’ vardır ve onunla baş etmek mümkün olmayacaktır. Biz bu durumda aile meclisi olarak toplandık ve işin ucunu bırakmaya karar verdik... <span class="CharOverride-18">Çünkü bir sonuç çıkmayacaktı. Onlar çok güçlüydü. Sonuçta efe</span>ndim, mahkeme kararını verdi! 8’de 4 kusurlu olan çocuk 3 ay hapis cezası aldı. Bu da paraya çevrildi. 1998 yılının parasıyla toplam 540 bin lira ceza ödediler. Bugünün parasıyla yaklaşık 2 milyon eder.”</p>

    <p class="paragraf"><span class="CharOverride-25">Recep Tayyip Erdoğan’ın avukatı Hayati Yazıcı köşe yazısında dile getirilenleri 30.06.2001’de</span> tekzip etti<span class="CharOverride-25">:</span></p>

    <p class="paragraf"><span class="CharOverride-25">“17.06.2001 tarihli yazınızda sözü geçen olayda kusurun tamamının merhum Sevim Tanürek’e ait olduğu saptanmış ve bu olguya göre Ahmet Burak Erdoğan’ın beraatine 2.6.2000 tarihinde karar verilmiştir. (Sevim Tan Ürek’in kocası) Ahmet Ürek ile oğlu Cavit Ürek, mahkemeye sundukları 8.1.1999 tarihli dilekçeleri ile şikâyet ve müdahaleden vazgeçmişlerdir. Yazınızda gerek ehliyet, gerek kaza anı ve sonrası ve gerekse yargılama aşamalarında iddia ettiğiniz şekilde bir durum hiçbir zaman olmamıştır.”</span></p>

    <p class="paragraf"><span class="CharOverride-25">Tekzip sonrası da</span> <span class="CharOverride-27">Hürriyet</span> <span class="CharOverride-25">ve Ahmet Ürek hakkında manevi tazminat davası açıldı. Bu dava ile bir kez daha olay mahkemeye taşındı. Ahmet Ürek ve avukatı Süha Burçkin’in, İstanbul 5. Asliye Hukuk Mahkemesi’ne verdikleri dilekçede “Ehliyetin alınış tarihi araştırılsın, davadan feragat edişimiz manevi baskı sonucu oldu, kazadan sonra yolun yıkandığına dair şahitler dinletmek istiyoruz” talepleri 5. Asliye Hukuk Mahkemesi tarafından “Bitmiş ceza davasının konuları” denilerek reddedildi. Mahkeme ayrıca Ahmet Ürek ve</span> <span class="CharOverride-27">Hürriyet</span><span class="CharOverride-25">’i 1 milyar lira manevi tazminata mahkûm etti. Dava bittiğinde Tayyip Erdoğan AKP Genel Başkanı idi.</span></p>

    <p class="altbas">BİR ÖLÜM NASIL ÖRTBAS EDİLDİ?</p>

    <p class="paragraf"><span class="CharOverride-25">Ahmet Burak Erdoğan’ın Sevim Tan Ürek’in ölümüne yol açan kazasını yeniden araştırdım. Araştırırken hissettiğim ilk şey “korku”. Kimse adı verilerek konuşmak istemedi. Ben de isim vermeden öğrendiklerimi yazma sözü verdim. Öyle de yapıyorum. İlk olarak Sevim Tan Ürek’in eşi Ahmet Ürek’e ulaşmak istedim. Ama bu mümkün olmadı. Çünkü bir süre önce hayatını kaybetmiş Ahmet Ürek. Çektiği acılara ve yaşadıklarına daha fazla dayanamadığını söyledi yakınları. Ahmet Ürek eşinin acısına ve yaşadığı adaletsizliğe dayanamayarak sesiz sedasız göçüp gitti. Sonra dava dosyasına ulaşmak istedim. Bu da mümkün olmadı. Çünkü dava dosyasının zamanaşımı ve kesinleşmiş karar olduğu için imha edildiğini söylediler. Araştırırken dikkatimi çeken 1998 yılı olmasına rağmen kaza ile ilgili medyanın doğru dürüst haber yapmaması oldu. Seküler refleksin güçlü ve atak olduğu yıl olmasına rağmen kaza neredeyse görmezlikten gelinmiş. Tartışmalı bir isim o zaman Tayyip Erdoğan. Belediye başkanı ama Siirt’te yaptığı konuşma için dava açılmış ve çok gündemde. Aleyhinde siyasi haberler o kadar çok ve abartılı ama kaza detay ve kuşkuları o kadar verilmiyor. Bu da gösteriyor ki güçlü bir el “görmeyin” talimatı verdi. Başka türlüsü mümkün değil. Keza Ahmet Ürek’in soyadı bile hep Tanürek yazılıyor. Oysa Tan Sevim Hanım’ın soyadı. Evlenince eşinin soyadıyla birlikte kullanıyor.</span></p>

    <p class="paragraf"><span class="CharOverride-25">Kaza davasının en çarpıcı detayı Ahmet Ürek ve oğlu Cavit Ürek’in davadan çekilmesi. Bu kan parası alarak mı olmuştu? Nasıl bir pazarlık yapıldı? Ahmet Ürek’in ölmeden söylediği “Baskı çok yapıldı. Tehdit edildik. Ricacılar çoktu” sözleri ne anlama geliyor? Ahmet Ürek’in yakınları kesinlikle bir kan parası alınmadığını ve bu pazarlığın yapılmadığını söylediler. Kazadan bir süre önce Sevim Tan Ürek Amerika turnesi için anlaşma yapıyor. Orkestra ile birlikte ABD’de bir hafta konser vermek için peşin 50 milyar lira avans alıyor. Sonra bu parayı orkestra elemanlarına da dağıtıyor ki kimse turne günü başka bir işe gitmesin diye. Geri kalanla da borçlar kapatılıyor.</span></p>

    <p class="paragraf"><span class="CharOverride-25">Sevim Tan Ürek öldüğünde organizatör bu parayı istiyor. Ahmet Ürek elde avuçta ne varsa bir araya getirmeye çalışıyor ama parayı denkleştiremiyor. Tayyip Erdoğan sadece cenazeye katılıyor ve sonra direkt temas hiç kurmuyor. Ancak yakın çevresi ve avukatları sürekli bir pazarlık yapmak istiyorlar. Ahmet Ürek “kan parası pazarlığı”na girmiyor. Sonra Erdoğan’ın yakınları turne parasından haberdar oluyor. Ve bu parayı ödeme sözü veriyor. Ahmet Ürek sonunda organizatörün de “parayı öde” baskısı ile evet demek zorunda kalıyor. Ahmet Ürek bir türlü kan parası pazarlığı yapmayınca organizatöre avans parasını geri al baskısı yapıldığı da bana aktarıldı. Bu baskı sonucu aile feragat dilekçesini imzalamak zorunda kalıyor. Feragat dilekçesi Erdoğan’ın avukatları tarafından incelikle hazırlanıyor. İncelikle çünkü feragatteki ifadeler sonrası ve Erdoğan’ın siyasi kariyeri düşünülerek yazılıyor. “... İsmi geçenin babası Recep Tayyip Erdoğan’ın olay anından başlayan mezar temini, hastane giderlerini karşılama gibi yakın ilgi ve alakası, bizleri mütehassis etmiştir. Belirtilen sıcak ilgi ve olayın oluş şekli itibariyle Ahmet Burak Erdoğan hakkında şikâyetimizden feragat etmiş bulunuyoruz...”</span></p>

    <p class="paragraf"><span class="CharOverride-25">Erdoğan’ın yakın ilgisi olmadığını ve bir taziye ziyaretine dahi gelmediğini Ahmet Ürek ilk duruşma sonrası açıklamıştı. Hastane masraflarının ödendiği de doğru. Hastane yetkilileri “Siz bu işle uğraşmayın, masraflar sorun olmaz” diye telkinde bulunuyor. Mezar yeri de sağlanıyor. Ancak feragatten sonra “sakın konuşma” baskısı olarak uzun bir süre tapusu verilmiyor. Ahmet Ürek en çok buna üzülüyor. Tapu için uğraştırılmasına. Burak Erdoğan’ın avukatı Kadir Kartal olarak görülse de feragat ve diğer bütün işleri Hayati Yazıcı yürütüyor. Hayati Yazıcı nedense Erdoğan’ın cezaevi sürecinde tüm davalarda aktif olurken Burak Erdoğan davasında perde arkasında bulunmayı tercih ediyor. Şimdi dava ile ilgili birkaç tespitimi de yazayım. Sevim Tan Ürek’in ailesi davadan feragat ediyor ama kamu davası yasa gereği sürüyor. İşte bu aşama tamamen davayı kapatmaya dönük sürüyor.</span></p>

    <p class="paragraf"><span class="CharOverride-25">1- Görgü tanıkları kesinlikle dinlenmiyor.</span></p>

    <p class="paragraf"><span class="CharOverride-25">2- Olay yerinin yıkanıp yıkanmadığı hiç araştırılmıyor.</span></p>

    <p class="paragraf"><span class="CharOverride-25">3- Ehliyetin sonradan verildiği üzerinde de durulmuyor. Ehliyetteki tarih kazadan önce. Bu tartışmayı bitirecek tek şey o zaman sürücü kursu kayıtları. Hangi sürücü kursuna gidip sınava girdiğine dair bir şey araştırılmıyor. Tartışmayı bitirmek için Erdoğan tarafı da bu kayıtları hiçbir zaman sunmadı. Ehliyet kursu bilgilerinin aynı zamanda milli eğitim müdürlüğüne verilme zorunluluğu olduğu için kayıtların burada olması gerekiyor. Ama bu ayrıntı da dikkate alınmadı.</span></p>

    <p class="paragraf"><span class="CharOverride-25">4- Karakolda ifade alan polislerin “Vazgeçin bu işten” tehdidi de araştırılmıyor. Polislerin tanıklığına başvurulmuyor.</span></p>

    <p class="paragraf"><span class="CharOverride-25">5- Burak Erdoğan’ın kaza yerinden kaçıp kaçmadığı da araştırılmadı.</span></p>

    <p class="paragraf"><span class="CharOverride-25">6- Kaza öğle saatlerinde olmasına rağmen nöbetçi savcılığa çıkış saatinin neden 18.00 olduğu da.</span></p>

    <p class="paragraf"><span class="CharOverride-25">Tayyip Erdoğan kitaplarında sanki bu kaza hiç olmamış gibi davranılıyor. Tek satır söylenmiyor. Son yapılan</span> <span class="CharOverride-27">Usta’nın Hikâyesi</span><span class="CharOverride-25">’nde de bu konuya hiç değinilmedi. Tuhaf değil mi? Bir insanın bütün hayatını anlatacaksınız ve bu hayatın en dramatik anı hiç olmayacak. Erdoğan dava sırasında da çok az konuştu. Orada da “</span>oğlunun iddia edildiği gibi ehliyetsiz olmadığını, Tanürek’i bırakıp kaçmadığını, karakola teslim olduğunu” söyledi. Kaza ile ilgili de sadece 1998 yılında çıkan <span class="CharOverride-18">Bu Şarkı Burada Bitmez</span> röportaj kitabında bahsetti. Sevim Tan Ürek’in adını hiç anmadan. “... Büyük oğlum imam hatibi bitirdi. İstanbul’da Bilgi Üniversitesi’nde okuyordu. Bir trafik kazası geçirdi. O trafik kazasından sonra ‘Baba ben burada okuyamayacağım’ dedi. ‘Niye?’ dedim. ‘Ben bugüne kadar senin oğlun olduğumu söylememiştim. Kazadan sonra beni tanıdılar. Ben burada duramam. İlla beni gönderebilirsen dışarı gönder’ dedi. Biz de oğlumuzu dışarı gönderdik. Üniversiteye yurtdışında devam ediyor.”</p>

    <p class="altbas">ZİNDAN DENEN CEZAEVİNDE PAPYONLU GARSONLARLA BALIK ZİYAFETİ</p>

    <p class="paragraf">Tayyip Erdoğan’ın kişisel tarihinde hep unutmak istediği tarih oldu oğlu Burak’ın, Sevim Tan Ürek’in ölümüne neden olduğu 1998 yılı. Ama siyaset hayatı boyunca hep hatırlattığı ve diri tuttuğu tarih ise 1999 yılıydı. Çünkü bu tarih Erdoğan’ın Pınarhisar Cezaevi’ne girdiği yıldı. Erdoğan’ı hapse gönderen 6 Aralık 1997’deki konuşmasını da kısaca bir hatırlayalım:</p>

    <p class="paragraf">“... Türkiye’de düşünce özgürlüğü yok ve ırk ayrımı yapılıyor. Referansımız İslamiyet. Bizi hiçbir zaman sindiremezler. Batı insanının bile inanç hürriyeti var. Türkiye’de neden buna saygı gösterilmiyor? Minareler süngümüz, kubbeler miğferimiz, camiler ise kışlalarımızdır. Okunan ezanı kimse susturamayacak. Türkiye’deki ırk ayırımına kesinlikle son vereceğiz. Çünkü RP diğer partilerle zıt fikirde. Gökler yerler açılsa, üzerimize tufanlar yanardağlar saçılsa yolumuzdan dönmeyiz. Benim referansım İslamiyet’tir. Bunu dile getiremiyorsam, yaşamamın ne anlamı var? Batı insanının bile inanç hürriyeti var. Avrupa’da ibadete, başörtüsüne saygı duyuluyor. Ama Türkiye’de engelleme getiriliyor...”</p>

    <p class="paragraf">Bu konuşma sonrası “Şiir okudu hapse gönderildi” olarak propaganda yapıldı. Sadece şiir değil konuşma içeriği de dikkate alınarak Erdoğan’a ceza verildi. Bu konuşmanın çok daha vahimlerini de yaptı Erdoğan. İlerleyen bölümlerde mezhep ayrımı, kin ve nefret dolu konuşmalarına değinirim. Erdoğan’ın bir proje olarak Türkiye’yi yönetmesinin önemli bir basamağı oldu cezaevine girmesi. Mağdurdu mağdur olmasına ama Mandela’nın 26 yıllık hapis cezasından bile bu kadar mağduriyet çıkarılmadı. Hem şu Pınarhisar nasıl bir cezaeviydi? Erdoğan’ın dediği gibi bir zindan mıydı? Onu da “Erdoğan kutsal kitaplarından” öğrenelim. <span class="CharOverride-18">Bir Liderin Doğuşu</span>’nda bir kahraman gibi anlatılan Hasan Yeşildağ, Erdoğan’ın hapisteki korumalığını yapar. Hasan Yeşildağ’ın kim olduğunu birazdan çok ayrıntılı anlatacağım. Hasan Yeşildağ Pınarhisar Cezaevi’ne nasıl girdi? Yine <span class="CharOverride-18">Bir Liderin Doğuşu</span> kitabından öğrenelim:</p>

    <p class="arayazi">Hasan Yeşildağ ilk iş olarak bankasına gidip bir çek defteri alır. Amacı, yakın bir arkadaşına çek kesip, vadesi geldiğinde ödemeyerek karşılıksız çek kesmekten “içeri” girmektir. Kendisini mahkemeye vermesi için arkadaşına bir de avukat tutar. Çekin üzerindeki rakam 370 bin liradır. Dava aleyhine sonuçlanırsa dört ay fiilen yatmak zorunda kalacaktır. Duruşmada, yana yakıla hâkimden kendisini hapse mahkûm etmesini talep eder. Hâkim, meslek hayatında ilk defa, böylesine saçma bir taleple karşılaşmanın şaşkınlığı içindedir. Hâkimi ikna eder. Sonuçtan haberdar etmek için Tayyip Bey’i aradığında, onu Sakarya’da konuşma yaparken bulur. Doğruca kürsüye varır. Mahkemeden aldığı evrakı uzatıp, tekmili verir: “Ben hazırım!..”</p>

    <p class="paragraf">Şimdi de şu “zindan” Pınarhisar Cezaevi’ni görelim. <span class="CharOverride-18">Bir Lider’in Doğuşu</span>, sayfa 224:</p>

    <p class="arayazi">Hasan Yeşildağ yönetimden gerekli izinleri aldıktan sonra kendilerine tahsis edilen koğuşu bir güzel temizletir. Duvarları kâğıt kaplatır, zemine, boydan boya halı döşetir. Elektrik ve sıhhi tesisatı yeniler. Sıcak su temini için şofben taktırır. Koğuşun bahçeye ve koridora açılan kapılarını boyatıp yalnızca içeriden açılabilen ilave sürgüler yaptırır. Çatıya manyetik bariyerler, bahçeye elektronik sensörler yerleştirir. Gerekli gördüğü kör noktalara kamera sistemi kurdurur.</p>

    <p class="arayazi">Sıra mobilya ve beyaz eşyaya geldiğinde keseye davranmak Erhan Şenol’a düşer. Derin donduruculu büyük boy bir buzdolabı, çamaşır ve bulaşık makinesi, toplantı ve çalışma masaları, deri koltuklar, oturma grupları ve büyük ekran bir televizyonla, kalacakları koğuşu ve cezaevi kütüphanesini, sıkıcılıktan uzak bir yaşam ve çalışma alanına dönüştürürler.</p>

    <p class="arayazi">Bu arada mahkûm ve gardiyanlar da unutulmamıştır. Herkese pantolon, gömlek, ayakkabı ve eşofman takımı alınır. Hasan Yeşildağ, ağalığın “vermekle kaim” olduğunun farkındadır.</p>

    <p class="arayazi">Son kez İsviçre’ye gittiğinde, işlerini bir arkadaşına, eşini ve çocuklarını Allah’a emanet edip geri dönmüştür. Dışarıdaki işlerini bitirip, Reis’ten üç gün önce Pınarhisar Cezaevi’ne teslim olduğunda, mahkûmlar ve gardiyanlar tarafından krallar gibi karşılanır. Yanında getirdiği hediyeleri dağıtırken, ortalık bayram yerine döner. Koğuşu ve aldığı güvenlik önlemlerini son kez gözden geçirir. Reis’i beklerken, hapishanede bulunan mahkûm ve gardiyanlarla toplantı yapıp, herkesi sıkı sıkı uyarır: “Tayyip Bey’in yanında sigara içilmeyecek! Bacak bacak üstüne atılmayacak! Laubali hareketlerden kaçınılacak! Herkes, saygılı olacak!”</p>

    <p class="paragraf">Sanırsınız ki cezaevine bir mahkûm değil cezaevi müdürü geldi. Aynı kitaptan devam edelim. Hasan Yeşildağ anlatıyor:</p>

    <p class="arayazi">(...) Bir gün “Kömür” isimli restoranın sahibi Erhan Şenol aracılığıyla haber göndermiş. Reis’e balık ziyafeti çekmek istiyor. Olmaz kardeşim dedim. Balığın kokusu her yeri tutar. Eğer bütün hapishaneye yetecek kadar balık getirmeyi göze alıyorlarsa sorun yok. Ama sadece bizim için diyorlarsa olmaz... Erhan Şenol ısrar edince, tamam dedim. Bir minibüs getirdiler, içinde gazlı ocakları var. Dışarıda pişirip içeri servis yapacaklar. Fakat o gün de nasıl rüzgâr var anlatamam. Ocaklar bir türlü doğru dürüst yanmıyor. Dedim, “Alın ocakları içeri.” İki aşçı, iki garson, iki ocak tencere tabak, kap kacak ne varsa aldık içeri. Aşçılar pişirdikçe servis yapılıyor. Biz de afiyetle yiyoruz. Savcı bey de keşiften dönüyormuş. Ne var ne yok diye bakmak istemiş. Onu da buyur ettik. Yemeğin bitmesine doğru savcı “Şu arkadaşlar hangi koğuştan?” diye sordu.</p>

    <p class="arayazi">“Kimi kastetmiştiniz?”</p>

    <p class="arayazi">“Şu ikisini soruyorum. Yelekli papyonlu olanları.”</p>

    <p class="arayazi">“Ha onlar mı? Onlar garson sayın savcım. Servis için buradalar. Mahkûm değiller.”</p>

    <p class="altbas">HALK KAHRAMANI YAPILAN KORUMA SUÇ MAKİNESİ MİYDİ?</p>

    <p class="paragraf">Erdoğan’ın Pınarhisar Cezaevi’nde 4 ay 10 gün süren hapis hayatında yanından bir an olsun ayrılmayan Hasan Yeşildağ’dan “Erdoğan kutsal kitaplarında” efsane gibi söz ediliyor. Erdoğan için gözünü kırpmadan hapse giren ve onu koruyan Hasan Yeşildağ kimdi? Bu soruyla birlikte şimdi kriminal, kanlı ve saklı bir tarihe doğru yolculuk edeceğiz. Erdoğan’ın canını emanet ettiği Hasan Yeşildağ’ın gizemli ve bir o kadar da karanlık tarihine bakalım.</p>

    <p class="paragraf">Hasan Yeşildağ adı ilk olarak 1 Şubat 1979’da katledilen Abdi İpekçi suikastında geçti.</p>

    <p class="paragraf">09.03.1979 tarihli <span class="CharOverride-18">Milliyet</span> gazetesi: “Geçtiğimiz Aralık ayında Üsküdar’da bomba ile yakalanan iki ülkücünün sorguları sırasında Üsküdar ve Kadıköy’de birçok olayın suçlusunun ortaya çıkarıldığını, Atatürk Eğitim Enstitüsü Müdür Yardımcısı Fahrettin Yılmaz’ı öldürdükleri ileri sürülen Hasan Yeşildağ ve Saffet Alyas’ın da yakalandığı...”</p>

    <p class="paragraf">31 Mart 1979, <span class="CharOverride-18">Milliyet</span>: “ÜGD Üsküdar Şubesi kurucularından Hasan Yeşildağ’dan sağladıkları tabancalarla İstanbul’un çeşitli yerlerinde soygunlar yapan ve elde ettikleri paralarla cezaevinde bulunan ülkücülere yardım ettikleri iddiası ile aranan Ercüment Demir ve Sabahattin Civelek, Asayiş Şubesi ekiplerince yakalandı...”</p>

    <p class="paragraf">24 Aralık 1980, <span class="CharOverride-18">Milliyet</span>: “Yargıtay, 2 kişiyi öldürmekten sanık ülkücü Cengiz Ayhan’ın itiraflarının yeniden incelenmesi için ölüm cezasını bozdu. Bu itirafla birlikte Hasan Yeşildağ yeniden yargılanacak.”</p>

    <p class="paragraf">04 Ekim 1989, <span class="CharOverride-18">Milliyet</span>: “İsviçre’ye kaçan Hasan Yeşildağ için iade istendi. İsviçre asmazsanız güvencesi istedi... Oltan Sungurlu’nun verdiği bilgiye göre son on yılda İnterpol aracılığıyla iadesi istenenlerden Ali Özdemir, Ali Arslan, Ahmet Başkaya, Levent Arda, Hacı Osman Kara ve Kemal Horzum Türkiye’ye gönderildiler.</p>

    <p class="paragraf">Buna karşılık Abdullah Çatlı (TCK 146’ya muhalefet), Mehmet Şener (adam öldürmek), Hasan Yeşildağ (patlayıcı madde atmak), Yahya Demirel’in (sahte evrak tanzimi) ise iadeleri reddedilmişti...”</p>

    <p class="paragraf">30 Ekim 2010, <span class="CharOverride-18">Milliyet</span>: “Abdi İpekçi soruşturmasına adları karışan Musa Serdar Çelebi, Recep Öztürk, İhsan Bayram ve Hasan Yeşildağ hakkındaki tüm suçlardan, Özbey için de, İpekçi cinayeti dışında kalan suçlardan takipsizlik kararı verildi...”</p>

    <p class="paragraf">Ekim 2001. İstanbul Belediyesi Akbil, İGDAŞ ve BİT’lerle ilgili soruşturmada Hasan Yeşildağ’ın da adı geçti.</p>

    <p class="paragraf">26 Ekim 2001. NTVMSNBC: “... <span class="CharOverride-16">İGDAŞ soruşturmalarında adı geçtiği öne sürülen ve ayrı bir soruşturma kapsamında gözlem altına alınan Hasan Yeşildağ, ifadesine başvurulduktan sonra serbest bırakıldı. İstanbul Organize Suçlar Şube Müdürlüğü’nde gözlem altında tutulan Hasan Yeşildağ, ifadesi alındıktan sonra bırakıldı. Yeşildağ’ın, Susurluk davası sanıklarından Ali Fevzi Bir’in kaçırılması olayıyla ilgili olarak aranan Ali Yeşildağ’ın kardeşi olduğu öğrenildi. Yetkililer, Ali Yeşildağ’ın aranmasına devam edildiğini kaydettiler.</span></p>

    <p class="paragraf">Hasan Yeşildağ 1979 yılında Maltepe Askeri Cezaevi’nde Mehmet Ali Ağca ile birlikte idi. Yine cezaevindeki en yakın arkadaşlarından biri Tevfik Ağansoy’du. Kısaca Tevfik Ağansoy’u hatırlayalım:</p>

    <p class="paragraf">10.07.1981 tarihinde, Zafer Ereske’nin 1980 yılında öldürülmesine iştirak edenler arasında bulunması nedeniyle tutuklandı.</p>

    <p class="paragraf">29.01.1981’de bomba atmak, ruhsatsız silah taşımak suçlarından mahkûm edildi.</p>

    <p class="paragraf">24.04.1988 tarihinde Metris Cezaevi’nde bulunduğu sırada pişmanlık yasasından yararlandı.</p>

    <p class="paragraf">27 Ağustos 1996 tarihinde İstanbul’da Tansu Çiller’in koruma polisleri Celal Babür ve Ferda Temel ile birlikte iken, Alaattin Çakıcı’nın adamları tarafından yapılan saldırıda öldürüldü.</p>

    <p class="paragraf">Hasan Yeşildağ’ın benim ulaşabildiğim suç tarihi böyle. Şimdi Hasan Yeşildağ için neler yazılmış onlara bakalım. Gazeteci-yazar Necdet Pekmezci, <span class="CharOverride-18">Derin Abiler-Derin Sırlar</span> kitabında Susurluk kazasında ölen Abdullah Çatlı ile ilgili gizli kalan sırları yazdı. O sırlardan birisinde Başbakan Recep Tayyip Erdoğan’ın Pınarhisar Cezaevi’nde korumalığını yapan Hasan Yeşildağ da yer alıyor:</p>

    <p class="arayazi">Çatlı ve arkadaşlarının en ses getiren eylemlerinden birisi de Marsilya’daki Ermeni Anıtı’na molotofkokteyli atılmasıydı. Eylemde Çatlı ve Oral Çelik’in adı çıksa da molotofu atan kişi Hasan Yeşildağ’dı. Gerçi eylem ses getirmiş ama başarısız olmuştu. Çünkü Hasan Yeşildağ molotofkokteylini atmayı beceremiyor ve ellerini yakıyordu.</p>

    <p class="paragraf">Hasan Yeşildağ ile ilgili en ayrıntılı bilgileri o zaman <span class="CharOverride-18">Milliyet</span>’te yazan Tuncay Özkan veriyordu. 29 Ekim 2001 tarihli köşe yazısı:</p>

    <p class="arayazi">İşte Recep Tayyip Erdoğan gerçeği. Her yeni bilgi onun ve adamlarının derinliğini, siyaseti nasıl yapmak istediklerini ve gözü karalıklarının nereden geldiğini bize gösteriyor.</p>

    <p class="arayazi">Hasan Yeşildağ, ASALA terörüne karşı yurtdışında kullanılan Abdullah Çatlı ve grubunun bir elemanıydı. Sonra bu bağ bitti. Çünkü işe uyuşturucu karıştı.</p>

    <p class="arayazi">Hasan Yeşildağ Türkiye’de Abdi İpekçi dahil cinayetlere karışmış, tutuklanmış, polise konuşmuş ve bazı arkadaşlarını elevermişti. Kaçaktı İsviçre’de. İsviçre’de uyuşturucu ve örtülü faaliyetlerden dolayı cezaevinde yattı. Avrupa’da uyuşturucu işini iyi bilenlerden. İsviçre savcılarının ve gizli servisinin bunlarla ilgili bilmediği hiçbir şey yok. Kullanmışlıkları da çok.</p>

    <p class="arayazi">Ama nedense onunla birlikte cezaevinde olanlar bir daha İsviçre’ye giremezken, Yeşildağ İsviçre’yi ikinci vatanı yaptı. Halen kardeşlerinden Ali, çeteci Ali Fevzi Bir’i fidye için kaçırmaktan aranıyor. Cin gibi iki kardeş Hasan ve Zeki Yeşildağ ile birlikte hem siyaset, hem ticaret yaşamında para ve yer kazanıyor. Hasan Yeşildağ, Batı toplumunun modernliklerine de olağanüstü uyum sağladığı için (dans virtüözlüğü gibi) hem liberallerin yanında, hem siyasal İslam içinde hiç sıkıntı çekmiyor. Bu ailenin etkinliğinde İsviçre çok önemli bir yer tutuyor. Tayyip Erdoğan “Yeşildağ benden 3 gün önce cezaevine girmiş bir arkadaş” diyor ya, zamanlama olarak doğru, içerik olarak yanlış.</p>

    <p class="arayazi">Yeşildağ cezaevi kültürünü ve organizasyonlarını çok iyi bildiği için onu korumak ve ekonomik yatırımlarını pekiştirmek için girdi onunla birlikte cezaevine. Cezaevinde gerekli organizasyonları yaptı. Tayyip’in yanına kim girecek girmeyecek o karar verdi. Cezaevine güvenlik kameralarından sistem bile kurdu. Girenin çıkanın görüntüsü elindedir şimdi. İleride Tayyip belgeseli için çok para alır bu görüntülere. Bu kadar yatırım yapınca cezaevi yönetimi onun bir dediğini iki etmedi.</p>

    <p class="arayazi">Hasan Yeşildağ’ın kardeşlerinden Zeki, eskiden ANAP’ta siyaset yapıyordu. Sonra Tayyipçi oldu. Yeşildağ kardeşler Tayyipçi olunca Ulus Parkı’nın işletmeciliğini, ağaç dikme işlerini, trafik sinyalizasyon araçlarının satımını, güvenlik kameraları ve bunlarla alakalı gizli kamera tekniklerinin (İsviçre patentli) belediyelere pazarlamasını ele geçirdiler. Hem Tayyip dostuydular, hem hemşeri. Onlardan önce şimdi sahibi oldukları benzin istasyonuna işletme ruhsatı verilmiyordu, onlar devreye girip eski işletmeciden yeri alınca, birden ruhsat verildi. El eli, el de dönüp yüzü yıkar ya...</p>

    <p class="arayazi">İsviçre’de uyuşturucu, haraç ve çete işlerine bulaşmış bir adam ve kardeşlerinin Tayyip Erdoğan ile işi ne olabilir? Hasan ve Zeki Yeşildağ terörün rantını siyaset yoluyla paraya çeviriyorlar. Siyaset onları neden besliyor? Böyle adamlara ihtiyaç duyuyorlar. Yoksa Tayyip cezaevinde nasıl yatardı? Sokakta ihtiyaç olmaz mı? Olmaz olur mu? Bugün ağaç diker, söker, kamera işlerine bakarlar, yarın Allah kerim...</p>

    <p class="arayazi">Derin siyasetin yenisi olmaz. Türkiye’nin gerçekten yeni ve şeffaf siyaset kurumlarına ve siyasetçilere ihtiyacı var.</p>

    <p class="paragraf">Sabah yazarı Mahmut Övür de Hasan Yeşildağ’ı mercek altına alanlardan. <span class="CharOverride-28">7 Temmuz 2006:</span></p>

    <p class="arayazi">HasanYeşildağ adı bu köşeyi izleyenlerin hiç de yabancısı değil. Aslında Yeşildağ kardeşlerin inanılmaz yükseliş öyküleri gerilim ve macera romanlarına taş çıkartacak cinsten. Şimdi bu romana yeni bir bölüm daha ekleniyor. Bu bölüm, Yeşildağ ailesine yeni bir ismin katılmasıyla başlıyor.</p>

    <p class="arayazi">Washington’da mütevazı bir evlilik töreni. Damat adayı İstanbul Büyükşehir Belediye Meclis üyesi Zeki Yeşildağ.</p>

    <p class="arayazi">Gelin adayına gelince...</p>

    <p class="arayazi">İşte o ismi duyduğunuzda siz de şaşıracaksınız. Çok değil 12 yıl önce Türkiye’yi sarsan “Civangate” skandalına imza atan, dönemin Emlakbank Genel Müdürü Engin Civan’ı bilirsiniz.</p>

    <p class="arayazi">Washington’daki mütevazı düğünün gelin adayı Engin Civan’ın kız kardeşi Müjde Civan.</p>

    <p class="arayazi">Nerden nereye?</p>

    <p class="arayazi">İstanbul’dan Washington’a uzanan ilginç bir aşk öyküsü...</p>

    <p class="arayazi">Tesadüfler şaşırtsa da yeni evlilere mutluluklar diliyorum.</p>

    <p class="altbas">TAYYİP ERDOĞAN’LA AĞCA’NIN YOLU KESİŞTİ Mİ?</p>

    <p class="paragraf"><span class="CharOverride-30">Hasan Yeşildağ ve Tayyip Erdoğan’a ilişkin en çarpıcı iddia Mehmet Ali Ağca’nın kardeşi Adnan Ağca’dan geliyordu. 2006 yılının başlarında tam bir yargı skandalı yaşanmıştı. Mehmet Ali Ağca nasıl oluyorsa yanlışlık sonucu serbest bırakılmıştı. Medya ve kamuoyu baskısı artınca AKP’li Adalet Bakanlığı yanlışlığı kabul edip Ağca’yı yeniden yakalayıp içeri attı. İşte tam bu sırada Ağca’nın kardeşi Adnan Ağca kameralar karşısına geçti ve “</span>Başbakanın gizli kasası Hasan Yeşildağ, her gün gizli gizli görüşme yapıyorlar, Mehmet Ali Ağca’nın suç ortağı Hasan Yeşildağ” dedi.</p>

    <p class="paragraf">19 Şubat 2006’da CHP Genel Sekreter Yardımcısı Mehmet Sevigen, Mehmet Ali Ağca, Hasan Yeşildağ ve Başbakan Recep Tayyip Erdoğan arasında var olduğu öne sürülen ilişkileri TBMM gündemine taşıdı.</p>

    <p class="paragraf">Sevigen, soru önergesinde Başbakan Erdoğan’a şu soruları yöneltti:</p>

    <p class="paragraf">“Mehmet Ali Ağca’nın tekrar cezaevine girdiği gün bir gazetecinin sorusu üzerine Ağca’nın kardeşi Adnan Ağca cezaevi önünde çok düşündürücü açıklamalar yaptı ve araştırılması gereken bir ismi ortaya attı. Kardeş Ağca’nın bahsettiği Hasan Yeşildağ kimdir?</p>

    <p class="paragraf">Hasan Yeşildağ ile Tayyip Erdoğan’ın cezaevinde aynı koğuşta kaldığı ve orada çok yakınlaştıkları doğru mu?</p>

    <p class="paragraf">Hasan Yeşildağ’ın Tayyip Erdoğan ile yakınlığını kullanarak İstanbul Büyükşehir Belediyesi’nden birçok iş aldığı, ya da işlere aracılık ettiği iddia edilmektedir. Bu iddia doğru mudur?</p>

    <p class="paragraf">Mehmet Ali Ağca’nın suç ortağı olduğu belirtilen Hasan Yeşildağ’ın Tayyip Erdoğan’ın gizli kasası olduğu öne sürülmektedir. Bu iddia doğru mudur?</p>

    <p class="paragraf">Yeşildağ’ın Maliye Bakanı Kemal Unakıtan ve Ulaştırma Bakanı Binali Yıldırım ile çok yakın ilişkide bulunduğu ve raylı sistem ihalesinde aktif rol oynadığı ileri sürülmektedir. Bu iddianın gerçeklik payı nedir?</p>

    <p class="paragraf">Devletin resmi kayıtlarına, bilgi ve belgelerine göre Hasan Yeşildağ’ın Ağca çevresi ile nasıl bir ilişkisi vardı?</p>

    <p class="paragraf">Hasan Yeşildağ’ın hem Tayyip Erdoğan cephesi ile hem de Ağca cephesi ile olan ilişkilerinden, yakınlığından dolayı, herhangi bir şekilde ve herhangi bir yerde Tayyip Erdoğan, Mehmet Ali Ağca ile tanışmış mıdır?”</p>

    <p class="paragraf">Erdoğan bu sorulara yanıt vermedi. Cezaevinden çıktıktan sonra 27 Ekim 2001’de Bayrampaşa’da bir gazetecinin “Hasan Yeşildağ’ı tanıyor musunuz?” şeklindeki sorusuna Erdoğan, “Tanıyorum” cevabını verdi. Erdoğan, “Sizinle cezaevinde kaldı mı?” sorusu üzerine de, “Cezaevinde kaldı. Benden 3 gün önce cezaevine girmiş bir arkadaştı ve orada tanıştık” dedi. Oysa cezaevine girmeden daha önce tanıştıkları bakın <span class="CharOverride-18">Bir Liderin Doğuşu</span> kitabında nasıl anlatılıyor:</p>

    <p class="arayazi">(...) Duruşmada, yana yakıla hâkimden kendisini hapse mahkûm etmesini talep eder. Hâkim, meslek hayatında ilk defa, böylesine saçma bir taleple karşılaşmanın şaşkınlığı içindedir. Hâkimi ikna eder. Sonuçtan haberdar etmek için Tayyip Bey’i aradığında, onu Sakarya’da konuşma yaparken bulur. Doğruca kürsüye varır. Mahkemeden aldığı evrakı uzatıp, tekmili verir: “Ben hazırım...”</p>

    <p class="paragraf">Hasan Yeşildağ cezaevine girmeden karşılıksız çek oyununu hazırlıyor ve hallettiğinde durumu Sakarya’ya kadar giderek heyecanla Erdoğan’a anlatıyor. Neyse cezaevi sonrası Bayrampaşa’da Erdoğan’a gazetecilerin soru sorduğu ana geri dönelim:</p>

    <p class="paragraf">– Hasan Yeşildağ orada korumalığınızı yaptı mı? Ona benzin istasyonu ruhsatı verildi mi?</p>

    <p class="paragraf">Erdoğan: “Cezaevinden çıktıktan sonra benimle ne alakası var bu işlerin? Ben cezaevine girmeden 4 ay önce görevi bıraktım. Ondan sonrasının benimle ne alakası var? Cezaevinde beni birisinin korumasına ne gerek var? Niye saçmalıyorsunuz? Cezaevine giren insanlar devletin Adalet Bakanlığı’nın koruması altında değil mi? Cezaevine girenler linç edilmek için mi oraya giriyor? Saçmalamayın.”</p>

    <p class="paragraf">Şimdi yeniden “Erdoğan kutsal kitaplarına” gidelim. <span class="CharOverride-18">Yasaklı Umut</span>, sayfa 118:</p>

    <p class="arayazi">Erdoğan’a yakın çevreler ise cezaevlerinde hüküm giyen kişileri araştırmaya başlamıştı. Öyle ya Erdoğan’ın cezaevindeki güvenliğini kim sağlayacaktı? Erdoğan hayranı bazı kişiler çeşitli adi suçlar işleyerek cezaevinin yolunu tutuyordu. Bu kişilerin amacı cezai müeyyidesi az olan suçları işleyerek cezaevine girmek ve Erdoğan’ı içeride korumaktı. Erdoğan son bir kararla Pınarhisar Cezaevi’ni tercih etmişti. Bu kararın ardından artık bir suçlu aranıyordu, Pınarhisar Cezaevi’nde. İstenilen hükümlü bulunamayınca çare olarak dışarıdan bir suçlu bulunma yoluna gidildi. İstanbul Belediye Meclis üyelerinden birinin (Zeki Yeşildağ’ı kastediyor) kardeşi (Hasan Yeşildağ’ı söylüyor, o zaman isim verilmiyordu kitaplarda) bu iş için seçildi. Önce bu kişi karşılıksız çek kesti ve kendisi hakkında tutuklama kararı verilmesini sağladı. Bu kişi (Hasan Yeşildağ) Pınarhisar Cezaevi’ne girerken Erdoğan’ın çevresi de derin bir oh çekmişti.</p>

    <p class="bos">Ve Bir liderin Doğuşu:</p>

    <p class="arayazi">(...) Ne gibi önlemler alabileceklerini gözden geçirirken Zeki Yeşildağ kestirip attı. “Abi uzatmaya gerek yok” dedi. “Tayyip Bey’le beraber sen de gireceksin cezaevine. Mahpusluğun yabancısı değilsin. En sağlam çözüm bu.”</p>

    <p class="paragraf">Erdoğan’ın Hasan Yeşildağ ile diyaloğu başbakan olduktan sonra da sürdü. 18 Aralık 2003’te <span class="CharOverride-18">Vatan</span> gazetesinde Erdoğan’ın heyette yer alanlar için Özbekistan ziyareti eleştiriliyordu. O heyette tanıdık isimler vardı:</p>

    <p class="arayazi">Başbakan Recep Tayyip Erdoğan’ın Özbekistan’a beraberinde götürdüğü 202 işadamından oluşan heyet içinde iki isim dikkat çekti. Gezi’deki işadamları listesinde yer alan bu ilgi çekici isimlerden biri, Almanya’da kurulu SEFA GmbK şirketini temsil eden BBP’li Musa Serdar Çelebi. Türkiye’de ülkücü hareketin önemli isimleri arasında yer alan Musa Serdar Çelebi’nin adı Abdi ipekçi cinayeti ve Papa suikastına karıştı. Heyetteki ikinci isim ise Hasan Yeşildağ. Çelebi gibi adı Abdi İpekçi suikastında adı geçen Yeşildağ’ın hangi şirket adına işadamı sıfatıyla geziye katıldığı ise bilinmiyor.</p>

    <p class="paragraf">14 mart 2013’teki Sedat Peker’in ifadesi de dikkat çekiciydi. Sedat Peker Ergenekon davası duruşmasında Başbakan Recep Tayyip Erdoğan’ı cezaevindeyken ziyaret ettiği şeklindeki iddianın doğru olmadığını ancak o dönemde Tekirdağ Cezaevi’ndeki Hasan Yeşildağ’ı ziyaret ettiğini söylüyordu.</p>

    <p class="altbas">TUHAF İSİMLER, İNANILMAZ İLİŞKİLER</p>

    <p class="paragraf">Erdoğan’ın “yeşil kuşak ülkücüleri” adı verilen isimlerle teması ne ilk ne de son oldu. Helikopter kazası sonrası hayatını kaybeden BBP Genel Başkanı Muhsin Yazıcıoğlu oğlu Burak’ın nikâh şahidi olacak kadar yakındı. Ramiz Ongun, Musa Serdar Çelebi, Hasan Yeşildağ gibi isimler bunlardan sadece birkaçı. Keza Muhsin Kehya da öyle. 12 Eylül öncesinde Adana Emniyet Müdürü Cevat Yurdakul ile CHP Adana İl Başkanı Avukat Ahmet Albay ile CHP Kayseri İl Başkanı Avukat Mustafa Kulkuloğlu’nun öldürülmesi olaylarına karıştığı gerekçesiyle mahkûm olan Muhsin Kehya 3. Yargı Paketi’yle serbest bırakıldı. Cezaevinden çıkan Muhsin Kehya, “Sayın Erdoğan’dan böyle bir beklentimiz vardı. Sözünde durdu sağ olsun. Kendisine buradan teşekkürlerimi iletiyorum” diyordu. Yine 3. Yargı Paketi’yle Bahçelievler katliamı hükümlüleri Ünal Osmanağaoğlu ve Bünyamin Adanalı serbest bırakıldı. Bunları yazarken Adnan Şenses’in “Tayyip Bey ülkücüdür” sözlerini bir kez daha düşündüm.</p>

    <p class="paragraf">Metin Yüksel’in öldürülmesi sonrası ülkücü camia içinde cinayeti işleyenler yine “yeşil kuşak ülkücüsü” olmakla suçlanmıştı. Yeşil kuşak ülkücülüğün bir diğer miladı da 12 Eylül darbe stratejisi Türk-İslam Sentezi’nde gelişti. Kenan Evren’in elinde Kuran’la şehir şehir gezdiği yıllarda tek politika vardı. Türk İslam-Sentezi. Bu sentez “yeşil kuşak ülkücülüğü” ve ılımlı İslam modeli ile harmanlandı. Ve bugünlere gelindi. Tuhaf tesadüfler, kesişen hayatlar. Erdoğan’ın bir diğer yolunun kesiştiği isim de Çeribaşı Kudret’ti. Tayyip Erdoğan’ın Beyoğlu belediye başkanlığı adayı olduğu zaman seçimlerde aktif olarak görev alan Çeribaşı Kudret kimdi? Onun yanıtı 21 Mayıs 2001 tarihli <span class="CharOverride-18">Hürriyet</span>’teki haberde var:</p>

    <p class="paragraf">“Hacıhüsrev’deki kapkaççıların ‘Çeribaşı’sı olarak bilinen Kudrettin Gören (51), Şişli’de, son model BMW otomobilinin içinde uğradığı silahlı saldırıda öldürüldü. ‘Kasımpaşalı Kudret’ lakaplı Gören’in 34 VN 1907 plakalı BMW 540 otomobili, dün sabaha karşı 04.30 sıralarında, Büyükdere Caddesi Şişli Belediye binasının önündeki trafik ışıklarında durdu. Bu sırada, Gören’in aracının arkasına yanaşan gri renkli otomobilden inen silahlı 2 kişi, sürücü bölümündeki yan camı kurşun yağmuruna tuttu. Gören, kanlar içinde direksiyona yığılırken, otomobili bir süre ilerledikten sonra refüje çarparak durabildi. Göğsünden ağır yaralanan Kudrettin Gören, Özel Çevre Hastanesi’ne kaldırılırken yaşamını yitirdi. Görgü tanıklarının ifadesine göre 2 saldırgan, içinde iki kişinin daha bulunduğu otomobile binerek kayıplara karıştı. Polisin otomobilde yaptığı araştırmada, el freninin yanında ruhsatsız bir tabanca, eski İstanbul Büyükşehir Belediye Başkanı Recep Tayyip Erdoğan’ın oğlunun düğününe davetiye, çok miktarda döviz ve Türk Lirası bulundu.”</p>

    <p class="paragraf"><span class="CharOverride-18">Bir Liderin Doğuşu</span> kitabında Mustafa Erdoğan anlatıyor. Burada adı Kudret Yıldız diye geçiyor:</p>

    <p class="arayazi">Hacıhüsrev’de o zaman bize hiç oy çıkmıyor. Solun kalesi orası. Kudret Yıldız diye çeribaşı mahiyetinde bir şahsiyet var. Genç, yakışıklı bir adam. Bir abimiz bizi tanıştırdı. Beyefendi ile aralarında fevkalade pozitif elektriklenme oldu. Bu tanışmadan sonra Kudret Abi, anormal bir şekilde çalışmaya başladı Hacıhüsrev’de... Sonraki yıllarda bir çekememezlik yüzünden öldürdüler Kudret Abi’yi. Biz hâlâ görüşüyoruz ailesiyle.</p>

    <p class="paragraf">Aynı kitapta bu kez bizzat Tayyip Erdoğan anlatıyor Çeribaşı Kudret’i:</p>

    <p class="arayazi">Tevfik Aydeniz vasıtasıyla tanışıp dost olduğumuz Ruhi’nin ağabeyi Mustafa Bey, ona gittim. Yardımcı olmasını istedim. Sağ olsun bizi kırmadı. Hacıhüsrev’de Kudret isminde bir arkadaş varmış, kumarhane işlerine falan bakarmış. Ama muhitinde sevilip sayılan itibarlı bir adammış. Eve vardığımızda Kudret Bey yeni uyanmıştı.</p>

    <p class="paragraf">Erdoğan Çeribaşı Kudret ile tanışmasını böyle anlatıyor, sonra da nasıl seçim çalışmalarında yer aldığını:</p>

    <p class="arayazi">(...) Kampanya boyunca elinden gelen yardımı esirgemedi. Tanıdığı sanatçıların katılımını sağlayarak güzel bir gece düzenledi. Kahve sohbetlerimizde, mahalle sakinleriyle görüşmelerimizde bize eşlik etti, yol gösterdi. Bizim işimizi bizden çok sahiplendi.</p>

    <p class="paragraf">Yine zamanın ruhunun tozlu geçmişine bırakılan tuhaf bir ilişki de Ali Kalkancı-Tayyip Erdoğan iddialarıdır. Uğur Dündar ile <span class="CharOverride-18">Arena</span> programına katılan <span class="CharOverride-16">Emire Ersoy Kalkancı, RP-belediye-tarikat üçgeni hakkında çarpıcı açıklamalar yapmıştı. Tarihler 1997 yılını gösteriyordu. Aczimendi lideri Müslüm Gündüz’le basılan Fadime Şahin’e tecavüz ettiği gerekçesiyle tutuklanan Cinci Hoca lakaplı Ali Kalkancı’nın eşi Emire Ersoy Kalkancı Tayyip Erdoğan’ı hedef alan açıklamalar yaptı. Programa telefonla katılan</span> <span class="CharOverride-16">Tayyip Erdoğan tüm iddiaları reddetti. Emire Ersoy Kalkancı ise bu kez telefonda iddiaları yalanlayan Tayyip Erdoğan’a karşı konuşuyordu.</span></p>

    <p class="paragraf">“Recep Bey, Ali Kalkancı sizinle görüştüğü kadar, hiçbir politikacıyla görüşmedi. Bir sürü şahit var. Siz bu kadar işbirliği içindeyken ve ortaklaşa koordineli olarak, ekip olarak ticaret geliştirmişken, 65 milyonun gözünün içine baka baka yalan söylerseniz, benim bu devlete ve bu devletin adaletine nasıl inancım kalabilir? Elimdeki bütün delilleri yine Uğur Bey’e teslim edeceğim.</p>

    <p class="paragraf">Bakın, Tuncay Köseoğlu’yla Ali Kalkancı’nın ortaklaşa bir benzin istasyonları vardı. Bunun belediyeden tam olarak izni çıkmamıştı. Sizin zabıta müdürünüz burayı sürekli kapatmak istiyordu. Ve siz zabıta müdürünüze sürekli diyordunuz ki, ‘Bu insanlar benim torpilli adamlarımdır, kapatamazsınız.’ Zabıta müdürünüz, siz umreye gittiğinizde, yokluğunuzdan fırsat bulup tekrar burayı kapattı. Siz zabıta müdürünüzü de tehdit ettiniz, ‘Bu insanlar benim torpilli adamlarımdır, kesinlikle bu benzin istasyonuna bir şey yapılmayacaktır’ dediniz.</p>

    <p class="paragraf">Onun dışında siz, Ali Kalkancı’ya Halk Ekmek’in bütün ununun ihalesini verdiniz. Beraberce akitleştiniz. Ali Kalkancı bunun üzerine Babaeski’den un fabrikası aldı. Bunun da tanıkları fabrika sahipleridir. Sizde de var bu bilgiler, çok iyi biliyorsunuz.</p>

    <p class="paragraf">Ayrıca Kalkancı’nın gömlek fabrikasına İstanbul Belediyesi’nin bütün gömlek işini de verdiniz. Onun dışında elinize ne ihale çıkarsa, Ali Kalkancı’ya göre, onların hepsini pas etmeye de söz verdiniz. Siz ve sizin bu görüşmeleriniz sırasında Zahit Karamollaoğlu da yanınızdaydı. Zahit Karamollaoğlu, şu andaki pozisyonundan tedirgin olup inkâr ederse, sizin yanınızda başka şahitler de vardı. Bunlar da Uğur Dündar’ın yanına gidecekler. Bu sefer siz yaptığınızdan utanacaksınız. Siz bu halinizle on yaşındaki çocuk gibi davranıyorsunuz.”</p>

    <p class="paragraf">Aynı programda, Emire Ersoy Kalkancı Ankara Büyükşehir Belediye Başkanı Melih Gökçek’in de Ali Kalkancı’nın İstanbul’daki dergâhına gelip gittiğini söylüyordu.</p>

    <p class="paragraf">Tayyip Erdoğan’ın yolunun kesiştiği bir diğer tartışmalı isme bakalım şimdi. Adı Mehmet Ali Tekin. Mehmet Ali Tekin, Uğur Mumcu, Prof. Bahriye Üçok, Prof. Muammer Aksoy ve Prof. Ahmet Taner Kışlalı’nın öldürülmesinin de aralarında bulunduğu faili meçhul cinayetlerle ilgili “Umut Davası”nda, örgütün lider kadrosunda yer alıyordu. Sanıklardan Hasan Kılıç’la birlikte 15 yıl ağır hapis cezasına çarptırıldı. İyi hali nedeniyle cezası 12 yıla indirildi. Ardından Topluma Kazandırma Yasası’ndan yararlanmak için başvuruda bulunan Tekin’in cezası 6 yıl 3 aya indi. 5 yıl cezaevinde kalan Tekin, Temmuz 2005’te tahliye edildi.</p>

    <p class="paragraf">Uğur Mumcu suikastı bağlantılı Umut Operasyonu’nda yakalanan Mehmet Ali Tekin Erdoğan’la aynı dönemde Milli Türk Talebe Birliği ve Akıncılar Derneği’nde bulunan isimlerden biriydi. Erdoğan’ın “kutsal kitaplarında” Mehmet Ali Tekin ismi hiç geçmez. Oysa aynı dönemde MTTB ve Akıncılar Derneği’nde omuz omuza çalışıyorlardı. O yılları Mehmet Ali Tekin şöyle anlatıyor:</p>

    <p class="paragraf">“1964 yılında, henüz dokuz yaşında iken ailemle birlikte Bozkır’dan İstanbul’a, Fatih’e göç ettik. Daha İHL öğrencisi iken MTTB ile tanıştım ve 1976 yılında İHL dördüncü sınıfta iken MTTP Merkez Ortaöğretim Komitesi Tiyatro Bölümü’nde görev aldım. Rahmetli Metin Yüksel ile ilk tanışmam da burada oldu. O da MTTB’ye gelir giderdi. Hatta bana Batman’da düzenlenecek mitingin afişini göstermiş ve kendisinin yaptığını söylemişti. Metin, yapacağımız miting ve toplantıların afişlerini bizzat çizerdi. Böyle bir yeteneği de vardı. 1977 yılında Metin bana, ‘Fatih Akıncılar Derneği’ni kuralım’ diye teklifte bulundu. Ben de kabul ettim ve derneğin Fatih şubesini kurduk. Vakıflar Bölge Müdürlüğü’ne ait bir binayı da bizzat benim üzerime kiraladık. Metin başkan oldu ben de Kültür Müdürü idim.”</p>

    <p class="paragraf">Metin Yüksel öldürüldüğünde yanında olan Mehmet Ali Tekin <span class="CharOverride-18">Akit</span> gazetesinde köşe yazarlığı yapıyor ve yazılarının çoğunda Tayyip Erdoğan’ı övüyor. 17 Aralık operasyonundan sonra <span class="CharOverride-18">Akit</span> gazetesinde yazdığı yazıda Mehmet Ali Tekin diyordu ki:</p>

    <p class="arayazi">Rabbime hamt olsun ki, Tayyip Erdoğan gibi bir yiğidi, bu vatana bahşetti. Siz ve sizin gibi Selam Terör Örgütü mensupları(!), her gün Tayyip Erdoğan’a dua etmelisiniz.</p>

    <p class="arayazi">Yoksa yanmıştınız. 17 Aralık Operasyonu başarıya ulaşsaydı, hepiniz, terör örgütüne üye olmaktan tutuklanıp, Silivri F Tipi Cezaevi’ni boylayacaktınız.</p>

    <p class="arayazi">Onun için, Tayyip Erdoğan’a gece gündüz dua edin. Haksız yere 5 yıl cezaevinde yatan bir mazlum olarak, ben dua ediyorum.</p>

    <p class="paragraf">Tartışmalı isimler, tuhaf ilişkiler. Tuhaf ilişkiler demişken şimdi AKP’nin kuruluş yıllarına dönüp Erdoğan’ın Amerika temasları ve Türkiye’deki temaslarını yeniden hatırlayalım.</p>
  </div>
</body>
</html>
