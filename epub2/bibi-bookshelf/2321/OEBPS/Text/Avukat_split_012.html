<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avukat</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre12" id="filepos96796"><span class="calibre13"><span class="bold">Bölüm 3</span></span></p>

  <p class="calibre14">Ertesi Sabah saat 07:40’ta Andy Prescott koma benzeri uykusundan Rock müziğin kafa ütüleyen nağmeleriyle uyandı. Radyoya uzandı ve odanın diğer ucuna fırlattı ama bu olağan bir davranıştı. Zaten uyanmıştı. Kalkmaya çalıştı ama kafasında sanki bir pinpon topu gibi seken ağrı buna engel oldu.</p>

  <p class="calibre10">Bir düzine Corona kesinlikle onu yere sermişti.</p>

  <p class="calibre10">Başı bira yüzünden ağrıyordu. Vadiden aşağı uçtuğu için ve yatakta dört saat boyunca aynı pozisyonda yattığından her yanı tutulmuştu. Sağ kolu o halde uyuduğundan uyuşmuştu. Ya da düşmeden kaynaklı kalıcı sinir hasarının sonucuydu bu.</p>

  <p class="calibre10">Yeni bir haftaya nasıl da berbat bir başlangıçtı.</p>

  <p class="calibre10">Yataktan kalktı ve üzerinde hâlâ dün geceden kalma kıyafetleri olduğunu gördü. Tişörtünün üzerinde kocaman bir salsa sosu lekesi vardı; Willie sanki bir pompalıyla yüzünden vurulmuş gibi görünüyordu. Andy gecenin son saatlerini anımsamaya çalıştı. Tek hatırladığı masadan yuvarlandığıyla ilgili belli belirsiz bir anıydı… ama bu kendi masası değildi.</p>

  <p class="calibre10">Kıyafetlerini yere attı ve aksayarak banyoya gitti. Corona’nın uyuşturucu etkisi dağılmıştı; sol dizi her adımında yanıyordu. Sıcak suyu açtı sonra da vücudundaki birayı attı ve dişlerini fırçaladı. Aynadaki yansımasına bir göz attı.</p>

  <p class="calibre10">Gerçekten tam da hissettiği gibi berbat görünüyordu.</p>

  <p class="calibre10">Oturma odasına gitti ve Max’ı koltukta yatarken buldu. <span class="italic">Keeshond</span> cinsi köpek ön kapıya doğru gitti; anlaşılan o da kendini rahatlatmaya ihtiyaç duymuştu. Andy kapıyı açtı ve içeri giren parlak güneşli günden sakınmak için geri çekildi. Evinin ön kısmı sokağın karşısındaki Teksas İşitme Engelliler Okulu’na bakıyordu, okul sayesinde mahalle bir hayli sessizdi. Komşusu küçük beyaz <span class="italic">Lhasa apso</span> cinsi köpeğiyle evin önünden geçti; köpekler birbirinin poposunu kokladı. Liz ona doğru seslenmişti.</p>

  <p class="calibre10">“Tüm malvarlığınla orada durman nasıl da hoş, Andy.”</p>

  <p class="calibre10">Çıplak olduğunu unutmuştu.</p>

  <p class="calibre10">Sarsakça Liz’e el salladı ve banyoya geri döndü. Sıcak duş beyin hücrelerini tekrar hayata döndürmüştü, fakat bedeni için bu kadar hızlı bir iyileşme söz konusu değildi. Yüzündeki kırmızı izler sanki savaş boyalarını sürmüş Geronimo gibi görünmesine neden olmuştu. Yaralarının iğrenç kabukları dizlerinde ve dirseklerinde oluşmaya başlamıştı. Sol dizi şişmişti. Sağ kolu hissiyatına kavuşmuştu ama o kolunu omzuna kadar kaldıramıyordu. Bir hafta boyunca acıdan sürünebilirdi ama ne olursa olsun o kadar da kötü değildi. Eğer uçlarda yaşamasa bu acılar da olmazdı. Evde kalıp, Wii oyun konsolunda bowling oynar gibi yapardı.</p>

  <p class="calibre10">Kaldığı yer bir yatak odalı ve bir banyoluydu, Austin’de şehir merkezinin nehrin karşısında kalan ve “SoCo” olarak bilinen bölgesinde Güney Congress Caddesi’nin hemen yanında, Newton Sokağı’nda bulunan kiralık bir evdi. Newton bu caddenin iki sokak ötesinde, batıda bulunuyordu. Bölge Liz ve kocası gibi atılımcı gençler sayesinde yenilenmiş SoCo’nun eski sakinleri olan fahişe ve bağımlılardan arındırılmıştı.</p>

  <p class="calibre10">SoCo artık modern ve talep edilen bir yerdi, fiyatlar da bir hayli yüksekti. Yolun iki yanında yapılmış olan kulübelerin vergisi bile 300,000 dolardan fazlaydı ve sadece birkaç ev ilerisi 600,000 dolara satılıyordu. Andy’nin evi ise hâlâ yenilenmediğinden 87,500 dolar olarak fiyatlandırılmıştı. Ev sahibi altı yıl önce iş sebebiyle California’ya taşınmıştı; bir gün tekrar Austin’e geri dönmeyi umuyordu. Fakat Andy bunun olmaması için dua ediyordu çünkü her ay ödediği 600 dolarlık kira SoCo piyasasının oldukça altındaydı.</p>

  <p class="calibre10">Andy eşyaların üzerine yaydığı kıyafetleri arasında temiz bir gömlek ve kot pantolon bulana kadar uğraştı. Gömlekteki kırışıklıkları eliyle düzeltmeye çalıştı – bir ütüsü yoktu – sonra da giydi, elektrikli tıraş makinesini yanına alıp dışarı çıktı. Bisikletinden arta kalanlar verandanın önünde duruyordu. Andy Prescott yaşaması için bir nedeni kalmamış bir adam gibi hissetti; artık bir dağ bisikleti yoktu.</p>

  <p class="calibre10">O işe bisikletiyle gidip gelmişti ama bu iş için her zaman dağ bisikletini kullanmıştı. O gün işe gitmek için kullanacağı tek bir şey vardı; o da Schwinn marka yeni bir bisiklet alana kadar –tanrı bilir ne zaman – ödünç aldığı Tres’in Huffy BMX bisikletiydi. Kısa bisiklete bindi ve çöktü; lastik inmişti.</p>

  <p class="calibre10">Ayağa kalktı.</p>

  <p class="calibre10">İçeri gitti ve pompayı buldu. Lastiği şişirdi ve tekrar koltuğa geçti. Gözlüklerini taktı, kaskı kafasına geçirdi. Bisikletiyle verandanın merdivenlerinden indi ve yürüyerek kaldırıma geçti. Durdu, yolun iki tarafına da baktı. Güneye gidip James Sokağı üzerinden dosdoğru gidebilirdi ya da kuzeye gidip Nellie Sokağı üzerinden sabah için biraz adrenalin miktarını yükseltebilirdi.</p>

  <p class="calibre10">Kuzeye gitti.</p>

  <p class="calibre10">Şüphesiz kıpkırmızı Huffy ile ahmak gibi görünüyordu ama ya öyle görünecekti ya da işe yürüyerek gidecekti. Tıraş makinesini açtı ve yüzüne dayadı. Arkasında sıçrayan Max’i ıslıkla çağırdı. İki ev aşağıda Liz’i olağanüstü bahçesinden çıkarken gördü. “Üzgünüm” manasında mahcup bir şekilde gülümsedi. Kadın gülümsedi. Tabii ki Andy’yi ilk çıplak görüşü değildi bu.</p>

  <p class="calibre10">Bisikletine atladı ve ilerideki şehir merkezinin ufuk çizgisine gözlerini sabitledi.</p>

  <p class="calibre10">Austin, Andy’nin tişörtü gibi engebeli bozkırların uzandığı Teksas Hill Country’nin yanı başındaydı. Bu yüzden kasabanın engebesi yükselip alçalıyor ve kıvrımlar barındırıyordu. Bundan dolayı yollar da yerin şekline göre yapılmıştı. Newton Sokağı yerleşkesi dardı ve konumundan dolayı kuzeyden güneye “yükselme” özelliği gösteriyordu. Belli bir noktadan sonra Andy şehir merkezinde mavi gökyüzüne inat yükselen gökdelenleri, etrafı kapatıldığı için sadece Congress Caddesi’nin ortasından seçilebilen otel ve apartman yapmaya devam eden inşaat vinçlerini görebiliyordu. Austin piyasası oldukça kârlıydı ve çok fazla para dönüyordu, bu yüzden bir zamanlar düşman olan belediye ve yatırımcılar büyük bir hızla kâr etmek için yağmacılar safına katılmıştı.</p>

  <p class="calibre10">Annesi her zaman şöyle derdi, “Para iyi insanlara kötü şeyler yaptırır.”</p>

  <p class="calibre10">Newton Sokağı’ndan İşitme Engelliler Okulu’nun duvarı boyunca gitti sonra da doğuya doğru keskin bir dönüş yaparak Nellie Sokağı’na girdi. Burası sert bir açıyla Congress Caddesi’ne inen kısa bir yoldu. Burası kuzeyden güneye uzanan “alçaklıklardan” biriydi.</p>

  <p class="calibre10">Andy hızlandı.</p>

  <p class="calibre10">Congress Caddesi’nden geçiyor olsanız Andy’nin uçarcasına Nellie’den aşağıya indiğini görebilirdiniz. Andy bir keresinde tam gaz caddeye inerken frenleri tutmamış Doc’s Motorworks Bar &amp; Grill’in bahçesine dalmıştı. Huffy’nin frenlerini kontrol etti ve çalıştıklarına emin oldu.</p>

  <p class="calibre10">Tıraş makinesini cebine itti. Doğruldu, kaskını ve gözlüklerini ayarladı. İneceği tepenin altındaki trafik ışıklarını izledi. Yayalar için geç anlamına gelen beyaz ışık yerini dur anlamına gelen kırmızı ışığa bıraktığında sadece yirmi dört saniyesi olacaktı.</p>

  <p class="calibre10">Congress Caddesi beş yollu bir kavşaktan oluşan kuzey ile güney arasındaki ana yoldu. Sabahları herkesin acelesi olurdu ve trafik ışıklarda yoğunlaşırdı. Büyük araçları olan sabırsız sürücüler yollarını ne diğer araçlarla ne de bisiklet sürücüleriyle paylaşmak istediklerinden ve yayalar için pek de sempati beslemediklerinden dolayı motorlarından alabildiğine gürültüler çıkarırlardı. Austin resmi olarak bisiklet sever bir kasabaydı, fakat bu, otomobil sürücülerinin umurlarında olmazdı, eğer yollarına çıkarsanız kindar bir kaynana gibi üzerinize gelirlerdi. Ve işin aslı muhtemelen akşamdan kalma ve işlerine gecikmiş durumda olduklarından bir bisikletin yollarını kesmesi pazartesi sabahı için oldukça çarpıcı bir karışım meydana getiriyordu. Sonuç olarak işine bisikletle giden biri eğer Congress Caddesi’nde bir otomobile meydan okuyacak kadar ahmaksa vasiyetnamesini hazırlamış olması kendisi adına iyi olurdu.</p>

  <p class="calibre10">Fakat Andy zamanlamasını doğru yaparsa kuzeyden güneye giden yoldaki ışık kırmızıdan yeşile döndüğü sırada yola girip güneyden gelen araçların arkasına girmek yerine en önünde yer alabilir ve herkesten önce ışığı geçebilirdi. Tabii ki bu zamanlama mükemmelden daha az olursa güneyden gelen ve ona yol veremeyecek bir araç yüzünden savrulup karşı taraftan gelen aracın altında kalabilirdi. Ölüm ya da çok ciddi bir yaralanma bu durumda kaçınılmaz olurdu.</p>

  <p class="calibre10">Henüz alması gereken günlük kafein miktarını almamıştı. Ondan dolayı bu, alınabilir bir risk gibi geldi ona. Gerçi Max o kadar emin değildi, kaldırımdan ama yine de aradaki mesafeyi koruyarak onu takip ediyordu.</p>

  <p class="calibre10">Andy yolun sol tarafına doğru sürdü. Hızını şimdi daha da arttırmıştı¸ ışığın vakti gelene kadar frenlere yüklendi.</p>

  <p class="calibre10">Kavşaktan kırk metre kadar uzaktaydı, on saniyesi kalmıştı.</p>

  <p class="calibre10">Otuz metresi ve yedi saniyesi kalmıştı.</p>

  <p class="calibre10">Yirmi metresi ve beş saniyesi kalmıştı.</p>

  <p class="calibre10">On metresi ve üç saniyesi kalmıştı… iki… bir…</p>

  <p class="calibre10">Işık tam yeşile döndüğünde Congress Caddesi’ne giriş yaptı, sağa doğru yattı ve geniş bir yay çizerek güney yoluna doğru kırdı. Kızgın korna seslerinin arkasından çaldığını duydu ama devasa araçlar işgal etmeden önce kavşağa ulaştı. Bisikletin önünü düz hale getirdi, dik oturdu ve Tour de France yarışında bitiş çizgisini geçen Lance Armstrong gibi kollarını havaya kaldırdı; ama çektiği acıdan dolayı irkilmişti. Sağ kolunu hâlâ tam olarak havaya kaldıramıyordu, bu yüzden sadece sol yumruğunu havaya kaldırdı.</p>

  <p class="calibre10">“Heyyy!”</p>

  <p class="calibre10">Sabah yarışını kazanmıştı ve buna değerdi. Arkasında kalmış olan SoCo’nun ünlü mağazalarına, Julia Roberts’ın en sevdiği yerlerden biri olan Austin Motel’e baktı ve sonra da Jo’s Hot Coffee’sinde mola vermek üzere yola koyuldu. Gazeteliğe uzanmak için fren yaptı ve kaskını çıkardı. Teksas’ın yerel gazetelerini atladı, <span class="italic">New York Times</span> ile SoCo’nun kutsal kitabı sayılan ve ücretsiz satılan <span class="italic">Austin Chronicle</span> aldı. Arkasından geçen araç şoförleri “Adi!” diye bağırdı ve el hareketi yaptı.</p>

  <p class="calibre10">“Kafeinsiz kahve için!” diye bağırdı Andy arkalarından.</p>

  <p class="calibre10">Pekala, bu çok saçmaydı ama sabah kahvesi öncesi en fazla bu kadar hazır cevap olabilirdi. Max de sadakatini göstermek için arkalarından havladı ya da yemek için bir muffin istiyordu. Akıllı köpekti, Jo’s’un yerine varana kadar kaldırımda kalmıştı.</p>

  <p class="calibre10">“Muffin mi istiyorsunuz, koca adam?”</p>

  <p class="calibre10">Max aşağı yukarı zıpladı ve <span class="italic">Evet! Evet!</span> dercesine havladı.</p>

  <p class="calibre10">Küçük bir at boyundaki Great Dane kaldırımdaki masaların orada yanında gardiyanıyla duruyordu – köpek sever bir yer olan Austin’de sizler bir köpek sahibi değil; köpek gardiyanısınızdır. Dane, Max’e genizden gelen bir sesle homurdandı. Max, Andy’nin bacakları arkasına saklandı.</p>

  <p class="calibre10">Kaldırımın kenarındaki sıranın sonuna geçtiler. Bu yerin ne bir giriş kapısı, ne de arabalar için özel giriş yeri vardı. Ayaküstü bir yerdi, Congress Caddesi üzerinde, Hotel San Jose’nin park alanına kurulmuş yeşil bir yapıydı. Jo’s iyi kahveyi seven ama holdingleşmiş çok ortaklı yerlerden nefret eden – yani Starbucks ile arası iyi olmayan – Austinlilere hitap ediyordu. Jo’nun fiyatları da o kadar iyi değildi ama Andy gene de burayı tercih ediyordu çünkü a) burası yerel bir iştirakti b) kahve Starbucks’ınkinden daha sertti c) büyük boy yerine “venti” demek zorunda değildiniz.</p>

  <p class="calibre10">Andy, “Büyük,” dedi.</p>

  <p class="calibre10">“Sanki üç bin gündür sana kahve yapmıyormuşum gibi.”</p>

  <p class="calibre10">Guillermo Garza. Andy on yıl önce SoCo’ya taşındığı ilk günden beri her sabah buraya uğrar, büyük boy kahve ile muffin alırdı.</p>

  <p class="calibre10">“Muzlu fındıklı muffin bana ve bir…”</p>

  <p class="calibre10">Max önünde plastik rafta duran muffinlere kilitlenmişti. Fırından yeni çıkmış muffinlerin kokusu Max’in Andy’den daha fazla salya üretmesine neden oluyordu.</p>

  <p class="calibre10">“Max, muz fındık mı yoksa yabanmersinli mi istersin?” Max havladı. “Yabanmersinli?” bir başka havlama daha. Guillermo’ya döndü. “Max bu günlük bir tane yabanmersinli alacak.”</p>

  <p class="calibre10">Guillermo muffinleri paketledi ve Huffy’ye bakarak başını salladı.</p>

  <p class="calibre10">“Bir çocuk bisikleti mi çaldın?”</p>

  <p class="calibre10">“Schwinn ile kaza yaptım.”</p>

  <p class="calibre10">“Suratının üzerine mi düştün?”</p>

  <p class="calibre10">“Birkaç defa.”</p>

  <p class="calibre10">Guillermo sokağı işaret etti.</p>

  <p class="calibre10">“Az evvel Nellie’den inerkenki numaranı gördüm. O arabalardan biri sana çarpsaydı dostum, tarih olurdun… Congress Caddesi de öyle.”</p>

  <p class="calibre10">Andy umarsızca omuz silkti: “Azıcık adrenalinin güne devam etmede zararı olmaz.”</p>

  <p class="calibre10">“Andy, bağımlılığın ilk adımı öncelikle bunu kabul etmektir.”</p>

  <p class="calibre10">“Asla inkar etmedim ki.”</p>

  <p class="calibre10">“Kardeşim, sen de beyinden çok cesaret var.” Guillermo Garza ne konuştuğunu bilirdi; siyaset biliminden master derecesi vardı: “Slammer için bir gelişme var mı?”</p>

  <p class="calibre10">Andy Huffy’ye parmağıyla dokundu.</p>

  <p class="calibre10">“Ona bakıyorsun şu anda.”</p>

  <p class="calibre10">Açık camdan yumruklarını tokuşturdular.</p>

  <p class="calibre10">“İnancını koru, kardeşim.”</p>

  <p class="calibre10">Andy aldığı kahveyle muffinlerin parasını ödedi ve sonra da ağacın gölgelediği taraçaya doğru gitti. Max, Great Dane’in ilgisini mümkün olduğunca çekmeme çalışarak sinsice ilerledi. Andy bir masaya oturdu, Max’in yabanmersini muffinini ve kahve kabını yere koydu; kahvesini o kaba dökmüştü. Max kahvenin tadına baktı ve havladı.</p>

  <p class="calibre10">“Bu iyi.”</p>

  <p class="calibre10">Andy arkasına yaslandı, büyük bir yudum aldı ve kafeinin vücuduna girmesiyle bedeninin tekrar hayata döndüğünü hissetti; buranın kahvesi her zaman ekstra güçlü olmuştur. Muffin’den bir ısırık aldı ve gelen diğer müdavimlere baktı.</p>

  <p class="calibre10">“Austin’i Tuhaf Tut”, bu Austin şehrinin sloganıydı. Nehrin kuzey yakasında bu sadece bir pazarlama vecizesiydi; ama nehrin güney yakası olan SoCo’da bu hayatın kendisiydi ve tuhaflık sizi Jo’s’da bulurdu.</p>

  <p class="calibre10">Genç erkek ve kadınlar – SoCo’da bayan kelimesini kullanamazsınız, eğer öyle bir hata yaparsanız sizi başıboş bir köpek gibi hadım ederler – Jo’s’da sabah kahvesinin tadını çıkarırlardı; Ray dizüstü bilgisayarını açmış, taksicilikten arta kalan zamanlarında devam ettiği konusu Büyük Amerikan Romanları olan doktorasını yazıyordu… Darla ise psikoloji masterı yapıyordu, dövmeleri vardı ve saçları gökkuşağı gibi rengârenkti. Üzerinde Pipi Longsocking’in giydiği tozluklardan, tabanı yüksek, kırmızı lastik retro ayakkabıları giymişti ve sabahın bu saatinde sokağın karşısından, Amy’s’den, dondurma almıştı… Sanat bölümünden mezun olan Oscar, iki sokak ötede bulunan Güero’s’daki vardiyasına başlamadan önce büyük boy bir kahve içiyordu… George acemice gitarını çalıyordu ve kaldırımda bahşişler için çaldığı on iki saatlik mesaisi başlamadan önce latte kahvesinin tadını çıkarıyordu… Dwight, kendi dizüstü bilgisayarından bloguna yazı göndermekle meşguldü, aklına gelen her eğlenceli şeyi dünyayla paylaşıyordu; günde sadece iki kişi giriyordu sitesine… ve dövmeli, piercingli bir sürü tip daha vardı çevrede.</p>

  <p class="calibre10">SoCo bir paket kuruyemiş gibiydi. Neyse ki, mahallenin kajusu, Queen Leslie bu sabah yoktu. Yüksek topuklular üzerinde duran, siyah sutyen ve pembe tanga giymiş orta yaşlı bir adam her sabah karşısına çıkan ilk şey olarak her zaman Andy’nin midesini bulandırırdı. Queen zararsız, evsiz bir travestiydi ve SoCo’nun demirbaşıydı. Bir ara belediye başkanlığına bile aday olmuştu; hatta kadın iç çamaşırı giymesine rağmen tam üç bin oy almayı başarmıştı. Tek başına varlığı bile SoCo’yu “Yaramaz Şeylerin Tuhaflık Cetveli”nde on tam puan alması için yeterliydi.</p>

  <p class="calibre10">Fakat Güney Congress Caddesi boyunca uzanan bu on üç sokaklık – SoCo olarak adlandırılan – bu yerde tuhaf normaldi. İnsanlar, alışveriş mağazaları, müzik, dövmeler. Özellikle de dövmeler. Teninize SoCo’da bir dövme yaptırmak, tıpkı tenlerine kabile kimliklerini kazıyan maya yerlileri gibi bir ritüeldi. Dövmeniz yoksa SoCo’nun dışındansınızdır, bir turist, ismi hayat olan bu çok renkli yeri araştırmaya gelen bir soluk benizli. Andy Prescott bu kabilenin bir üyesiydi. Kolunun üst kısmında American IronHorse motosikletlerinin simgesi olan gümüş grisi bir at kafası vardı. Şapşal gibi sarhoş olduğu bir gece Ramon’un bunu yapmasına izin vermişti.</p>

  <p class="calibre10">Ve SoCo tembel bir yerdi. Austin her zaman miskin bir şehir olmuştu; fakat fark miskinliğin SoCo için bir kimlik olmasında yatıyordu. Etrafta Teksas Üniversitesi’nden sanat mezunları, master yapmış, hukuk okumuş insanlar vardı. Fakat Teksas Üniversitesi’nden her yıl on bin kişi mezun oluyordu ve hiçbiri Austin’i terk etmek istemiyordu. Sonuç olarak Austin’in iş piyasası Quuen Leslie’nin iç çamaşırından daha dardı. Bu yüzden onlar da taksi sürüyor, garsonluk yapıyor, masaları bekliyor ya da asla basılmayacak olan romanlar yazıyordu.</p>

  <p class="calibre10">Ve hepsi de Jo’s’da takılıyordu.</p>

  <p class="calibre10">Andy ayağa kalktı, <span class="italic">Chronicle</span>’ı aldı ve pencerenin oraya gitti. Tekrar ödeme yaptı ve Guillermo ona küçük, kağıt bir çanta uzattı.</p>

  <p class="calibre10">“Sonra görüşürüz, dostum.”</p>

  <p class="calibre10">Bisiklete bindi, <span class="italic">Chronicle</span>’ı boyuna katladı, kemerinin arkasına sıkıştırdı, kaskını kafasına geçirdi ve Max’i ıslıkla çağırdı. Sol elinde kağıt çanta, sağ elinde kahveyi tutarken bisikleti sürdü. İki sokak boyunca yol eğimliydi, San Jose’nin önünden geçti. Kenarında sıra sıra sabır otlarının büyüdüğü kaldırımları ve girişini Ronda’nın süpürdüğü Güero’s’un önünden geçti. Elizabeth Sokağı’nı geride bıraktı, Güney Congress numarada 1514’te bulunan ve camı neon ışıklarıyla aydınlatılmış BODY ART BY RAMON yazan dükkanın önünde fren yaptı. Kapı kilitliydi; Ramon öğlene kadar açmazdı dükkanını. Sarhoş olmak bir dövmeye sahip olmanın ön koşuluydu; zaten çoğu müşteri bu hatayı akşam 22:00 ile sabah 02:00 saatleri arasında yapardı. Bu yüzden Ramon Cabrera eğer randevusu olan yoksa sabahları çalışmazdı. Floyd T. eğilmiş, Big Chief markalı not defterine bir şeyler yazıyordu.</p>

  <p class="calibre10">“Günaydın, Floyd T.”</p>

  <p class="calibre10">Andy bisikletinden indi ve <span class="italic">Chronicle</span>’ı kemerinden çıkardı.</p>

  <p class="calibre10">“Merhaba Andy. Bugün dünya sana nasıl davranıyor?”</p>

  <p class="calibre10">“Dün akşam biri sürü Corona içtim.”</p>

  <p class="calibre10">“Acını anlıyorum.”</p>

  <p class="calibre10">“Nasıl gidiyor?”</p>

  <p class="calibre10">Floyd T. Omuz silkti. “Evsiz biri için nasılsa.”</p>

  <p class="calibre10">Floyd T. 1500 numaralı sokağın evsiziydi. İşyeri sahipleri onunla ilgileniyordu. Onun kalp ilacının parasını veriyorlardı ve haftada bir defa içlerinden biri onu banyo yapması için evsiz barınağına götürüyordu. Andy bugünün o gün olmasını umuyordu çünkü Ağustos sıcağı görevini fazlasıyla yerine getirmişti. Saçları darmadağınıktı, sakalları uzun ve gürdü, gözleri de masmaviydi. Çöp kutusundan bulduğu kırmızı okuma gözlüklerinin üzerinden Andy’ye baktı.</p>

  <p class="calibre10">“Saç tıraşına ihtiyacın var, asker.”</p>

  <p class="calibre10">“Banyoya ihtiyacın var.”</p>

  <p class="calibre10">Floyd T. kaşlarını çattı ve kendisini kokladı.</p>

  <p class="calibre10">“Bir hafta oldu mu?”</p>

  <p class="calibre10">Andy ona kağıt torbayı uzattı. Floyd T. not defterini kapattı ve yanında duran alışveriş arabasının içine koydu. Torbayı açtı, içinden muffin ve kahveyi çıkardı.</p>

  <p class="calibre10">“Muzlu fındıklı. En sevdiğim. Teşekkürler, Andy.”</p>

  <p class="calibre10">Adının sonundaki T’nin ne anlama geldiği bilinmeyen Floyd T. Austin sokaklarında yaşayan beş bin insandan biriydi. Altmış iki yaşındaydı ve tıpkı Andy’nin babası gibi bir zamanlar Vietnam’da savaşmaya gitmişti. Fakat babası eve sapasağlam döndüğünde Floyd T. sol bacağı dizinden aşağısı kesilmiş ve eroin bağımlısı olarak geldi. Yıllardır temiz ve ayıktı ama onun dünyası sadece Güney Congress’in birkaç sokak ilerisiydi. Neredeyse kırk yıllık olan yeşil, askeri ceketini ve botlarını giymeye devam ediyordu.</p>

  <p class="calibre10">Ağzı muffin ile dolu halde konuştu Floyd T.; “Gene mi kaza yaptın?”</p>

  <p class="calibre10">“Evet.”</p>

  <p class="calibre10">“Doktora göründün mü?”</p>

  <p class="calibre10">“Sadece birkaç çizik.”</p>

  <p class="calibre10">Floyd T. elindeki muffin ile Andy’deki <span class="italic">Chronicle</span>’ı işaret etti.</p>

  <p class="calibre10">“Hâlâ gerçek aşkını ilanlarda mı arıyorsun?”</p>

  <p class="calibre10">“Ya da bir gecelik aşkı.”</p>

  <p class="calibre10">“O gecelerden bir sürü yaşadım Vietnam’da, Andy. Ama hiçbir kadın benimle âşık olduğu için yatmadı. Bir erkeğin buna ihtiyacı vardır. Aşka.”</p>

  <p class="calibre10">Floyd T. sanki kendi kelimelerinden dolayı yaralanmış gibi duraksadı, sonra yeniden konuştu; “İşemeliyim. Eğer Ramon yakında gelmezse, arka tarafta gezinmek zorunda kalacağım. Bana ayağımı verir misin?”</p>

  <p class="calibre10">Andy alışveriş arabasına uzandı ve Floyd T.’nin takma bacağını aldı, yapay bacak botu tamamen doldurmuştu. Giymesi için Floyd T.’ye uzattı.</p>

  <p class="calibre10">“Tekrar tam bir insanım.”</p>

  <p class="calibre10">Andy Floyd T.’nin alışveriş arabasında, içinde ailesinin resimlerini ve gazi madalyasını sakladığı sigara kutusuna beş dolar koydu.</p>

  <p class="calibre10">“İyi günler Floyd T.”</p>

  <p class="calibre10">Floyd T. onu saygıyla selamladı.</p>

  <p class="calibre10">“Sana da, Andy.”</p>

  <p class="calibre10">Yandaki dükkan üzerinde 15141/2 Güney Congress yazan küçük camlı bir yerdi. Camın üzerinde15141/2 - A KEMAN STÜDYOSU yazan siyah bir metin, altında ise kırmızıya boyanmış 15141/2 - B TRAFİK CEZALARI yazıyordu. Andy kaskını çıkardı, kapının kilidini açtı ve içeri girdi. Keman çalmayı öğretmiyordu.</p>

  <p class="calibre10">O bir avukattı.</p>

  <p class="calibre10">Andy Prescott politik ya da temyiz davalarına bakmıyordu ve kesinlikle federal davalara da bakmıyordu. Anlaşma yapmaya çalışan büyük firmalar, boşanmaya çalışan zengin insanlar ya da araba kazası sonucu şikâyetçi olan yaralılar müvekkili değildi. O Austin şehir mahkemesinin davalarıyla ilgiliydi. O Austin Polis Departmanı tarafından trafik cezası verilen kızgın şoförleri temsil ediyordu.</p>

  <p class="calibre10">Hukuk imparatorluğunu dövme salonunun üst katından yönetiyordu. Katın yarısını Ramon’dan kiralamıştı; diğer yarısını da keman öğretmeni kiralamıştı. Neyse ki öğrencilerinin çoğu üst düzeydi.</p>

  <p class="calibre10">Bisikletini içerdeki kapının karşısındaki duvara yasladı. Max merdivenlerden yukarı tırmandı. Andy devam etti ve Congress Caddesi’nden güzel bir manzarası olan ama sadece 4 m2 olan odasına girdi. İyi bir evsahibi vardı; Ramon ondan aylık 200 dolar alıyordu ama bu fiyata tüm faturalar ve dövme salonunun dinlenme odasıyla bilgisayarını kullanma izni dahildi.</p>

  <p class="calibre10">Açık olan pencerenin önüne geldi; içerde klima yoktu ama Andy SoCo’nun seslerinden memnundu. Çalışma masası olarak kullandığı açılır-kapanır oyun masasının arkasındaki döner koltuğuna oturdu. Vasat bir öğrenci olarak Teksas Üniversitesi’nin hukuk bölümünden mezun olmuştu. Okula tam bir üniversite çocuğu olduğu için kabul edilmişti. Fakat bu özellik, size iş garantisi kazandırmıyordu. Mezun olduktan sonra sınıf arkadaşları Houston ve Dallas’da altı haneli rakamlara iş bulmuştu, bazıları da Austin’de devlet için beş haneli rakamlara çalışmaya başlamıştı.</p>

  <p class="calibre10">Bir diploması vardı.</p>

  <p class="calibre10">Duvarda asılı duruyordu. Teksas Üniversitesi, Hukuk Bölümü. Andrew Paul Prescott. Avukat. Bir şekilde üçüncü denemesinin sonunda avukat olmayı başarmıştı; babası her zaman şöyle söylerdi: “Kör bir sincap bile eninde sonunda meşe palamudunu bulur.”</p>

  <p class="calibre10">Bu yıla kadar Andy 13,000 dolar kazanabilmişti. Gitar çalan George’un bile vergi baremi onunkinden yüksekti. Müşterileri peşin ödeme yapardı, ama Andy ona verilen her bir kuruşu bildirirdi; sosyal güvenlik vergisi %15.9’du. Fakat geliri düşünüldüğünde bu oldukça yüksekti özellikle sosyal güvenlik şemsiyesinin altına girebilecek kadar uzun yaşamayı beklemediği düşünülürse; bu bisiklet sürme alışkanlıklarıyla mümkün değildi.</p>

  <p class="calibre10">Kahvesini içti sonra da <span class="italic">Chronicle</span>’ı açtı ve ilanlar sayfasına geldi. Erkek arayan kadınlar. Kadın arayan erkekler. Kadın arayan kadınlar. Erkek arayan erkekler. Austin’de bir milyon insan aşkı ve sevilmeyi bulacağını umuyordu; yarım milyon diğer yarım milyonu arıyordu. Genç insanlar, yaşlı insanlar, yalnız insanlar. Birileri olmadan uyanmak ya da bir yerlere gitmek istemeyen insanlar.</p>

  <p class="calibre10">Andy gibi.</p>

  <p class="calibre10">Tabii ki birkaç defa çıkmıştı ama hiçbiri ilişki kelimesinin altına yazılabilecek türden şeyler değildi. Floyd T. haklıydı; erkeklerin aşka ihtiyacı vardı. Fakat Natalie de haklıydı; kadınlar hırslı erkekleri arzu ediyordu. Onlara hayal ettiği yaşamı verecek birisini. Andy bunu yapamazdı. Max’e bile hayal ettiği hayatı veremezdi. Fakat iyi dostları ve iyi bir köpeği vardı. Ebeveynlerinin ikisi de hayattaydı, en azından şimdilik. Bisiklete binebilirdi ama bir bisikleti olsaydı. Kendi işi vardı.</p>

  <p class="calibre10">Ya da onun gibi bir şey.</p>

  <p class="calibre10">Fakat trafik mahkemesi onun tutkusunu ve rüyasını destekliyordu; bisiklete binmek ve bir Slammer. Duvarında asılı duran American IronHorse posterine baktı. Altında nabız gibi atan devasa motoru hissediyordu, 290 numaralı karayolundan batıya altındaki canavarla giderken saçlarının savrulduğunu ve gaza tam olarak yüklendiğinde o çılgın dönemeçleri yercesine kat ettiğini görüyordu. Bu adrenalin yüklemelerinin anası olurdu, bu hayatın kendisi olurdu…</p>

  <p class="calibre10">“Andy, gecikeceksin.”</p>

  <p class="calibre10">Floyd T’nin sesi dışarıdan gelmişti. Andy saatini kontrol etti: 08:56</p>

  <p class="calibre10">Trafik mahkemesi saat tam dokuzda toplanırdı. Lanet olsun, gene hülyalara dalmıştı. Ayağa fırladı, trafik cezalarını sırt çantasına koydu sonra da asılı olan mavi spor ceketini kaptığı gibi çantaya tıktı. Kaskını kafasına, güneş gözlüklerini de gözüne taktı ve ofisinden çıktı. Merdivenlerden hızla indi, bisikletini aldı ve dışarı çıktı. Max de onu takip ediyordu.</p>

  <p class="calibre10">“Yargıç geç kalmandan hoşlanmayacak,” dedi Floyd T.</p>

  <p class="calibre10">Andy bisikletiyle geriye doğru giderken Max de onu kaldırımdan takip etti. Güero’s’a yaklaştıklarında, Max öne doğru fırladı ve Oscar’ın sigara içtiği yerde durdu.</p>

  <p class="calibre10">“Ah, o da ne? Mahkemeye gitmeden önce benimle bir burrito mu yemeye karar verdin?”</p>

  <p class="calibre10">Max ona havladı.</p>

  <p class="calibre10">“Vefayla ilgili bu. Peki ya bir insanın en iyi dostu için ne dersin?”</p>

  <p class="calibre10">“Ona göz kulak olurum,” dedi Oscar. Sigarasıyla Huffy’yi işaret etti. “Bir çocuk bisikleti mi çaldın?”</p>

  <p class="calibre10">“Uzun hikâye. Max’ten sıkılırsan onu Ramon’a yolla. Ve ona fasulyeli burrito yedirme, gaz yapıyor.”</p>

  <p class="calibre10">Andy pedallara yüklendi.</p>

  <div class="mbppagebreak" id="calibre_pb_12"></div>
</body>
</html>
