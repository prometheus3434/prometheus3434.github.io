<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avukat</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre12" id="filepos130309"><span class="calibre13"><span class="bold">Bölüm 4</span></span></p>

  <p class="calibre14">Andy trafik mahkemesine gecikmişti. Bu yüzden Congress Caddesi’nde delicesine sürüyordu, Riverside sapağında kırmızı ışıkta geçmişti ve Colorado Nehri’ni geçmek için köprüye inanılmaz bir hızla girmişti.</p>

  <p class="calibre10">Yelkenliler, kayaklar ve idman yapan Teksas Üniversite-si’nin bayan kürek takımı Austin’in batısını doğusuna bağlayan yeşil suların üzerindeydi. Kasabada nehre Lady Bird Gölü derlerdi; bu ismi Lady Bird Johnson öldükten sonra onu onurlandırmak için vermişlerdi. Bu onuru bahşeden insanlar altmışlı yıllarda Teksas Üniversitesi’nde öğrenciyken Vietnam savaşını protesto ediyorlardı ve Lady Bird’ün eşi başkan Lyndon Baines Johnson ne zaman Austin’de yüzünü gösterse nefes almadan aynı şekilde alay ederlerdi, “Merhaba LBJ, bugün kaç çocuğu öldürdün?” Andy’nin annesi de göstericiler arasındaydı.</p>

  <p class="calibre10">Bugün nehir tıpkı o zamanlar savaşın Amerika’yı böldüğü gibi Austin’i bölüyordu.</p>

  <p class="calibre10">Andy, César Chávez Sokağı’nı geçip nehrin kuzey sınırı boyunca ilerledi ve karanlık Austin şehir merkezine girdi; bu, zengin yatırımcıların ve şaibeli politikacıların cingöz avukatlarının arka odalarda gizlice buluşup halkın canına okuyan ve kendi ceplerinin dolmasını sağlayan anlaşmaların mecazi karanlığı değildi – tamam, onların karanlığı da vardı – ama şehir merkezi gerçekten karanlık bir yerdi. Congress Caddesi boyunca uzanan gökdelenler, oteller ve devasa apartmanlar kanyon gibi görünerek yer seviyesindeki yerlere gün boyunca güneş ışıklarının ulaşmasını engelliyorlardı; aslında şehir merkezi bir saatliğine de olsa direk güneş ışığına maruz kalıyordu. Sadece Eleventh Sokağı’nın ucundaki pembe meclis binası gölge olmayan, kurtarılmış yerlerden biriydi; burası sabah güneşine maruz kaldığında binanın kubbesi tünelin ucundaki ışık gibi görünüyordu.</p>

  <p class="calibre10">Bir nedenden ötürü bu manzara her zaman Andy’ye umut vermişti.</p>

  <p class="calibre10">İnşaat çalışmalarından dolayı Second Sokağı trafiğe kapatılmıştı bu yüzden Andy kaldırım taşına sıçramış ve kaldırımda gitmeye başlamıştı. Bürolarda çalışmaya giden takım elbiseli, döpiyesli kadın ve erkeklerin arasından zikzaklar çizerek ilerledi, zavallı insanlar otobüslerini bekliyordu, evsizler parklarındaki yerlerinde eşyalarını toparlıyor, sarhoşlar ise banklarda uyuyordu. Bisiklet taksilerden, otobüslerden ve kırmızı ışıklardan hızla uzaklaştı.</p>

  <p class="calibre10">Second Sokağı’nı geçince sokağın ucunda kaldırımda yavaşça yürüyen bir turist grubuna rastladı. Gidiş yolunu değiştirerek tekrar akan trafiğin içine daldı. Kızgın şoförler korna çalıyordu; o kırmızı bisikletiyle hızla ilerlerken onlar lüks arabaları içerisinde milim milim gidiyorlardı. Egzoz dumanı oldukça yoğundu, küresel ısınmanın tadını alabiliyordu. Bir yerlerde bir siren acı acı inledi. Fourth Sokağı’nda başka bir trafik yoğunluğu onu bekliyordu. Bir kez daha kaldırıma geçti ve hızla ilerlemeye başladı – “Başardım! Başardım!” – Tom Cruise’un “Azınlık Raporu” filminden fırlamış gibi duran Frost Bank Gökdeleni’nin önünden geçti. Mexic-Arte Müzesi’nin tam kenarından döndü ve Fifth Sokağı’na ulaştı.</p>

  <p class="calibre10">Saatini kontrol etti; 09:12</p>

  <p class="calibre10">Sol dizi gene acıdan yanmaya başlamıştı ama pedallara yüklenmeye devam etti; Brazos, San Jacinto ve Trinity kavşağını geçti – kuzeyden güneye Congress Caddesi’nin sokakları Teksas nehirlerinin adını almıştı – sonra kuzeye döndü Neches ve solda kalan Lovejoys’u geçip Sixth Sokağı’nın köşesindeki Coyote Ugly’ye ulaştı. Seventh Sokağı’ndan sığınma evinin önünde sabah kahvaltılarını bekleyen kaldırımlara oturmuş evsizlerin arasından geçti. Red River ve Sabine’i geçtikten sonra sokağın karşısındaki eyaletler arası yolun gölgesinde kalan Belediye Mahkeme Binası’nın girişinde durdu.</p>

  <p class="calibre10">Bisikletini parka, bir yere kilitledi; geri geldiğinde Tres’in bisikletini bir evsiz tarafından şehirde deneme sürüşü yaparken bulmak istemiyordu. O zaman gerçekten zorlu bir geri dönüş yolu olurdu onun için. Rüzgar gibi içeri girdi; sırt çantasından kırmızı kravatını çıkardı ve taktı. Kaskını sırt çantasının içerisine tıktı ve parmaklarını saçlarında şöyle bir gezdirdi.</p>

  <p class="calibre10">Artık mahkemeye çıkmak için hazırdı.</p>

  <p class="calibre10">Andy, üç numaralı Belediye Mahkeme Salonu’na giriş yaptığında Yargıç Judith Jackson nam-ı diğer “Bana Yargıç Judy Deme” okuma gözlüğünün üzerinden sertçe bir bakış attı.</p>

  <p class="calibre10">Terliyordu. Binaya girmiş ve çantasındakileri güvenlik noktasında Arturo için boşaltmıştı – “Yargıç mutlu olmayacak, Andy” – lobide sıralarını bekleyen diğerlerini başından savdı – “Şimdi sıra iki-elli-dört” – ve sonra da asansöre atladı. Üçüncü kata çıktı ve mahkeme salonunun duvarında asılı duran günlük dava takvimine bakarak gireceği iki davanın saat dokuzda olduğunu gördü.</p>

  <p class="calibre10">Andy gizlice koltuğa oturdu.</p>

  <p class="calibre10">Birkaç mavi üniformalı polis ve sanki güreş müsabakasını izlemeye gelmiş gibi giyinmiş bir düzine vatandaş vardı. Mahkeme salonu ufaktı, suçluların yargılandığı Travis County Mahkemesi gibi bölgesel bir mahkeme salonu değildi burası. Ne pırıl pırıl parlayan ahşap merdivenler, lambri kaplı koridorlar, ne de eski yargıçların portrelerinin asılı olduğu duvarlar vardı. 09:24’ü gösteren bir saat vardı. Gösterişten uzak, sadece adalet dağıtılan bir yerdi.</p>

  <p class="calibre10">Burası Muny Mahkemesiydi.</p>

  <p class="calibre10">Nefesinin düzene girmesi için birkaç dakika geçmesi gerekti ve Andy yanındaki çıplak bacakları fark etti; bronz ve kaslı bacaklar kısa kot eteğin altından ona göz kırpıyordu. Andy sinsice sahibine baktı; genç, sarışın ve güzel bir kadındı. Ona gözünü dikip baktığını biliyordu, bu yüzden hemen gözlerini kaçırdı ama ikinci kez bakmak için kendine engel olamadı. Bu defa gözlerini bacaklarının yukarısında ve kısa eteğinin üzerinde siyah üstünün derin dekoltesinde gezdirdi. Daracık bir üsttü bu ve oldukça cömert bir açıklığa neden olmuştu.</p>

  <p class="calibre10">Andy derin bir nefes aldı.</p>

  <p class="calibre10">Kadının parfümü altılı Corona paketinden daha fazla sarhoş ediciydi. Dudakları ve uzun tırnakları, parlak bir kırmızı ile boyanmıştı, yaz günündeki ilkbahar gibi ıslak ve davetkar görünümdeydi. Çaresizce kadının dudaklarının arasına atlamak istedi, o ıslaklığa dalmak ve yumuşaklığını hissetmek istiyordu…kadının parmaklarının elindeki trafik cezalarını sanki bir hamur gibi yoğurduğunu fark etti; hamura ihtiyaç duyan trafik cezası avukatı olduğu gerçeği bir anda dank etti.</p>

  <p class="calibre10">Dostum, aklın nerede.</p>

  <p class="calibre10">Andy sırt çantasını karıştırdı ve kartvizitini buldu. Genç kadına uzattı. Kadın kartı alarak baktı; sonra da adama baktı, üzerinde eski bir ceket, sadece ön kısmı bulunan sahte bir kravat, buruşmuş bir gömlek, kot pantolon, spor ayakkabı vardı ve konuştu, “Sen avukat mısın?”</p>

  <p class="calibre10">“Evet.”</p>

  <p class="calibre10">“Babamın avukatı kot pantolon ve spor ayakkabı giymez.”</p>

  <p class="calibre10">“Dallas ya da Houston mı?”</p>

  <p class="calibre10">“Dallas.”</p>

  <p class="calibre10">“Burası Austin.”</p>

  <p class="calibre10">“Yüzüne ne oldu?”</p>

  <p class="calibre10">“Bisiklet kazası.”</p>

  <p class="calibre10">“Babamın avukatı—”</p>

  <p class="calibre10">“Bisiklete binmez.”</p>

  <p class="calibre10">“Mercedes kullanır.”</p>

  <p class="calibre10">“Tahmin etmiştim.”</p>

  <p class="calibre10">“Trafik cezaları üzerine mi çalışıyorsun?”</p>

  <p class="calibre10">“Uzmanım.” Sağ elini uzattı. “Andy Prescott.”</p>

  <p class="calibre10">Kadın elini sıktı, “Britney Banks.”</p>

  <p class="calibre10">Eli yumuşacıktı; kibarca geri çekti.</p>

  <p class="calibre10">“Teksas Üniversitesi mi?”</p>

  <p class="calibre10">Kız başıyla onayladı: “İkinci sınıf.”</p>

  <p class="calibre10">“Hız cezası mı?”</p>

  <p class="calibre10">Bir kez daha başıyla onayladı: “Okul içerisinde.”</p>

  <p class="calibre10">“Off.”</p>

  <p class="calibre10">“Beşinci cezam. Babam delirecek çünkü sigorta bedelini yükseltmek zorunda kalacaklar…gene. Bir ceza daha alırsam arabayı geri alacağını söylemişti. Bir Z.”</p>

  <p class="calibre10">“Coupe mi?”</p>

  <p class="calibre10">“Roadster, üstü açıklardan. Mezuniyet hediyesi.”</p>

  <p class="calibre10">“Sen daha ikinci sınıfsın.”</p>

  <p class="calibre10">“Lise mezuniyetimden.”</p>

  <p class="calibre10">Gururlu ailesi ona sırf liseyi bitirdi diye 40,000 dolarlık üstü açılabilen bir Nissan Z Roadster almıştı; şimdi onu çaresizce elinde tutmak istiyordu kız. Andy şu anda ahlaki bir açmazın içerisinde bulunuyordu; kızın davasını ücretsiz üstlenebilir ve onunla çıkma şansını elde edebilirdi ya da standart aldığı ücret olan 100 dolara bu işi yapabilir böylece bisiklet almaya bir adım daha yaklaşabilirdi. Bir yandan şimdiye kadar çıktığı en güzel kız o olacaktı ama öte yandan bisiklet sürmekten uzak kalma fikrine dayanamıyordu. Bir dakikalığına bütün seçenekleri kafasında tarttı. Eğer onunla çıkarsa olabilecek tuhaf şeyleri düşündü: a) o bir Z sürecekti ama kendisi bir Huffy b) muhtemelen kız şehrin popüler yerlerine gitmek isteyecekti ama onun bu tip yerlere girmesine izin verilmezdi ve c) kızın zengin bir babası vardı ve acınası, fakir bir flört olurdu. Derin bir nefes aldı sonra da ücretin iki katını istemeye karar verdi.</p>

  <p class="calibre10">“Nakit iki yüze tüm cezaların reddedilsin.”</p>

  <p class="calibre10">Kız inanmayan bir ifadeyle ona baktı.</p>

  <p class="calibre10">“Bunu yapabilir misin?”</p>

  <p class="calibre10">“Evet.”</p>

  <p class="calibre10">“Peki ya beceremezsen?”</p>

  <p class="calibre10">“Ücret almam.”</p>

  <p class="calibre10">Kız gülümsedi: “Tamam.”</p>

  <p class="calibre10">“Bu cezaları ne zaman aldın?”</p>

  <p class="calibre10">“Bahar döneminde. Babamın öğrenmesine izin veremezdim, bu yüzden cezanın üzerinde yazan numarayı aradım ve bu döneme erteleyip erteleyemeyeceklerini sordum. Cezayı yazan polisin doğum izni kullandığını söylediler ve tamam dediler.”</p>

  <p class="calibre10">“Sana cezayı kesen polisi tanıyabilir misin?”</p>

  <p class="calibre10">“Tabii ki.”</p>

  <p class="calibre10">“O adam burada mı?”</p>

  <p class="calibre10">“Kadın… doğum iznine gitmiş. Ve hayır burada değil. Pekala şimdi ne yapacağım?”</p>

  <p class="calibre10">Andy tekrar sağ elini ona uzattı. Kızın sol elini avucuna alıp sanki kız arkadaşıymış gibi ona gülümsedi. Britney muhtemelen Onur Listesi öğrencilerinden değildi.</p>

  <p class="calibre10">“Hiç. Bana iki yüz dolar öde.”</p>

  <p class="calibre10">“Ah.”</p>

  <p class="calibre10">Kız elini çekti ve çantasından kalın yeşil cüzdanını çıkardı. Ona gıcır gıcır yüz dolarlık iki banknot verdi. Parayı alıp cebine tıktı. Artık bisikleti için iki yüz doları vardı.</p>

  <p class="calibre10">Fakat kızın bacakları inanılmazdı.</p>

  <p class="calibre10">Britney Banks trafik cezalarını savuşturmak konusundaki bu yeteneğini muhtemelen Andy Prescott ile aynı yoldan öğrenmişti; sadece zorunluluktan. Hukuk okulunun ilk yılında Andy, Tres’in BMW marka Beemer’ı ile bir hız cezası almıştı. Tıpkı Britney’in babası gibi, Tres bunu öğrendiğinde deliye dönmüş ve bu cezayı ödemesi için tek kuruş vermeyeceğini söylemişti. Bu yüzden o da Austin Şehir Mahkemesi Kanunları üzerinde çalışmıştı. Sonra bir dava talep etmiş ve birikmiş davalardan dolayı en azından bir yıl uzatma alabileceğini öğrenmişti; bir dava, heyet tarafından iki yıl ertelenebilirdi. Nihayet davasına o üçüncü sınıftayken sıra gelmişti. Andy kaybetmeye hazır şekilde mahkemeye gitmişti; ama polis davaya gelmemişti. Polisin ifadesi olmaksızın ceza kanıtlanamazdı ve adli takibat düşerdi. Onun cezası da reddedilmişti.</p>

  <p class="calibre10">Ve böylece kariyeri doğmuş oldu.</p>

  <p class="calibre10">Şimdi yüz dolar nakit karşılığında müvekkillerine cezalarının reddedileceğini garanti ediyor; eğer bunu yapamazsa cezaları onun ödeyeceğini söylüyordu. Her cezada yargıçtan bir dava talep ediyor; uzatma istiyor ve dava tarihini mümkün olduğunca ileriye aldırmaya çalışıyordu. İki yıl sonra dava zamanı geldiğinde polisler asla orada olmuyordu. Bunun pek çok sebebi oluyordu; kimisi hasta, ölmüş, emekli olmuş ya da işi bırakmış olurken kimisi de gerçek suçla sokaklarda mücadele ettiğinden haliyle bu davayı unutuyorlardı. Polis yok, ifade yok, mahkumiyet yok, para cezası yok, müvekkilinin siciline işlenecek bir kayıt yok ve artan sigorta pirimi de yok. Dava düşüyordu. Andy bu sayede tam altı yüz cezayı halletmişti. Bir kere olsun polis ortaya çıkmamıştı. Bir kere olsun müvekkilinin cezasını ödemek zorunda kalmamıştı. Hepsi yüz dolar içindi, bu çok para değildi ama kolay bir paraydı.</p>

  <p class="calibre10">“Austin şehri Doris Sullivan’a karşı.”</p>

  <p class="calibre10">Andy’nin ilk davasıydı. Britney’e doğru eğildi.</p>

  <p class="calibre10">“Adın okunana kadar burada bekle.”</p>

  <p class="calibre10">Andy ayağa kalktı ve kürsüye yürüdü. Hukuk Okulunu iki yılda bitiren, tatlı ve tutkulu seks konusunda ümit verici olan belediye savcısı Denise L. Manning’e (L harfi lezizden geliyordu) göz kırptı. Kadın Andy’yi görmezden geldi. Fakat yargıç bunu yapmadı.</p>

  <p class="calibre10">“Bay Prescott, tekrar geciktiniz.”</p>

  <p class="calibre10">“Söylemek zorundayım ki, efendim, bu sabah gerçekten çok güzel görünüyorsunuz.”</p>

  <p class="calibre10">“Yaltaklanmalarını kendinize saklayın Bay Prescott, bende işe yaramaz.”</p>

  <p class="calibre10">Fakat dudaklarında tatlı bir gülümseme belirmişti bile, sanki kendine engel olamıyormuş gibi görünüyordu. Yargıç Judith ellilerinin ortasında, siyahî ve çivi gibi sert biriydi. Fakat sabahın erken saatleri ortaya çıkan ‘başarısızlara’ karşı yumuşak bir yanı vardı, Andy gerçek bir başarısızdı. Yargıç elini önündeki mikrofonun üzerine koydu:</p>

  <p class="calibre10">“Bisiklet kazası mı gene, Andy?”</p>

  <p class="calibre10">“Evet, efendim.”</p>

  <p class="calibre10">“İyi misin?”</p>

  <p class="calibre10">“Bilincim yerinde ve beyin hasarı muhtemel, ama ciddi bir şey yok.”</p>

  <p class="calibre10">Kadının gülümsemesi daha da genişledi.</p>

  <p class="calibre10">“Ne zaman hazır olursanız yargıç, size bisiklet sürmeyi göstereceğim.”</p>

  <p class="calibre10">“Bu yaşamda değil, Andy.” Mikrofonun üzerinden elini çekti. “Bay Prescott, müvekkiliniz burada mı?”</p>

  <p class="calibre10">Andy sanki içlerinden birden öne çıkacakmış gibi bekleyerek etrafındaki yüzlere baktı. Tabii ki burada değildi. Müvekkilleri asla burada olmazdı. Asla onların gelmelerini istemez hatta davanın tarihini bile onlara bildirmezdi. Bu zaman kaybıydı. Eğer polis gelmezse, davaya bakılmaz ve düşerdi; savunmanın ifadesine gerek olmazdı. Ama polis gelseydi, kendisini garanti altına almak için gelmelerini isterdi.</p>

  <p class="calibre10">“Yargıç, belki de Savcı Manning suçlamasıyla başlamalı.”</p>

  <p class="calibre10">Yargıç savcıya döndü.</p>

  <p class="calibre10">“Bayan Manning?”</p>

  <p class="calibre10">Bayan Manning dar omzunu silkti.</p>

  <p class="calibre10">“Tanığım burada yok.”</p>

  <p class="calibre10">“Dava düşmüştür.”</p>

  <p class="calibre10">Aynı süreç Andy’nin dört davası için de işledi. Beşinci davası duyuruldu: “Austin şehri Dona Faulkner’e karşı,” ve biri ona haber vermeden seyri değiştirdi.</p>

  <p class="calibre10">“Sayın Yargıç,” dedi savcı, “bahsi geçen polis memuru burada.”</p>

  <p class="calibre10">Andy savcıya döndü: “Polis geldi mi?”</p>

  <p class="calibre10">Kadın gülümsüyordu: “Buna inanabiliyor musun?”</p>

  <p class="calibre10">Hayır, inanamıyordu. Andy izleyici kısmına döndü. Kel kafalı, koca göbekli, üzerinde Austin Polis Departmanı’na ait mavi üniformalı adamın ayağa kalkıp onlara doğru geldiğini gördü.</p>

  <p class="calibre10">“Geldin mi?” dedi Andy.</p>

  <p class="calibre10">Polis, Andy’ye sıcak bir gülümsemeyle baktı.</p>

  <p class="calibre10">“Her zaman gelirim. Burada oturur ve bütün gün okurum.” Elindeki kitabı havaya kaldırdı; Harry Potter ve Zümrüdüanka Yoldaşlığı’ydı bu “Kolay para.”</p>

  <p class="calibre10">Kolay para. Andy, “Sana kolay parayı göstereceğim,” deyip sonra da kitabı kafasına fırlatmak istedi ama kitabın boyutları düşünülürse onu öldürebilirdi.</p>

  <p class="calibre10">Yargıç, Polis Memuru Bobby Joe Jack’e yemin ettirdi, sonra Savcı Manning adama bundan iki yıl önce Dona Faulkner’ın otuz ile gitmesi gereken yerde altmış ile gittiğini ve dur işaretine uymadığı için nasıl ceza aldığını anlattırdı. Ceza tam 501 dolar olarak kesilmişti.</p>

  <p class="calibre10">Andy endişelenmeye başlamıştı ve bunun nedeni sadece daha önce hiç bir tanığa çapraz sorgu yapmamasından kaynaklanmıyordu. Nedeni toplam birikiminin sadece 27 dolardan ibaret olmasıydı ve tabii Britney’in davasını kazanırsa 200 doları daha olacaktı. 501 doları yoktu. Dona Faulkner’e verdiği sözü yerine getiremeyebilirdi. Bu davayı kaybetmesi söz konusu değildi.</p>

  <p class="calibre10">“Tanık sizin, Bay Prescott.”</p>

  <p class="calibre10">Yargıç Judith, Andy’ye acıyan bir ifadeyle bakıyordu. Çektiği sıkıntıyı anlıyordu. Fakat Andy Prescott’un savaşmadan o parayı ödemeye hiç niyeti yoktu.</p>

  <p class="calibre10">“Polis Memuru Bobby Joe Jack…üç isminizin olduğunun farkındasınız değil mi?”</p>

  <p class="calibre10">“Ne?”</p>

  <p class="calibre10">“Bu cezayı yazdığınızı hatırlıyor musunuz?”</p>

  <p class="calibre10">“Tabii ki.”</p>

  <p class="calibre10">“Son iki yılda toplam kaç ceza yazdınız?”</p>

  <p class="calibre10">“Yüzlerce.”</p>

  <p class="calibre10">“İki yıl ve yüzlerce cezadan sonra siz hâlâ müvekkilime kestiğiniz cezayı hatırlıyorsunuz?”</p>

  <p class="calibre10">“Evet, hatırlıyorum.”</p>

  <p class="calibre10">“Ama neden?”</p>

  <p class="calibre10">“Çünkü belirgin bazı özelliklerinden dolayı.”</p>

  <p class="calibre10">“Neymiş onlar?”</p>

  <p class="calibre10">“Onun farları”</p>

  <p class="calibre10">“Onun <span class="italic">farları</span> mı? Neden onun farlarını anımsıyorsunuz ki?”</p>

  <p class="calibre10">“Çünkü onlar gerçekten özeldi.”</p>

  <p class="calibre10">“Özel farlar? Xenon muydu farlar?”</p>

  <p class="calibre10">“Ne?”</p>

  <p class="calibre10">“Polis Memuru Jack, ifadenizi anlamakta güçlük çekiyorum. Siz Bayan Faulkner’a ceza kestiğinizde arkadan takip ediyordunuz, değil mi?”</p>

  <p class="calibre10">“Evet.”</p>

  <p class="calibre10">“Peki ne zaman farlarını gördünüz?”</p>

  <p class="calibre10">“Penceresini açtığı zaman.”</p>

  <p class="calibre10">“Peki oradan farlarını nasıl gördünüz?”</p>

  <p class="calibre10">“Onlar tam aşağıda duruyorlardı.”</p>

  <p class="calibre10">“Aşağıya baktınız ve onları gördünüz…?”</p>

  <p class="calibre10">Memur Bobby Joe Jack gülümsedi. Andy başını salladı.</p>

  <p class="calibre10">“Anlıyorum,” dedi Andy. “Ve far derken Bayan Faulkner’ın göğüslerini kast ediyordunuz, değil mi?”</p>

  <p class="calibre10">“Oldukça açık bir kıyafet giymişti.”</p>

  <p class="calibre10">“Yüzüne baktınız mı?”</p>

  <p class="calibre10">“Tabii ki.”</p>

  <p class="calibre10">“Kaç yaşındaydı.”</p>

  <p class="calibre10">Önündeki resmi evrağa baktı.</p>

  <p class="calibre10">“Ehliyetinde yazana göre 22.”</p>

  <p class="calibre10">“Saçları ne renk?”</p>

  <p class="calibre10">“Ehliyetindekine göre kahverengi.”</p>

  <p class="calibre10">“Siz ne diyorsunuz?”</p>

  <p class="calibre10">“Kahverengi olmalı.”</p>

  <p class="calibre10">“Polis Memuru Jack, Teksas’ta ehliyetler ne sıklıkla yenilenir?”</p>

  <p class="calibre10">“Her altı yılda bir.”</p>

  <p class="calibre10">“Evli misiniz?”</p>

  <p class="calibre10">“Evet.”</p>

  <p class="calibre10">“Karınız saç rengini değiştirir mi?”</p>

  <p class="calibre10">“Her zaman.”</p>

  <p class="calibre10">“Altı yılda birden daha mı sık?”</p>

  <p class="calibre10">“Haftada bir kez diyebilirim.”</p>

  <p class="calibre10">“Yani siz bu cezayı Bayan Faulkner’e kestiğinizde saçları kahverengiyken bugün sarı olabilir değil mi?”</p>

  <p class="calibre10">Memur Jack omuz silkti: “Tabii ki.”</p>

  <p class="calibre10">Andy yargıca döndü: “Sayın Yargıç, müvekkilim şimdi öne çıkabilir mi?”</p>

  <p class="calibre10">Yargıç Judith başıyla onayladı. Andy izleyicilerin olduğu kısma döndü ve Teksas Üniversitesi’nde öğrenci olan Britney Banks’in öne doğru gelmesi için çağırdı. Sanki başkasını çağırıyormuş gibi kadın etrafına baktı, sonra da ayağa kalkıp yürüdü. Kaşlarını çatmıştı.</p>

  <p class="calibre10">“Lütfen tanığın önünde durun,” dedi Andy. Tanığa doğru döndü ve konuştu: “Polis Memuru Jack, bu benim müvekkilim.” Bu aslında yalan değildi: Her ne kadar bu dava için olmasa da müvekkiliydi: “Kendisine ceza kestiğinizi hatırlıyor musunuz?”</p>

  <p class="calibre10">Polis Memuru Jack’in gözleri aç bir bebek gibi karşısında bulunan kadının göğüslerine kilitlenmişti.</p>

  <p class="calibre10">“Evet, bunlar onlar. Kesin.”</p>

  <p class="calibre10">“Polis Memuru Jack, müvekkilime farların…göğüslerinden dolayı ceza kestiğinizi onaylıyor musun?”</p>

  <p class="calibre10">“Bunu yapabilir miyim?”</p>

  <p class="calibre10">“Polis Memuru Jack, bu kadın ceza kestiğiniz kişi mi?”</p>

  <p class="calibre10">Bir kez daha karşısındaki göğüslere baktı.</p>

  <p class="calibre10">“Kesinlikle öyle.”</p>

  <p class="calibre10">Andy Yargıç Judith’e döndü. “Sayın yargıç, bu kadın benim müvekkilim ama kesilen bu cezanın değil. Adı Britney Banks, Dona Faulkner değil.” Memur Jack’e döndü; “Üzgünüm ama yanlış farları teşhis ettiniz.”</p>

  <p class="calibre10">“Emin misiniz?”</p>

  <p class="calibre10">Yargıç Judith için bu kadarı yeterdi: “Dava düşmüştür.”</p>

  <p class="calibre10">Memur Jack, Britney’in yanından geçerken hâlâ gözlerini göğüslerinden alamıyordu. Kadın ona fena bir bakış attı. Neyse ki Memur Bobby Joe Jack, SoCo’da görevli değildi; SoCo’da bir kadının göğüslerine dik dik bakmak demek hayalarınıza inen tekme sayesinde Celine Dion ile aynı notadan şarkı söylemek anlamına gelirdi.</p>

  <p class="calibre10">Yargıç Judith onun davasını duyurduğunda Britney hâlâ orada duruyordu. Ona cezayı kesen polis gelmemişti. Yargıç onun cezasını reddetti. Elini mikrofonun üzerine koydu.</p>

  <p class="calibre10">“Haftaya pazartesi görüşürüz, Andy. Zamanında burada olmaya çalış. Ve saçlarını kestir, tamam mı?”</p>

  <p class="calibre10">Saçlarını kestir, bisikletten düşme ya da ölümcül bir yara alma? İhtimal dahilinde görünmüyordu.</p>

  <p class="calibre10">“Evet, efendim.”</p>

  <p class="calibre10">Britney teşekkür etti, adamdan bir avuç dolusu kartviziti de kızlar birliğindeki arkadaşları için aldı ve salondan çıktı. Artık Z’si güvendeydi. Andy mahkeme salonu dışında bekleyen sanıklar için çantasından kartlarını çıkardı. Bu tam bir şirket işi sayılmazdı ama bir geliri vardı. Neredeyse.</p>

  <p class="calibre10">Andy beş müvekkilini arayıp cezalarının geçersiz olduğunu söylediğinde hepsi de çok mutlu olacaktı. Cep telefonunu çıkardı ve Doris Sullivan’ın numarasını tuşladı.</p>

  <p class="calibre10">On sokak kuzeyde, Teksas Üniversitesi’nin Reeves Araştırma Enstitüsü binasının en üst katında bulunan Russell ve Reeves Vakfı’nın odasında Dorris Sullivan masasında otururken telefonu çaldı:</p>

  <p class="calibre10">“Alo.”</p>

  <p class="calibre10">Karşı taraf cevap verdi: “Doris Sullivan mı acaba?”</p>

  <p class="calibre10">“Evet, benim.”</p>

  <p class="calibre10">“Bayan Sullivan, ben Andy Prescott.”</p>

  <p class="calibre10">“Kim?”</p>

  <p class="calibre10">“Andy Prescott, avukatınız.”</p>

  <p class="calibre10">“Benim <span class="italic">avukatım</span> mı?”</p>

  <p class="calibre10">“Güney Congress, trafik cezası? İki yıl önce?”</p>

  <p class="calibre10">“Ah, evet. Şimdi hatırladım.”</p>

  <p class="calibre10">Bundan iki yıl önce Doris, Güney Congress Caddesi’nde hız yaptığı gerekçesiyle durdurulmuştu. Polis ona otuz beş ile gitmesi gerekirken elli ile gittiği için 240 dolar ceza kesmişti. Fakat kadın mantıksız bir şekilde neden kendisiyle değil de Austin’deki gerçek suçlularla uğraşmadıklarını sorduğunda tehlikeli araba kullanmaktan 200 dolarlık bir ceza daha yemişti. Fakat kadın kimin için çalıştığını söyleseydi polis ceza makbuzunu yırtardı ve özür dilerdi. Fakat patronu adının bu gibi torpil işlerinde kullanılmasını onaylamazdı. Bu yüzden kadın sessizce oturmuş ve ceza yemişti.</p>

  <p class="calibre10">Polis gittikten sonra sinirden deliye dönmüştü; arabanın sigorta primleri iki katına çıkacaktı. Öfkesi dindiğinde tam önünde duran kapının üzerinde TRAFİK CEZALARI yazdığını fark etmişti. Küçük odaya çıkan merdivenleri hızla tırmanmış ve Avukat Andy Prescott’u tutmuştu. Adam ona cezasının geçersiz olacağını ya da cebinden ödeyeceğini taahhüt ettiğinde ona 100 dolar nakit ödeme yapmıştı.</p>

  <p class="calibre10">“Trafik cezası bu sabah geçersiz kabul edilmiş.”</p>

  <p class="calibre10">“Peki, sicilime işlenecek mi?”</p>

  <p class="calibre10">“Hayır, hanımefendi.”</p>

  <p class="calibre10">“Sigorta primim artmayacak mı?”</p>

  <p class="calibre10">“Bu cezadan dolayı artmayacak.”</p>

  <p class="calibre10">“Şey, teşekkür ederim Andy.”</p>

  <p class="calibre10">“Bir şey değil.”</p>

  <p class="calibre10">Kadın telefonu kapadı ve çantasına koydu ve çekmeceyi kapattı. Kadın neşeyle döndüğünde Russell Reeves’i kucak dolusu tıbbi yayınla orada dikilirken buldu.</p>

  <p class="calibre10">“Avukatın mı? Her şey yolunda mı Doris?”</p>

  <p class="calibre10">“Ah, evet Bay Reeves. Sadece trafik cezası.”</p>

  <p class="calibre10">Kadın hikayeyi anlatırken gülmemeye çalıştı, özellikle de Clarence Darrow’un SoCo versiyonu olan Andy’den bahsederken.</p>

  <p class="calibre10">“Kot pantolon, spor ayakkabı, şu takma kravatlardan giyiyordu, bana mahkemeye bisikletle gittiğini söyledi. Odası bir temizlik dolabından daha büyük değildi ve bir dövmecinin üst katındaydı; dövme ve trafik cezası, ne alaka. Çalışma masası da bir oyun masasıydı. Diplomasının yanında motosiklet posterini asmıştı. Yüksek bir notla mezun olmadığına çok eminim.” Kadın başını salladı: “Ama trafik cezasını geçersiz kılmayı başardı.”</p>

  <p class="calibre10">Bay Reeves’in yüzünde tuhaf bir ifade vardı şimdi, sanki birdenbire her şeyi anlamış gibiydi.</p>

  <p class="calibre10">“SoCo’da bir trafik cezası avukatı?”</p>

  <p class="calibre10">“Evet, efendim.”</p>

  <p class="calibre10">“Bir dövmecinin üstünde?”</p>

  <p class="calibre10">“Evet, efendim.”</p>

  <p class="calibre10">“Adı da Andy Prescott?”</p>

  <p class="calibre10">“Evet, efendim.”</p>

  <p class="calibre10">Bay Reeves’in gözleri kadına bakarken kapandı, “O, mükemmel.”</p>

  <p class="calibre10">Odasına doğru yürüdü ve hızla arkasına döndü.</p>

  <p class="calibre10">“Darrel’ı ara. On dakika içerisinde arabayı öne çeksin.”</p>

  <p class="calibre10">Doris Sullivan düşünceli bir şekilde telefona uzandı. <span class="italic">Ne için</span> mükemmeldi?</p>

  <div class="mbppagebreak" id="calibre_pb_13"></div>
</body>
</html>
