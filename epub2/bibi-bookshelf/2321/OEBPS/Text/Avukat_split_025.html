<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avukat</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre12" id="filepos494554"><span class="calibre13"><span class="bold">Bölüm 16</span></span></p>

  <p class="calibre14">Ekim ayının son gününde saat altı kırk beşte Andy’yi bir telefon sesi uyandırdı.</p>

  <p class="calibre10">“Merhaba.”</p>

  <p class="calibre10">“Frankie Doyle’u buldun mu?”</p>

  <p class="calibre10">Russell Reeves’di arayan.</p>

  <p class="calibre10">“Üç yıl önce boşandığını ve Montana’ya taşındığını buldum. Adını değiştirmiş.”</p>

  <p class="calibre10">“Neden?”</p>

  <p class="calibre10">“Eski kocasından kaçıyor. Onu dövüyormuş.”</p>

  <p class="calibre10">“Onu Montana’da buldun mu?”</p>

  <p class="calibre10">“Hayır. Tekrar taşınmış.”</p>

  <p class="calibre10">“Nereye?”</p>

  <p class="calibre10">“Bilmiyorum. Hollis onu yeni adıyla arıyor, Montana’da hiçbir yerde bulamadı bu yüzden dün gece eve döndüm. Onu bu sabah görmeye gideceğim.”</p>

  <p class="calibre10">“Bul onu, Andy.”</p>

  <p class="calibre10">İki saat sonra, Andy, Hollis McCloskey’in bürosundan içeri girdi. Dedektif gülümsedi.</p>

  <p class="calibre10">“Giyinmene gerek yoktu Andy.”</p>

  <p class="calibre10">Andy’nin üzerinde kot pantolon, spor ayakkabı ve “Beni Suçlama – Tuhaf Olana Oy Verdim” baskılı bir de tişört vardı. Hollis alaycı konuşmuştu. Bir kez daha.</p>

  <p class="calibre10">“Temiz başka bir şeyim yoktu.”</p>

  <p class="calibre10">Hollis anlayışla başını salladı. “Bir eşe sahip olmanın en iyi yanı bu, Andy. Temiz kıyafetler.”</p>

  <p class="calibre10">Ajan McCloskey romantik pisliğin tekiydi.</p>

  <p class="calibre10">“Bana Rachel Holcombe’dan bahset.”</p>

  <p class="calibre10">“Bir yıl önce ortadan yok olmuş. Aynı hikaye.”</p>

  <p class="calibre10">“Bunu nasıl yapabiliyor?”</p>

  <p class="calibre10">“Çünkü o akıllı biri. Ne yaptığını biliyor. Bu kız, Andy, bulunmak istemiyor.”</p>

  <p class="calibre10">“Mickey’den boşandı, Montana’ya taşındı, ismini değiştirdi, sonra gene taşındı ve adını gene mi değiştirdi?”</p>

  <p class="calibre10">Hollis başıyla onayladı: “Ondan gerçekten korkuyor olmalı.”</p>

  <p class="calibre10">“Hiç de onu bulmakla ilgileniyormuş gibi görünmüyordu.”</p>

  <p class="calibre10">“Mickey gibi yaramaz tipler, onlar genelde bunu kabul etmezler.”</p>

  <p class="calibre10">“Fakat tamirhanesinde her gün çalışıyor.”</p>

  <p class="calibre10">“Muhtemelen onu bulmak için birini tutmuştur. Senin yaptığın gibi.”</p>

  <p class="calibre10">“Fakat sen bulamadın onu. Bul onu.”</p>

  <p class="calibre10">Hollis avuç içini havaya doğru tuttu. “İşe iyi yanından bak Andy; Mickey de bulamayacak. Ah, bu arada Frankie Doyle, Frankie O’Hara ve Rachel Holcombe adını ve doğum tarihini beraber girerek sabıka kaydı var mı taradım. Tutuklama ya da gözaltı yok. Kız temiz.”</p>

  <p class="calibre10">“Peki, sosyal güvenlik numarası hakkında hiç şansımız var mı? Onu isim değiştirse bile takip edecektir.”</p>

  <p class="calibre10">“Doğru ederdi ama sahte bir sosyal güvenlik numarası kullanıyor.”</p>

  <p class="calibre10">“Bunu nereden biliyorsun?”</p>

  <p class="calibre10">“Çünkü tüm bu belaya takip edilebilir olan kendi sosyal güvenlik numarasıyla bulaşmadı.”</p>

  <p class="calibre10">“Hollis, yapabileceğin bir şey yok mu?”</p>

  <p class="calibre10">“Kitaba göre, Andy.”</p>

  <p class="calibre10">“Lanet olsun, Hollis bu kadını bulmalıyız!”</p>

  <p class="calibre10">“Neden? Müvekkilin bu kadını neden bulmak istiyor?”</p>

  <p class="calibre10">“Sana söyledim, bu gizli bilgi.”</p>

  <p class="calibre10">“Bak, Andy, bu anlaşmadan kötü kokular alıyorum, bu işte bir bit yeniği var.”</p>

  <p class="calibre10">“Kadında mı?”</p>

  <p class="calibre10">“Müvekkilinde.”</p>

  <p class="calibre10">“O bir bit yeniği değil, Hollis.”</p>

  <p class="calibre10">“Öyleyse neden bu kadınları bulmak için bu kadar çok para harcıyor?”</p>

  <p class="calibre10">Andy ve eski FBI ajanı sanki önce kim gözünü kırpacak görmek istiyorlarmışçasına gözlerini birbirlerine diktiler. Hollis’e ne kadarını anlatmalıydı? Ne kadar bilgi müvekkili Russell Reeves’in kimliğini ortaya çıkarırdı? Frankie Doyle’u bulmak için, Hollis McCloskey’e ihtiyacı vardı.</p>

  <p class="calibre10">“Bu kadınlar, müvekkilimin eski kız arkdaşları. Onlara düzgün davranmadığından dolayı onları bulup, yardım etmek istiyor. Bunu telafi etmek istiyor.”</p>

  <p class="calibre10">“Nasıl?”</p>

  <p class="calibre10">“Para.”</p>

  <p class="calibre10">“Ne kadar?”</p>

  <p class="calibre10">“Bir milyon.”</p>

  <p class="calibre10">“Her birine mi?”</p>

  <p class="calibre10">Andy başıyla onayladı.</p>

  <p class="calibre10">“Bu söylediklerin sana mantıklı geliyor mu?”</p>

  <p class="calibre10">“Hollis, zengin insanlar egzantiriktir.”</p>

  <p class="calibre10">“Hayır, Andy, zenginler suç ortağı, hırsız, düzenbaz, dolandırıcı ve canilerdir; en azından FBI’dayken benim tanıştıklarım böyleydi.”</p>

  <p class="calibre10">“Şimdi zengin insanlar için çalışıyorsun.”</p>

  <p class="calibre10">Hollis omuz silkti: “Artık FBI’dan değilim.”</p>

  <p class="calibre10">“Benim müvekkilim o türden bir zengin değil. O sadece…”</p>

  <p class="calibre10">“Ne? Başı belada, kuruntulu, deli, hasta mı?” Hollis koltuğuna oturdu. “Andy, bu anlattıkların hiçbir şeyi aydınlatmadı. Müvekkilin neyin peşinde bilmiyorum ama bundan hoşlanmadım. Bu işte yokum.”</p>

  <p class="calibre10">“O kadını bulmaya çalışmayacak mısın?”</p>

  <p class="calibre10">“Bana bunun gerçekte ne olduğunu söylemediğin sürece hayır.”</p>

  <p class="calibre10">Andy, hasta çocuklardan bahsetmemesi gerektiğini düşündü. Bu eski ajanı kuşkulandırabilirdi ve ipuçlarını birleştirirdi…hasta çocuklar….Austin’de hasta çocuğu olan adam…Russell Reeves.</p>

  <p class="calibre10">“Hollis, bu sadece zengin bir adamın eski kız arkadaşlarını bulup onlara para vermesiyle alakalı. Tüm eski borçlarını kapatmak istiyor, böylece artık huzun içinde olabilecek.”</p>

  <p class="calibre10">Hollis başını salladı: “Buna inanmıyorum.”</p>

  <p class="calibre10">“Neden ama?”</p>

  <p class="calibre10">“Zengin insanlar paralarını boş yere saçmazlar. Mutlaka bir beklentileri vardır.”</p>

  <p class="calibre10">“Hollis, tüm kadınlara banka çeklerini elden verdim, hepsi de bir milyon dolardı. Asla karşılığında bir şey istemedi. En azından diğer kadınları arayacak mısın?”</p>

  <p class="calibre10">Hollis ona bir dosya uzattı: “Bunun içinde sekizinci kadınla ilgili bilgiler var.”</p>

  <p class="calibre10">“Yani bu kadar mı?”</p>

  <p class="calibre10">“Benim işim biti.”</p>

  <p class="calibre10">“Neden?”</p>

  <p class="calibre10">“Çünkü, bence kullanılıyorum; Andy…ve sen de kullanılıyorsun.”</p>

  <p class="calibre10">Andy, Hollis McCloskey’in bürosundan çıktı ve bir iyilik istemek için Tres’i aradı; Michael ve Frankie Doyle’un üç yıl önce ödediği vergiler sayesinde kadını bulmaya çalışacaktı. Onun sosyal güvenlik numarasını ve adresini bu sayede alacaktı. Tres kahkaha attı.</p>

  <p class="calibre10">“Andy, bir araba falan çarptı da kafandan mı yaralandın?”</p>

  <p class="calibre10">“Hayır.”</p>

  <p class="calibre10">“Pekala, bana suç işlemeyi öneriyorsun. Hapis zamanı, aslanım. Kullandığımız bilgisayarların izini sürebilirler, hatta her bir tuş darbemizi bile izlerler. Eğer onun adını aratırsam, Big Brother bunu bilecektir…ve bunu bilmesini istemem. Üzgünüm ama imkanı yok, Andy.”</p>

  <p class="calibre10">“Tres—”</p>

  <p class="calibre10">“Sana söylemiştim, Andy.”</p>

  <p class="calibre10">“Neyi söylemiştin?”</p>

  <p class="calibre10">“Bir kere paranın tadını aldın mı asla eski hayatına dönmek istemezsin. Bunun için de ne gerekirse yaparsın. Sana söylemiştim, Andy.”</p>

  <p class="calibre10">Tres yanılıyordu. Andy Prescott bunu para için yapmıyordu. Russell Reeves’e ve parasına istediği an sırtını dönebilirdi. Bunu Frankie Doyle ve… hasta çocuğu için yapıyordu. Pekala, bundan üç yıl önce hasta olamayabilirdi ama muhtemelen şimdi öyleydi. Onu bulmak ve yardım etmek için, kitabına göre iş yapmayan Allahın belası eski FBI ajanı artığından daha fazlasına ihtiyacı vardı.</p>

  <p class="calibre10">Bu yüzden Stumpjumper’ına atladı, Hollis McCloskey’in şehir merkezindeki bürosundan Lorenzo Escobar’ın SoCo’da bulunan ofisine gitti. Camında iri harflerle siyah renkte ÖZEL DEDEKTİFLİK ve KEFALET SENETLERİ yazıyordu. Andy içeri girdi, yalın bir odada yakışıklı bir Latin’in büyük ahşap bir masada dizüstü bilgisayarına bir şeyler yazdığını gördü. Andy, Ramon’un ayırt edilebilen işlerinden birini adamın kolunun üst kısmında gördü. Adam kırklarında görünüyordu, sımsıkı geriye taranmış saçları ve özenle kesilmiş siyah keçisakalı vardı, ayrıca burnunun üzerinde siyah okuma gözlükleri bulunuyordu. Üzerinde kaslı kollarını ortaya çıkaran siyah tişörtü, deri bilek bantları, siyah kot pantalonu, siyah kovboy çizmeleri ve belinde siyah kılıfında bulunan silahı vardı. Klavyesi oldukça hızlıydı.</p>

  <p class="calibre10">Andy’ye bakmadan konuştu adam, “Bu yasal.”</p>

  <p class="calibre10">“Ne?”</p>

  <p class="calibre10">“Silah.”</p>

  <p class="calibre10">Ulusal Silah Birliği’nin Austin kolu – Teksas yasama meclisi olarak da bilinirlerdi – Teksaslılar için ‘Önce vur sonra soru sor’ kanunlarından bolca çıkarmıştı. Bu sayede Teksaslılar a) evlerine kanunsuzca girenleri öldürebilir b) arabalarında hırsızlara karşı silah bulundurabilir c) güvenlik sebebiyle ateşli silahlarını gizleyebilirlerdi. Teksas’ta yirmi dört milyon kişi yaşıyordu bugün, yarısının gizli silahı vardı. Diğer yarısı da kendini onlardan korumak için silahlanmıştı.</p>

  <p class="calibre10">“Lorenzo?”</p>

  <p class="calibre10">Adam hâlâ bilgisayarında yazı yazıyordu. “Senin için ne yapabilirim?”</p>

  <p class="calibre10">“İsmini bana Ramon verdi. Ben Andy Prescott.”</p>

  <p class="calibre10">“Trafik cezası avukatı.”</p>

  <p class="calibre10">Şöhreti onu her yerde izliyordu.</p>

  <p class="calibre10">“Bana zengin bir çocuk yollamıştın.”</p>

  <p class="calibre10">“Evet, numaranı Tres’e vermiştim.”</p>

  <p class="calibre10">Adam hâlâ klavyede yazıyordu. “Muhteşem küçük bir kızdı. Onu takip ederken…epey eğlendim. Biliyor musun, iç çamaşırı giymiyordu?” Adam fısıldamıştı. “O çocuk hayatı boyunca onu aldatıp aldatmadığı konusunda endişelenecek. Tabii ki onun gibi kızlar olmasaydı, batardım. Aldatan eşler, gelirimin yüzde yetmiş beşini oluşturuyor. Kolay para ya da en azından bir zamanlar öyleydi. Şimdi yeni çıkan silah yasasıyla bu iş biraz tehlikeli hale geldi, bazı eşler silahla ateş edebiliyor. Ne demek istediğimi anlayabiliyorsun değil mi?”</p>

  <p class="calibre10">Andy bunun retorik bir soru olduğunu düşündü ve cevap vermedi.</p>

  <p class="calibre10">“Pekala, Andy, eşin mi aldatıyor?”</p>

  <p class="calibre10">“Eşim yok.”</p>

  <p class="calibre10">“Kız arkadaşın?”</p>

  <p class="calibre10">Suzie? Ya da Bobbi? Onu aldatmak mı? Asla bunun üzerinde düşünmemişti. Ya da umursamamıştı.</p>

  <p class="calibre10">“Hayır.”</p>

  <p class="calibre10">“Dostunun takip etmemi istediği spor sunucusu gibi erkek sevgilileri takip etmem.”</p>

  <p class="calibre10">“O da yok.”</p>

  <p class="calibre10">“Birini hapisten kefaletle çıkarmak için bana mı ihtiyacın var?”</p>

  <p class="calibre10">Lorenzo gülümsedi, bembeyaz dişleri ortaya çıkmıştı.</p>

  <p class="calibre10">“Anlarsın ya, müşterime karısının onu aldattığı haberi verdiğimde adam eve gidip karısını öldüresiye döver ve tutuklanır. Sonra ben onu kefaletle çıkartırım. Sonra o karısını beceren herifi bulur ve onu öldüresiye döver ve tekrar tutuklanır. Ben de onu bir kez daha kefaletle dışarı çıkartırım. Benim işim tıpkı akaryakıt şirketlerininki gibi birbiriyle bağlantılı.”</p>

  <p class="calibre10">“Kefaletle ilgili bir şey değil.”</p>

  <p class="calibre10">Lorenzo nihayet klavyenin tuşlarına basmaktan vazgeçti, gözlükleri gözünden çıkardı ve Andy’ye baktı.</p>

  <p class="calibre10">“Öyleyse ne gibi bir hizmetime ihtiyaç duymaktasın Andy?”</p>

  <p class="calibre10">Andy, Frankie Doyle’u bulmak için sarf ettiği çabadan bahsetti. Anlatılanları dinleyip ve keçisakalını okşadıktan sonra Lorenzo şöyle dedi: “McCloskey iyi adamdır. Ne yaptığını bilir.”</p>

  <p class="calibre10">“Kitaba sadık biri.”</p>

  <p class="calibre10">Adam Andy’ye kafası karışmış bir halde baktı. “Ve sen de benden kitaba sadık olmamdan fazlasını bekliyorsun?”</p>

  <p class="calibre10">“Sadece onu bulmanı istiyorum ve bunu nasıl yapacağın umrumda değil.”</p>

  <p class="calibre10">“Kadın bulunmak istemiyor, Andy; bu durumda benim fiyatım artar.”</p>

  <p class="calibre10">“Ne istersen ödeyeceğim.”</p>

  <p class="calibre10">“Neden bu kadını bu denli çaresizce bulmak istiyorsun?”</p>

  <p class="calibre10">“Ben değil, müvekkilim istiyor.”</p>

  <p class="calibre10">“Müvekkilin kim?”</p>

  <p class="calibre10">“Bu gizli bilgi.”</p>

  <p class="calibre10">“Müvekkilin neden bu kadını bulmak istiyor?”</p>

  <p class="calibre10">“Bu da gizli bilgi.”</p>

  <p class="calibre10">“O zaman benim ücretim de dokuz bin dokuz yüz doksan dokuz dolar. Ve nakit.”</p>

  <p class="calibre10">“Neden?”</p>

  <p class="calibre10">“Risk yönetimi, Andy.”</p>

  <p class="calibre10">“Hayır, neden on bin değil?”</p>

  <p class="calibre10">“Ah. Eğer on bin dolar nakit alırsan bankada bazı evrakları doldurman ve sorulara cevap vermen gerekir, böylece federaller de seni takip edebilir. Bu benim vergi beyanımın tam limit miktarı, ne demek istediğimi anlıyorsundur eminim.”</p>

  <p class="calibre10">Andy bunu çok iyi anlıyordu.</p>

  <p class="calibre10">Para aklama kanunu suçluların yasal olmayan yollardan edindikleri parayı banka sistemini kullanarak kâr elde etmesini engellemeyi amaçlıyordu; sanki uyuşturucu baronları birikimlerini banka hesaplarına ve kredi kartlarına yatıracak kadar saflardı. Bunu sadece telekızlara yüksek meblağlar ödeyen politikacılar yapardı ki New York senatörü federaller tarafından suçüstü yakalanmıştı.</p>

  <p class="calibre10">“Pekala. Fakat bundan tek kelime bile söz edemezsin?”</p>

  <p class="calibre10">Lorenzo güldü. “Kime söyleyeceğim ki?”</p>

  <p class="calibre10">“Sanırım haklısın.”</p>

  <p class="calibre10">“Haklı olduğumu biliyorsun. Şimdi bana son adresinin Montana’nın Treasure şehrinin, Hysham kasabasında olduğunu söyledin. Oradan ayrılmış, peki nereye gittiğine dair bir fikrin var mı?”</p>

  <p class="calibre10">Andy hayır diyecekti ki Colleen O’Hara’nın evinde bulunan F. Doyle imzalı çizimleri düşündü. Biri Montana’yı anımsatmıştı. Peki ya diğerleri derken Andy anımsadı—</p>

  <p class="calibre10">“New Mexico ya da Batı Teksas.”</p>

  <p class="calibre10">Lorenzo başıyla oynayladı. “Bu, bana üzerinde yoğunlaşabileceğim bir şeyler verir. Birkaç saat sonra geri gel, bir şeyler bulmuş olurum. Ve parayı nakit getir.”</p>

  <p class="calibre10">Andy, Cissi’s Market’te bir etli sandeviç ve Brown Cow’da da vanilyalı, fasülyeli yoğurt yedi. Daha sonra bankaya gitti ve 9,999 dolar çekti. İki saat sonra, Lorenzo’nun bürosunun önüne geldi. Adam bekliyordu.</p>

  <p class="calibre10">“Onu bulabildin mi?”</p>

  <p class="calibre10">“Parayı nakit getirdin mi?”</p>

  <p class="calibre10">Andy bankanın zarf içerisinde verdiği parayı Lorenzo’ya uzattı. Adam parayı avına atılan köpek balığı gibi yakaladı. Gülümsedi.</p>

  <p class="calibre10">“Onu buldum.”</p>

  <p class="calibre10">“Nasıl? Sosyal güvenlik numarasını buldun mu? Kredi kartı bilgilerini? Bunu nasıl yaptın?”</p>

  <p class="calibre10">“Bak, Andy, benden meslek sırlarımı paylaşmamı istiyorsun, bunlar benim özelim ve bu sayede—”</p>

  <p class="calibre10">“Bilmek istemiyorum.”</p>

  <p class="calibre10">“Doğru cevap. Nasıl olduğunu bilmek istemiyorsun, sadece sonuçları görmek istiyorsun. Ve onlar da burada.”</p>

  <p class="calibre10">Lorenzo bir kağıt parçasını önüne koydu. İki yıl önce Frankie Doyle Montana’nın Treause şenrinin Hysham kasabasında adını Rachel Holcombe olarak değiştirdi. Bir yıl önceyse adını Irma Bustamante—</p>

  <p class="calibre10">“Irma Bustamante?”</p>

  <p class="calibre10">Lorenzo gülümsedi: “İrlandalı kızların espri anlayışı vardır.”</p>

  <p class="calibre10">— olarak değiştirdi. Bu işlemleri New Mexico’nun, Harding şehrinin, Mosquero kasabasında yaptı. Dört ay önce adını Teksas’ın Jeff Davis şehrinin, Mentone kasabasında Karen James olarak değiştirdi.</p>

  <p class="calibre10">“Küçük kasabaları seviyor,” dedi Lorenzo. “Mosquero’da sadece yüz yirmi aile yaşıyor, Mentone’da ise yüz on beş aile var.”</p>

  <p class="calibre10">“İsmini neden bu kadar sık değiştirmiş?”</p>

  <p class="calibre10">“Arkasında evrak izleri bırakmak istemiyor, fakat devletin içerisinde bir hayalet gibi de yaşamak istemiyor. Kredi kartı kullanmıyor ama bir banka hesabı istiyor. Meşru olmak istiyor ama aynı zamanda bulunmak istemiyor.”</p>

  <p class="calibre10">“Eski kocası onu dövermiş.”</p>

  <p class="calibre10">“İyi bir neden.”</p>

  <p class="calibre10">“Fakat onu aramadığını söyledi adam.”</p>

  <p class="calibre10">“Dallama, kadın dövüyormuş; emin değilim Andy, ama adam bir yalancı olabilir.”</p>

  <p class="calibre10">“Sanırım haklısın.”</p>

  <p class="calibre10">“Haklı olduğumu biliyorsun.”</p>

  <p class="calibre10">Lorenzo, Karen James’in resminin de üzerinde bulunduğu ehliyetinin bir çıktısını Andy’nin önüne koydu. Resme bir süre baktı. Colleen O’Hara’nın evinde gördüğü yüzdü bu.</p>

  <p class="calibre10">“Bu o. Bu Frankie Doyle.”</p>

  <p class="calibre10">“Adrese bir bak.”</p>

  <p class="calibre10">Andy ehliyete baktı, sonra da Lorenzo’ya döndü.</p>

  <p class="calibre10">“Buda, Teksas mı? Yani tüm bu süre içerisinde buradan 25 kilometre uzakta mıydı?”</p>

  <p class="calibre10">“Kiralık ev. Fakat sınıf atlamış; Buda’da on beş bin kişi yaşıyor.”</p>

  <p class="calibre10">“Neden Montana, New Mexico ve Batı Teksas’ın ücra köşelerinde yaşadıktan sonra Austin’in 25 kilometre yakınına taşınsın ki?”</p>

  <p class="calibre10">“İlgi çekmek istemiyor. Geçmişe ait izlerini kapattı ve artık bir şehrin yakınlarında yaşayabilir, çocuğunu iyi bir okula yazdırıp, hayatın tadını çıkarabilir. Karen James olarak yeni bir hayata başlamaya hazır.”</p>

  <p class="calibre10">Andy ofisine doğru sürdü bisikletini. Dövme salonuna girdi ve Ramon’u bilgisayarının başında buldu.</p>

  <p class="calibre10">“Ramon arabanı ödünç alabilir miyim?”</p>

  <p class="calibre10">Ramon başını monitörden çevirmeden cevap verdi, “Selam Andy, aldığım şu e-postayı dinle: ‘Merhaba, ben güzel bir Rus kızıyım ve bu gece canım sıkılıyor. Muhabbet etmek ve resimlerime bakmak ister misin?’ Sence bu gerçek mi?”</p>

  <p class="calibre10">“Adı ne?”</p>

  <p class="calibre10">“Candi. İ harfiyle.”</p>

  <p class="calibre10">“Adı – i harfiyle – Candi olan bir Rus kızı? Hiç sanmıyorum Ramon. Arabanı ödünç alabilir miyim?”</p>

  <p class="calibre10">“Hiç sanmıyorum, Andy.”</p>

  <p class="calibre10">Ramon Cabrera metalik sarı, 1978 model üstü açık bir Corvette kullanıyordu, arabanın çelik jantları ve geniş tekerlekleri vardı. Araba hâlâ yepyeni durumdaydı, kırmızı deri döşemeleri, her bas sesinde arabayı sallayan bir ses sistemi ve en ufak titremede başını sallayan gösterge panelinin hemen üstündeki kısma mıknatısla tutturulmuş plastik bir İsa heykeli vardı. Karısından ayrıldıktan sonra buna sahip olmuştu, plastik İsa heykeline değil, arabaya. Andy’nin arabayı sürmesine izin yoktu. Fakat Ramon o gün öğleden sonra dövme yapmayacağından, Andy’yi 35’inci karayolundan Teksas, Buda’ya götürmüştü. Yol boyu Ramon Cabrera’nın yanındaki yere yakın olan koltukta oturmuştu Andy, kendini bir Cheech and Chong filminde yan rollerden birinde oynuyor gibi hissetmişti.</p>

  <p class="calibre10">Teksas, Buda, Austin ile San Antonio arasına kurulmuş küçük bir tarım kasabasıydı, burada sadece pamuk, inek ve çimento fabrikası vardı. Fakat yatırımcılar son on yıl içerisinde buradaki tarım arazilerini alıp otlakları bölmüş ve buraya şehirdeki evlere parası yetmeyen Austinliler için evler dikmişlerdi. Buda – ismi İspanyolca’daki <span class="italic">viuda</span> kelimesinden geliyordu – artık bir yatak odası kasabasıydı, çünkü insanlar Austin’de çalışıp evlerinde uyumak için Buda’ya geri dönüyorlardı. Fakat bugünlerde onbinlerce insan 1 numaralı karayolundan 35 numaralı karayolu üzerinden Buda’ya geliyordu. Bunun tek nedeni burada yapılan köpek yarışları değildi. Rambo olmak isteyen kişilere silah ve cephane sağlayan 17,000 m2 alana kurulmuş Cabela’s ismindeki bu mağazalar bunun asıl sebebiydi. Sektörün sloganı ise basitti “Buda’da <span class="italic">Buda’ya uygun</span> zaman geçir.”</p>

  <p class="calibre10">Ya da en azından bir silah al.</p>

  <p class="calibre10">Andy, Ramon’un bilgisayarından haritanın çıktısını almıştı. Ehliyette yazan adrese göre Old Black Colony Yolu’ndan kasabanın birazcık dışına gitmeleri gerekiyordu. Bir Toyota Corolla evin önündeki yolda park edilmişti. Fakat sapsarı Corvette’i yolun karşısına park edip, fotoğraf çekemezlerdi. Kolayca fark edilirlerdi. Bu yüzden kadının göremeyeceği bir yere park ettiler arabayı.</p>

  <p class="calibre10">Oraya geldikten on beş dakika sonra, Frankie Doyle evden çıktı.</p>

  <p class="calibre10">Andy Toyota’nın plakasını not etti; şüphesiz araba kadının son ismine göre kayıtlıydı. Buda İlkokulu’na kadar izlediler onu, burada alev kızılı saçlara sahip tatlı bir kız arabaya doğru koştu ve bindi. Hasta gözükmüyordu. Andy kızın yakın çekim resimlerini çekti ama Frankie’nin net pozlarını yakalayamadı.</p>

  <p class="calibre10">Frankie ve kızını evlerine kadar izlediler ve tekrar aynı yerde beklemeye başladılar. Ramon biraz kestirmeye karar verdi. Andy ise ön panelin yarattığı gölgeyi kullanarak dijital fotoğraf makinesindeki resimleri kontrol ediyordu ki—</p>

  <p class="calibre10">“Beni takip mi ediyorsun?”</p>

  <p class="calibre10">Andy zıpladı ve başını panel vurdu. Kafasını çevirdiğinde Frankie Doyle’un orada dikilmiş olduğunu gördü. Bu gerçekti.</p>

  <p class="calibre10">“Tanrım, ödümü kopardın.”</p>

  <p class="calibre10">Ramon gözlerini açmış ve güneş gözlüklerinin üzerinden bakıyordu. Frankie’yi uzun ve hayranlık dolu bakışlarla izliyordu. Kadının elleri kapıya yapışmıştı ve Andy’den bir karış uzakta duruyordu. Kızıl saçları yoktu. Simsiyah saçları, pürüzsüz bir cildi adama dolu bir tüfek gibi doğrulttuğu simsiyah gözleri vardı.</p>

  <p class="calibre10">Ağır Latin aksanıyla konuştu Ramon, “Ben Ramon Cabrera. Cildin bir şaheser. Beden sanatı yaptırmayı hiç düşündün mü?”</p>

  <p class="calibre10">Kadının gözleri Ramon’a kaydı; ona baktı ve “Hayır,” dedi. Tekrar Andy’ye doğru döndü: “Gerçekten sarı bir Corvette’i fark etmeyeceğimi mi düşündün?”</p>

  <p class="calibre10">Yalan söylemenin anlamı yoktu.</p>

  <p class="calibre10">“Seni bulmak için dünyanın zamanını harcadım.”</p>

  <p class="calibre10">“Polisi arıyorum.”</p>

  <p class="calibre10">Andy cep telefonunu kadına uzattı.</p>

  <p class="calibre10">“Aramayacağımı mı sanıyorsun?”</p>

  <p class="calibre10">“Aynen öyle.”</p>

  <p class="calibre10">“Nedenmiş?”</p>

  <p class="calibre10">“Çünkü polis ya da başka birinin gerçekte kim olduğunu bilmesini istemiyorsun…Frankie Doyle.”</p>

  <p class="calibre10">Kadın gözlerini adama dikmişti, ama yüzünde hiçbir ifade yoktu. Sonra aniden arkasını döndü ve eve doğru gitti.</p>

  <p class="calibre10">“Hoş bir kadın,” dedi Ramon. “Hangi bara gittiğini merak ettim.”</p>

  <p class="calibre10">Andy arabadan atladı ve ona yetişmek için koştu. Kadın uzun kollu beyaz bir tişört ve mavi bir kot pantolon giyiyordu; arkadan oldukça güzel görünüyordu. Suzie gibi değildi tabii ki, ama gene de güzeldi.</p>

  <p class="calibre10">“Frankie neden kaçtığını biliyorum.”</p>

  <p class="calibre10">Kadın yürümeye devam etti.</p>

  <p class="calibre10">Omzunun üzerinden konuştu: “Beni nasıl buldun?”</p>

  <p class="calibre10">“Annen sayesinde.”</p>

  <p class="calibre10">Kadın durdu ve arkasına döndü. “Annemi mi gördün?”</p>

  <p class="calibre10">“Evinde ziyaret ettim.”</p>

  <p class="calibre10">“Kimsin sen?”</p>

  <p class="calibre10">“Andy Prescott. Austin’de avukatım.”</p>

  <p class="calibre10">Kadın adamı baştan aşağıya süzdü: Gördüğü spor ayakkabılar, kot pantolon ve saçma sapan bir tişörtten ibaretti.</p>

  <p class="calibre10">“Sen bir avukat mısın? Bunları giyip ve” – sarı Corvette’i işaret etti – “buna mı biniyorsun?”</p>

  <p class="calibre10">“Ah, bu Ramon’un arabası. O benim ev sahibim…ve bir dövme sanatçısı.”</p>

  <p class="calibre10">“Ev sahibin sana arabayla eşlik mi ediyor?”</p>

  <p class="calibre10">“Kendi arabam yok. Bisiklet kullanıyorum.”</p>

  <p class="calibre10">“Bir avukatsın, bisiklet sürüyorsun ve bir dövme sanatçısı özel şoförlüğünü yapıyor? Bu bir çeşit şaka mı?”</p>

  <p class="calibre10">“Ah, hayır.”</p>

  <p class="calibre10">“Boston’a annemi ziyarete gittin, beni bulmak için öyle mi?”</p>

  <p class="calibre10">“Boston’a Mickey’i görmeye gittim, seni bulmak için.”</p>

  <p class="calibre10">“Mickey ile mi konuştun?”</p>

  <p class="calibre10">“Garajında.”</p>

  <p class="calibre10">“O nasıl?”</p>

  <p class="calibre10">“Muhtemelen evlendiğin zamankiyle aynı.”</p>

  <p class="calibre10">“Tanrım, bir sigaraya ihtiyacım var. Görüyorsun değil mi, Mickey’den bahsettin ve şimdi gene sigara içmek istiyorum. Annem nasıl?”</p>

  <p class="calibre10">“Aklı gelip gidiyor.”</p>

  <p class="calibre10">Kadın başıyla onayladı: “Onu terk etmesi çok zordu.”</p>

  <p class="calibre10">“Senin Montana’da çekilmiş fotoğrafını gösterdi.”</p>

  <p class="calibre10">“Bizi burada nasıl buldun?”</p>

  <p class="calibre10">“Benny mümkün olduğunca uzağa gitmek—”</p>

  <p class="calibre10">“Benny’yi de mi gördün?”</p>

  <p class="calibre10">“Bar’da.”</p>

  <p class="calibre10">“O nasıl?”</p>

  <p class="calibre10">“Seni özlemiş.”</p>

  <p class="calibre10">“Ben de onu özledim.”</p>

  <p class="calibre10">“Neyse, Montana resminin sen oradan ayrıldıktan sonra çekildiğini biliyordum bu yüzden oraya gittim, Billings’in yakınlarında küçük bir kasabada kaldığını düşündüm ta ki ismini değiştirmiş olduğunu fark edene kadar. Sonra New Mexico ve Batı Teksas’a gittin. Ve her defasında adını değiştirdin.”</p>

  <p class="calibre10">“Nereye bakacağını nereden biliyordun?”</p>

  <p class="calibre10">“Annenin evindeki eskizlerinden. Çizdiğin manzaraları tanıdım.”</p>

  <p class="calibre10">“Montana ve New Mexico, oralardan hoşlanmıştık. Batı Teksas oldukça zorluydu. Rüzgar durmak bilmiyordu, tıpkı Mickey’in annesi gibiydi.”</p>

  <p class="calibre10">“Çizim konusunda ve saklanmada oldukça iyisin.”</p>

  <p class="calibre10">“Belli ki yeterince iyi değilmişim. Pekala, beni nasıl bulduğunu anladım. Beni neden arıyordun?”</p>

  <p class="calibre10">“Müvekkilim sana yardım etmek istiyor.”</p>

  <p class="calibre10">“Nasıl?”</p>

  <p class="calibre10">“Sana para vermek istiyor.”</p>

  <p class="calibre10">“Ne kadar?”</p>

  <p class="calibre10">“Bir milyon dolar.”</p>

  <p class="calibre10">“Hiç tanımadığı birine bir milyon dolar vermek mi istiyor?”</p>

  <p class="calibre10">“Seni tanıyor.”</p>

  <p class="calibre10">“Adı ne?”</p>

  <p class="calibre10">“Söyleyemem.”</p>

  <p class="calibre10">“Bu zengin herifle nerede tanışmışım?”</p>

  <p class="calibre10">“Çalıştığın otel barında.”</p>

  <p class="calibre10">“Ne yani, bundan üç yıl önce ona içki servisi yaptım, şimdi bana bir milyon dolar mı vermek istiyor?”</p>

  <p class="calibre10">“Belli ki öyle.”</p>

  <p class="calibre10">“Neden?”</p>

  <p class="calibre10">“Suçluluk. Sana iyi davranmadığı için.”</p>

  <p class="calibre10">“Barda mı?”</p>

  <p class="calibre10">“Siz çıkarken.”</p>

  <p class="calibre10">Kadın başını salladı. “Yanlış kız, Andy. Ben barda tanıştığım hiç kimseyle çıkmadım. Mickey ile evliydim.” Kadın iç geçirdi. “ Bir hata yaparsın ve hayat boyu çekersin.”</p>

  <p class="calibre10">“Mickey okuldan hemen sonra evlendiğinizi söylemişti.”</p>

  <p class="calibre10">Kadın başıyla onayladı. “Üç ev uzaklaşmış olsam da babamdan kurtulmak için yaptım. Mickey ile evlendim ve babamla evlendiğimi fark ettim. Tanrım, Mickey öylesine kıskançtı ki. Sokaktaki adamlar bana baktığında bile beni dövmek isterdi.”</p>

  <p class="calibre10">“Bahse girerim bu defalarca olmuştur.”</p>

  <p class="calibre10">Kadının yüzünde belli belirsiz bir gülümseme belirdi; aralarındaki buz eriyordu.</p>

  <p class="calibre10">“O sana vurur muydu?”</p>

  <p class="calibre10">Kadın gözlerini kaçırdı.</p>

  <p class="calibre10">“Kızına vurur muydu?”</p>

  <p class="calibre10">“Eğer böyle bir şey yapsaydı hayatta kalamazdı.”</p>

  <p class="calibre10">Oldukça samimi görünüyordu.</p>

  <p class="calibre10">“Frankie, ondan kaçtığını biliyorum.”</p>

  <p class="calibre10">Kadın tekrar evine doğru yürümeye başladı.</p>

  <p class="calibre10">“Şimdi de senden kaçıyorum.”</p>

  <p class="calibre10">“Müvekkilim eski kız arakadaşlarına yardım etmek istiyor.”</p>

  <p class="calibre10">Kadın durdu.</p>

  <p class="calibre10">“Zengin müvekkilin eski kız arkadaşlarına bir milyon dolar mı veriyor?”</p>

  <p class="calibre10">Andy başıyla onayladı. “On yedisine”</p>

  <p class="calibre10">“Müvekkilinin on yedi kız arkadaşı mı olmuş? Robert Redford’a falan mı benziyor?”</p>

  <p class="calibre10">“Redford mu? O yaşlı.”</p>

  <p class="calibre10">“Eski filmleri izlemez misin, <span class="italic">The Way We Were</span> mesela?”</p>

  <p class="calibre10">“Aksiyon gerilim falan mı?”</p>

  <p class="calibre10">“Hayır aşk hikayesi.”</p>

  <p class="calibre10">“Ah. Şey, Frankie, müvekkilimin eski âşıklar listesinde yedinci sıradasın.”</p>

  <p class="calibre10">“Bir hata var. Ben o listeye ait değilim.”</p>

  <p class="calibre10">Ön kapıya ulaşmışlardı. Kadın adama doğru döndü.</p>

  <p class="calibre10">“Andy, müvekkiline neden sadece beni bulamadığını söylemiyorsun?”</p>

  <p class="calibre10">“Müvekkilime yalan söyleyemem.”</p>

  <p class="calibre10">“Sen bir avukatsın.”</p>

  <p class="calibre10">“Frankie, altı eski kız arkadaşına altı milyon dolar verdi. Ve sana da verecektir.”</p>

  <p class="calibre10">Kadın elini uzattı.</p>

  <p class="calibre10">“Peki, ver hadi.”</p>

  <p class="calibre10">Adama başını hayır anlamında salladı. “Bu şekilde olmuyor. Tüm bilgileri ve fotoğrafları topluyorum önce. Sonra onunla buluşuyorum, fotoğrafları gösteriyorum ve o bana para veriyor. Sonra ben sana bir milyon dolarlık banka çekini getiriyorum.”</p>

  <p class="calibre10">“Ne çeşit bilgiler topluyorsun?”</p>

  <p class="calibre10">“Yaşın.”</p>

  <p class="calibre10">Şaka gibiydi: “Yirmi sekiz.”</p>

  <p class="calibre10">“Kızının yaşı.”</p>

  <p class="calibre10">“Sekiz.”</p>

  <p class="calibre10">“Borçların.”</p>

  <p class="calibre10">“Yok.”</p>

  <p class="calibre10">“Ekonomik durumun. Bilirsin, hiç paraya ihtiyacın var mı?”</p>

  <p class="calibre10">Kadın önünde durdukları eski kiralık evi gösterdi.</p>

  <p class="calibre10">“Evet, bu benim evim.”</p>

  <p class="calibre10">“İşin var mı?”</p>

  <p class="calibre10">“Hayır.”</p>

  <p class="calibre10">“Faturalarını nasıl ödüyorsun?”</p>

  <p class="calibre10">“Hallediyorum.”</p>

  <p class="calibre10">“Hayatında başka sorun var mı?”</p>

  <p class="calibre10">“Sen.”</p>

  <p class="calibre10">“Şimdi, bu hiç de zor değil. Yirmi sekiz yaşında ve beş kuruşsuzsun ama bu o kadar da fena değil, öte yandan sigarayı bırakmaya çalışıyorsun ve sana şiddet uygulayan kocandan saklanıyorsun. Sekiz yaşında bir kızın var ve…ah, o hasta mı?”</p>

  <p class="calibre10">Kadının yüzündeki ifade değişti. Şaka sona ermişti.</p>

  <p class="calibre10">“Hayır.”</p>

  <p class="calibre10">“Tıbbi bir sorunu yok mu?”</p>

  <p class="calibre10">Artık biraz tuhaf bir hal almaya başlamıştı bu.</p>

  <p class="calibre10">“Ne gibi bir tıbbi sorun?”</p>

  <p class="calibre10">“Bir hastalık.”</p>

  <p class="calibre10">“Hayır.”</p>

  <p class="calibre10">“Mükemmelen sağlıklı.”</p>

  <p class="calibre10">“Evet.”</p>

  <p class="calibre10">Nihayet, sağlıklı bir çocuk. İhtimaller gerçeğe dönüşmüştü.</p>

  <p class="calibre10">“Şey bu çok iyi…ve farklı.”</p>

  <p class="calibre10">“Nasıl farklı?”</p>

  <p class="calibre10">“Diğerlerinden yani.”</p>

  <p class="calibre10">“Diğer kız arkadaşlardan mı?”</p>

  <p class="calibre10">Andy başıyla onayladı.</p>

  <p class="calibre10">“Çocukları hasta mıydı?”</p>

  <p class="calibre10">“Evet. Şey aslında içlerinden birininki ölmüştü.”</p>

  <p class="calibre10">“Fakat diğer altısının çocukları hastaydı, öyle mi?”</p>

  <p class="calibre10">“Evet.”</p>

  <p class="calibre10">“Ne kadar hastaydı?”</p>

  <p class="calibre10">“Kanser, inme, beyin felci…”</p>

  <p class="calibre10">“Müvekkilinin hasta bir çocuğu var mı?”</p>

  <p class="calibre10">Andy bir kez daha başıyla onayladı: “Oğlu ölüyor. Nadir görünen bir lösemi.”</p>

  <p class="calibre10">Artık kadının cildi o kadar da kusursuz değildi; tamamen sararmıştı. Sanki o da hastalanmıştı. İçeri girdi ve kapıyı adamın yüzüne kapattı.</p>

  <p class="calibre10">Asansörün kapısı açıldığında karşısına bir palyaço belirdi.</p>

  <p class="calibre10">Andy inmek için adımını attığında palyaço kafasına bir parti şapkası geçirdi ve sonra da ağzına sanki yeni baba olmuş gibi bir sigara sokuşturuverdi. Karşıdaki duvarda MUTLU YILLAR, ZACH yazan bir afiş asılmıştı; etrafta rengarenk balonlar vardı ve tavandan konfetiler sarkıyordu. Andy iki saat önce Frankie Doyle’un yanından ayrılmıştı, şimdiyse Austin General Hospital’ın yedinci katında bulunan kanser hastalarının yattığı koğuşa giriyordu.</p>

  <p class="calibre10">Etrafta bir sürü palyaço insanları eğlendiriyordu, çocukların yüzlerini boyayanlar onları aslan, ayı ve kaplana benzetiyorlardı. Jonglör ve sihirbazlar da çocukları eğlendirenler arasındaydı. Balon sanatçıları, balonlara çeşitli şekiller veriyordu. Hemşireler ise hastalarıyla beraber pasta ve dondurma yiyordu. Kel erkek ve kız çocukları yüzlerinde kocaman gülümsemelerle partideydiler. Dün hepsi hasta çocuklardı ve belki yarın da öyle olacaklardı ama bugün sadece çocuklardı.</p>

  <p class="calibre10">Andy tezahürat seslerini duydu ve Zach Reeves’in hasta yatağının koridorda bir palyaço tarafından itildiği gördü. Çocuk kolunu neşeyle sallamıştı yatağında ve haykırmıştı çünkü yatağı diğer çocuğun yatağını geçmişti.</p>

  <p class="calibre10">Yatak yarışı yapıyorlardı.</p>

  <p class="calibre10">İncelemek, Andy’nin müvekkilinin yapacağı şeydi. Russell Reeves’e doğru gitti.</p>

  <p class="calibre10">“Geldiğin için teşekkür ederim, Andy. Zach de seni arıyordu.”</p>

  <p class="calibre10">“Bunu kaçırmamın imkanı yoktu.”</p>

  <p class="calibre10">“Zach’e istediği her yerde parti verebileceğini söyledim; Yankee Stadyumu, Madison Square Garden, Disney World. Burada, arkadaşlarıyla olmak istedi.”</p>

  <p class="calibre10">“O iyi bir çocuk.”</p>

  <p class="calibre10">Şimdi arkalarında belirmişti, yüzü zebra gibi boyanmıştı ve kafasında bir beyzbol şapkası vardı.</p>

  <p class="calibre10">“Andy, yatak yarışını gördün mü? Ben kazandım!”</p>

  <p class="calibre10">“Harika, dostum.”</p>

  <p class="calibre10">Yumruklarını tokuşturdular. Zach şapkasını kafasından çıkardı.</p>

  <p class="calibre10">“Bak, babam bütün takıma imzalatmış.”</p>

  <p class="calibre10">Tüm New York Yankee takımı.</p>

  <p class="calibre10">“Bu süper bir şey. Ah, al bakalım.”</p>

  <p class="calibre10">Andy sırtında asılı olan çantasını çıkardı ve içerisinden küçük bir hediye paketi çıkardı. Çocuk paketi aldı ve dışındaki kağıdı yırtarcasına parçalayıp paketi açtı. Andy’nin hediyesi siyah deri bir bandanaydı.</p>

  <p class="calibre10">“Aman Allahım, bu harika!”</p>

  <p class="calibre10">“Kimsenin imzasını alamadım ama.”</p>

  <p class="calibre10">Zach bandanayı kafasına taktı. Andy’de düzeltti.</p>

  <p class="calibre10">“Mutlu yıllar, Zach.”</p>

  <p class="calibre10">“Teşekkürler, Andy.”</p>

  <p class="calibre10">Çocuk adama sarıldı ve hemen partiye geri döndü.</p>

  <p class="calibre10">“Seni seviyor, Andy.”</p>

  <p class="calibre10">“Ben de onu.”</p>

  <p class="calibre10">“Onun büyük abisi gibi olmaya çalışıyorum ama aynı olmuyor.”</p>

  <p class="calibre10">“Bugün iyi görünüyor.”</p>

  <p class="calibre10">Russell başıyla onayladı. “Bugün. Yarın kemoterapiye girecek.”</p>

  <p class="calibre10">Birkaç dakika konuşmadılar. Andy, Zach’in diğer hasta çocuklarla oynamasını izledi sonra da Zach’i izleyen Russell’i seyretti. Müvekkilinin aklından geçenleri biliyordu.</p>

  <p class="calibre10">“Onu bulduk,” dedi Andy en sonunda. “Frankie Doyle’u.”</p>

  <p class="calibre10">“Üst kata gidelim.”</p>

  <p class="calibre10">Asansörlere doğru gittiler. Russell çatı katına çıkmak için özel bir anahtar kullandı. Kat pahalı bir otel odası gibi görünüyordu. Russell, Andy’yi ofisine kadar eşlik etti. Masaya karşı karşıya oturdular. Andy, dosyayı ve Frankie Doyle ve kızının fotoğraflarını sırt çantasından çıkardı ve masaya yaydı.</p>

  <p class="calibre10">“Bulması hiç kolay değildi, Russell.”</p>

  <p class="calibre10">Russell dosyayı ve fotoğrafları küçük florasan lambanın altında inceledi.</p>

  <p class="calibre10">“Boston’dan Montana’ya oradan New Mexico’ya ve oradan da Batı Teksas’a taşınmış. Her defasında adını değiştirmiş. Şimdiyse Buda’da yaşıyor.”</p>

  <p class="calibre10">Russell başını kaldırdı. “Boston ve Montana’ya gidip sonra da onu buradan 25 kilometre uzakta mı buldun?”</p>

  <p class="calibre10">“Evet.”</p>

  <p class="calibre10">Russell fotoğraflara geri döndü.</p>

  <p class="calibre10">“Pekala, hikayesi ne?”</p>

  <p class="calibre10">“Frankie Doyle, yirmi sekiz yaşında, boşanmış, bir kızı var. Sekiz yaşında.”</p>

  <p class="calibre10">“Mali durumu?”</p>

  <p class="calibre10">“Bahse değer bir şeyi yok. Eski bir Toyota kullanıyor ve kiralık bir evde yaşıyor. İşsiz.”</p>

  <p class="calibre10">“Sorunları?”</p>

  <p class="calibre10">“Sigara ve Boston’da yaşayan eski kocası. Onu dövüyormuş. Ondan kaçıyor.”</p>

  <p class="calibre10">Russell başını yavaşça salladı.</p>

  <p class="calibre10">“Zavallı kadınlar. Hepsinin bir sorunu var.”</p>

  <p class="calibre10">“Onunkiyle tanıştım. Eski boksör, kendi tamirhanesi var. Tam bir pislik.”</p>

  <p class="calibre10">“Kadının sorunu ne?”</p>

  <p class="calibre10">“Hiçbir şey.”</p>

  <p class="calibre10">Russell’ın gözleri bir kez daha dosyadan kaydı.</p>

  <p class="calibre10">“Çocuğu hasta değil mi?”</p>

  <p class="calibre10">“Hayır.”</p>

  <p class="calibre10">“Emin misin?”</p>

  <p class="calibre10">Andy omuz silkti. “Frankie sağlığının mükemmel olduğunu söyledi.”</p>

  <p class="calibre10">“Onu gördün mü? Yani kızı?”</p>

  <p class="calibre10">“Evet. Çok tatlı kızıl saçlı. İyi görünüyor.”</p>

  <p class="calibre10">“Görüyorsun, değil mi Andy. Sadece ihtimal.”</p>

  <p class="calibre10">Russell fotoğraflara geri döndü.</p>

  <p class="calibre10">“Ve sekiz yaşında?”</p>

  <p class="calibre10">Andy başıyla onayladı. “Ve Frankie yirmi sekiz yaşında. Bunun anlamı senin kız arkadaşın olamaz.”</p>

  <p class="calibre10">Russell buna tepki vermedi. Hatta başını fotoğraflardan bile kaldırmadı.</p>

  <p class="calibre10">“Neden böyle söylüyorsun Andy?”</p>

  <p class="calibre10">“Hesapladım. On dört yıldır evlisin, yani sen evlendiğinde o on dört yaşındaydı. Ve dört yıl sonra evlenmiş o da.”</p>

  <p class="calibre10">Russell yavaşça gözlerini fotoğraftan ayırdı.</p>

  <p class="calibre10">“Ben sana asla onunla evlenmeden önce çıktığımı ya da… onun evli olmadığını söylemedim.”</p>

  <p class="calibre10">Şimdi tepki vermemeye çalışma sırası Andy’deydi.</p>

  <p class="calibre10">“Sen evliydin…ve o çok…o zaman sen ve o…?”</p>

  <p class="calibre10">“Buna ilişki denebilir, Andy.”</p>

  <p class="calibre10">“Russell, Kathryn muhteşem biri.”</p>

  <p class="calibre10">“İhanet oldukça karmaşık bir şeydir.”</p>

  <p class="calibre10">“Bilemezdim.”</p>

  <p class="calibre10">“Kimse bilemez. Bu, mahrem, Andy.”</p>

  <p class="calibre10">“Bu yüzden inkar etti demek; ilişkisi olan evli bir kadındı.”</p>

  <p class="calibre10">Russell bir kez daha ilgisini Frankie ve kızının fotoğraflarına yöneltti. Adam dikkatle resimleri incelerken Andy’nin aklına bir şey geldi; on yedi eski kız arkadaşını neden aradığını mantıklı hale getirecek bir şey.</p>

  <p class="calibre10">“Kız senden mi?”</p>

  <p class="calibre10">Russell Reeves, Andy’ye baktı. Yüzü sertti. Andy kapının önüne koyulmak üzere kendini hazırladı. Fakat müvekkili onun yerine arkasına yaslandı ve derin bir nefes koyverdi. Sanki nihayet gerçekleri avukatına açıklamanın zamanı gelmiş gibiydi.</p>

  <p class="calibre10">“Belki.”</p>

  <p class="calibre10">Bir şeyleri anımsamaya çalışıyormuşçasına boşluğa bakıyordu.</p>

  <p class="calibre10">“Frankie ve ben bundan dokuz yıl kadar önce Massachusetts Teknoloji Enstitüsü’nde bir dönem hocalık yaparken bir ilişki yaşadık. Milyarder bir konuktum ve devamı geldi. Bir barda karşılaşmıştık. İkimiz de evliydik.”</p>

  <p class="calibre10">Bir nedenden ötürü Andy Russell’ın Frankie Doyle ile ilişki yaşamış olduğuna içerledi, kıskanmıştı.</p>

  <p class="calibre10">“Hangi bar.”</p>

  <p class="calibre10">“Barın adını anımsamıyorum, Andy. Boston Grand Hotel’deydi.”</p>

  <p class="calibre10">Bu o oteldi. Dosyada bundan bahsedilmişti. Frankie orada dokuz yıl önce çalışmaya başlamıştı, o zamanlar daha on dokuz yaşındaydı. Dokuz aylık hamilelikten sonra şimdi sekiz yaşında bir kızı vardı.</p>

  <p class="calibre10">Frankie Doyle, Andy’ye yalan söylemişti.</p>

  <p class="calibre10">“Eski kocası oldukça zorlu biri. O zamanlar sizi öğrenmediği için şanslısınız.”</p>

  <p class="calibre10">“Hiç kimse bunu öğrenemez.” Adam derin bir nefes verdi. “Andy, onun benim kızım olup olmadığını öğrenmeliyim.”</p>

  <p class="calibre10">“Neden?”</p>

  <p class="calibre10">“Çünkü kanser genini Zach’e ben geçirdim. Kendi öz oğluma onu öldüren kanseri ben verdim. Ya aynı geni o çocuğa da geçirdiysem?”</p>

  <p class="calibre10">“Fakat o hasta değil.”</p>

  <p class="calibre10">“Henüz değil. Eğer bendense, aynı geni o da taşıyabilir ve hasta olabilir; gelecek hafta ya da gelecek ay, belki de gelecek yıl. Peki ya bilim adamlarım bunu önleyebilirse? Gen tedavisinde inanılmaz adımlar attılar, Andy. Ya Zach’i hasta eden kanser türünden onu koruyabilirlerse?”</p>

  <p class="calibre10">“Fakat, Russell—”</p>

  <p class="calibre10">“Andy, eğer benim kızımsa içinde bir bomba taşıyor olabilir, ya bu bombayı patlamadan önce durdurabilirsek? Sonunun Zach gibi olmasını önleyebilirsek? Ya onun hayatını kurtarabilirsek? Denemeye değmez mi bu?”</p>

  <p class="calibre10">“Nasıl?”</p>

  <p class="calibre10">“DNA”</p>

  <p class="calibre10">“Onun DNA’sını mı almamı istiyorsun?”</p>

  <p class="calibre10">Russell başıyla onayladı. “Onun DNA’sını benimkiyle karşılaştıracağız. Böylece gerçeği öğreneceğiz.”</p>

  <p class="calibre10">“Russell bu biraz tuhaf, oraya gizlice gideceğim ve DNA’sını alacağım, tabi benim yapacağımı varsayıyorum. Neden doğruca Frankie’ye gidip durumu anlatıp, sonra da kızı test etmeyi istemiyoruz?”</p>

  <p class="calibre10">“Çünkü Frankie ile dokuz yıldır konuşmadım. Bunu sorun edebilir ya da etmeyebilir. Fakat Teksas’a gelip benden para sızdırmaya çalışırsa? TV’ye gidip her şeyi anlatmak isteyebilir. Önce kızın benden olup olmadığını öğrenmeliyim.”</p>

  <p class="calibre10">“Haklısın. Fakat bu gene de tuhaf.”</p>

  <p class="calibre10">Russell ayağa kalktı ve pencereye doğru yürüdü. Uzun süre sessizce dışarıyı seyretti ve sonra da kabanına uzandı.</p>

  <p class="calibre10">“Ah, burada, bunlar senin için.”</p>

  <p class="calibre10">Russell bir zarf çıkardı ve Andy’ye uzattı. Zarfı aldı Andy, açtı. Tuttuğu şeye inanamıyordu.</p>

  <p class="calibre10">“Yarınki maç için dört bilet mi? Teksas – Ohio State maçına mı? 45 metrelik koltuklardan mı?”</p>

  <p class="calibre10">“Kampuse laboratuarı inşa ettiğim zaman okul bana sezonluk bilet verdi. Birkaç defa Zach’ı götürdüm ama ben bir futbol fanatiği değilim.”</p>

  <p class="calibre10">“Russell, Teksas ve Ohio State, ikisi de namağlup. Kim kazanırsa ülkede lider o olacak. Bu yılın üniversite maçı. Bu biletleri yirmi bin dolara satabilirsin.”</p>

  <p class="calibre10">Russell omuz silkti. “Suzie’yle git ve eğlen.”</p>

  <p class="calibre10">“Arkadaşlarımı götüreceğim.”</p>

  <p class="calibre10">Yüzlerini görmek için sabırsızlanıyordu.</p>

  <p class="calibre10">“Bir prim olabilirdi.”</p>

  <p class="calibre10">“Maç için mi?”</p>

  <p class="calibre10">“DNA için?”</p>

  <p class="calibre10">Andy avuçlarındaki biletlere baktı. Yılın en büyük maçındaki en iyi koltuklardı bunlar.</p>

  <p class="calibre10">“On bin dolar.”</p>

  <p class="calibre10">Yirmi bin. On bin. Bu adam parayı sanki Monopoly oynuyormuşçasına saçıyordu. Russell, Andy ile yüzyüze geldi.</p>

  <p class="calibre10">“Kathyrn ve ben Zach’e sahip olduğumuzda onu ölüme mahkum ettiğimi bilmiyordum. Onun hakkındakileri öğrenmek istiyorum. Eğer bendense Andy ve benim genlerim yüzünden kanser olursa, iki çocuğu ölüme mahkum etmiş oldum demektir. Bununla nasıl yaşarım?”</p>

  <p class="calibre10">“Kızın saçları kızıldı, Russell. Frankie’nin eski kocasınınki de öyle. Senden olamaz.”</p>

  <p class="calibre10">Russell resimleri gösterdi. “Frankie’nin saçları siyah.”</p>

  <p class="calibre10">“Yani?”</p>

  <p class="calibre10">“Yani kızıl saç çekinik.”</p>

  <p class="calibre10">“Bu da ne demek…?”</p>

  <p class="calibre10">“Yani kızıl saçlara sahip olman için iki kızıl saç genin olmalı, biri annenden diğeri de babandan gelmiş olur. Eğer sadece bir ebeveyninde varsa, ihtimaller gereği kızıl saçların olmaz. Diğer ebeveynin saç rengi dominanttır.”</p>

  <p class="calibre10">“Yani?”</p>

  <p class="calibre10">“Yani çekinik olan gen nesiller boyunca aktarılır. Benim annemin saçları kızıldı; Maureen O’Malley, onun kızlık adıydı. Onun kızıl saçları neslime aktarıldı ama ben taşıyıcıyım ve Frankie’nin İrlanda genleri de öyle. İkimizi bir araya getirirsen çocuğumuz kızıl saçlı olur. Bu basit genetik, Andy.”</p>

  <p class="calibre10">“Basit demek.”</p>

  <p class="calibre10">“Eğer o benim kızımsa tabii. DNA’sını al ve biz de gerçeği öğrenelim.”</p>

  <p class="calibre10">“Yani bu bana söylemediğin şeydi; tüm o kadınları senin çocuğuna hamile kalıp kalmadıklarını öğrenmek için buluyorduk.”</p>

  <p class="calibre10">“Bir başka çocuğum daha var mı diye.”</p>

  <p class="calibre10">“Onlar gerçekten eski sevgililerin miydi?”</p>

  <p class="calibre10">“Evet… ya da en azından onlarla bir şekilde ilişkim vardı.”</p>

  <p class="calibre10">“Yani seninle beraber oldukları dönemlerde çocukları olup olmadığını anlamaya çalışıyordun?”</p>

  <p class="calibre10">“Evet.”</p>

  <p class="calibre10">“İlk altısında böyle bir şey yok muydu?”</p>

  <p class="calibre10">“Hayır. O çocuklar benden değildi ve kardeşleri de benden değildi.”</p>

  <p class="calibre10">“Fakat bu kız olabilir.”</p>

  <p class="calibre10">“Evet.”</p>

  <p class="calibre10">“Ve eğer senin çocuğunsa?”</p>

  <p class="calibre10">“Frankie ile buluşacağım, onu laboratuara test yaptırması için getirmesini isteyeceğim. Eğer o gen onda da varsa, onu tedavi edeceğiz. Hayatını kurtaracağız. Zach için yapamadığım her şeyi yapabileceğim.”</p>

  <p class="calibre10">Andy, Frankie Doyle’un çocuğunun ölmesini istemiyordu.</p>

  <p class="calibre10">“Pekala, Russell, onun DNA’sını alacağım.”</p>

  <p class="calibre10">“Teşekkürler, Andy.”</p>

  <p class="calibre10">“Diğer kadınları da araştırmaya devam etmemi istiyor musun?”</p>

  <p class="calibre10">“Evet. Bu kız benim olmayabilir. Onlardan birininki benden olabilir.”</p>

  <p class="calibre10">Partiye geri döndüler. Andy, Guitar Hero oyununda tekrar Zach ile maç yaptı; gene kaybetti. Fakat Andy’nin aklı oyunda değil; Russell Reeves’deydi. Ve Frankie Doyle’daydı. Ve kızdaydı.</p>

  <p class="calibre10">Ya o Russell Reeves’in kızıysa? Peki ya kanserli gen kıza da geçmişse? Ve bilim adamları onu Zach’in kaderinden kurtarabilirse? Frankie bunu istemez miydi? Russell’a kızını kurtarması için yalvarmaz mıydı?</p>

  <p class="calibre10">Hepsi çok mantıklıydı.</p>

  <p class="calibre10">Russell kızın DNA’sını kendi çocuğu olduğunu doğrulamak için istiyordu – kız kanserli geni taşıyor olabilirdi – ve sonuca göre sonra Frankie’ye gidecekti.</p>

  <p class="calibre10">Russell bu çocuğu bulmak ve hayatını kurtarmak istemişti.</p>

  <p class="calibre10">Bir başka çocuğun ölümünden sorumlu olmak istememişti.</p>

  <p class="calibre10">Mükemmel derecede mantıklı.</p>

  <p class="calibre10">Fakat bu basit mantık diğer altı çocuğun neden hasta olduğunu açıklamıyordu.</p>

  <p class="calibre10">Mickey Doyle trafik cezası avukatının kartvizitine bakıyordu. Üzerinde cep numarası basılıydı. Mickey neredeyse birkaç defa arayıp Frankie ve Abby’yi bulup bulmadığını sormak istemişti. Üç yıl sonunda onları unutmaya çalışmış ama sonra ansızın bu adam ortaya çıkmış ve şimdi sürekli onları düşünüp duruyordu.</p>

  <p class="calibre10">Kartviziti cebine koydu.</p>

  <p class="calibre10">Hayatı nasılda berbattı. Eşi yoktu, çocuğu yoktu, geleceği yoktu. Otuz beş yaşındaydı ve yolun sonuna gelmişti. Bir bardak bira ve viski karışımı daha sipariş etti.</p>

  <p class="calibre10">Bir viskiyi devirdi ve sonrasında bir bira attı. Sıcaklığı hemen bir soğukluk izledi. Vücudu ürpermişti. Biraz daha içip sonra da uykuya dalabilirdi.</p>

  <p class="calibre10">Tabii ki kendisi dışında kimseyi suçlayamazdı. Öfkesi. Yumrukları. Frankie’ye birkaç defa tokat atmıştı, ama son defasında ona sıkı bir tane çakmıştı. Neredeyse onu öldürüyordu, hayatında sevdiği tek kadını.</p>

  <p class="calibre10">Ona on yaşından beri aşıktı. Üç ev ilerde onun büyümesine şahit olmuştu. Frankie on altı yaşına bastığında çıkma teklif etti. İki yıl sonra okuldan mezun olduğunda evlendiler. Hâlâ bakireydi Frankie. Ve Katolikti. Bundan dolayı cinsellik suçluluk duygusundan başka bir şey değildi. Bu da seksin o kadar da eğlenceli olmamasına neden oluyordu. Mickey sık sık evden uzaklaşıp dolaşmaya giderdi. O zaman masum bir eğlenceydi bu; ama bir pazar günü ayine gittiklerinde büyük bir suçluluk duydu. Bir daha ayine gitmedi ama suçluluk duygusu devam etti.</p>

  <p class="calibre10">İkisini de çok özlemişti.</p>

  <p class="calibre10">Viski ve bira karışımından bir tane daha ısmarladı. Hayatında iki tutkusu olmuştu: Dövüş ve Frankie. Dövüş konusunda yarı profesyoneldi, hafta için garajda geçirdikten sonra hafta sonları maça çıkardı. Fakat çiğ yeteneği bir yerden sonra etkisiz kalıyordu. Bu yüzden ringleri bıraktı.</p>

  <p class="calibre10">Fakat Frankie’den asla vazgeçmedi. Her zaman onun hayatının aşkı olacaktı. Tabii ki geçen üç yıl boyunca hayatında kadınlar olmuştu ama sadece kafasını dağıtmak için onlarla olmuştu. Onlarlayken bile tek düşündüğü Frankie’ydi. Gerçek aşkı bulmuş ve mahvetmişti. İkinci bir şans için her şeyi yapardı. Yargıç ona ikinci – ve hatta üçüncü – şansı vermişti ama Frankie bunu yapmayacaktı. Bunun nedeni de Abby’di.</p>

  <p class="calibre10">Onu korumalıydı.</p>

  <p class="calibre10">İçkilerin parasını ödedi ve kapıdan çıkıp yolda ilerlemeye başladı; evinden üç sokak uzaktaydı. Bir sokak sonra bir yumruk ağzının tam ortasına indi ve onu bir evin duvarına yapıştırdı. <span class="italic">Bazı pislikler Mickey Doyle’u soymaya mı çalışıyordu?</span> Lanet olsun, en iyi sarhoşken dövüşürdü, şimdi de öyle olacaktı. Önünde duran uzun adama doğru döndü.</p>

  <p class="calibre10">“Frankie nerede?” dedi adam.</p>

  <p class="calibre10">“Ne?”</p>

  <p class="calibre10">“Eski karın, Mickey, o nerede?”</p>

  <p class="calibre10">“Avukat için mi çalışıyorsun?”</p>

  <p class="calibre10">“Ne avukatı?”</p>

  <p class="calibre10">“Ona söyledim, nerede olduğunu bilmiyorum.”</p>

  <p class="calibre10">“Bana masal anlatma, Mickey. Seni öldüreceğim. Ve sonra da gidip Frankie’yi bulup onu öldüreceğim.”</p>

  <p class="calibre10">Üç yıldır hissettiği suçluluk duygusu, karısına vurmanın getirdiği bulantı ve on sekiz yıldır Frankie’ye hissettiği büyük aşk yumruklarında toplandı. Pozisyonunu aldı, adama vuracak gibi yaptı – karşısındaki bunu yedi – ve adamın tam burnunun üzerine bir tane sol oturttu. Sonra bir tane da sağ aparkat çenesine indirdi ve ardı ardına yumruklarını adamın karnına saydırmaya başladı. Adamın inlediğini duydu. Birkaç yumruk daha ve adam ringin kenarına yıkılacaktı ya da cipin üzerine.</p>

  <p class="calibre10">“Frankie’ye zarar veremeyeceksin!”</p>

  <p class="calibre10">Mickey adamın suratına ve bedenine yumruklarını demir gibi indiriyordu – yumruğunun altında adamın kaburgasının kırıldığını hissetti – Frankie’yi kurtarmak için bu adamı ölümüne dövmeye kararlıydı, derken kafatasının çatladığını hissetti. Mickey kaldırıma yığıldı, aklı gökyüzü kadar kararmıştı. Mickey Doyle’ın ölmeden önce aklından geçen son şey, <span class="italic">Üzgünüm Frankie</span> oldu.</p>

  <p class="calibre10">Harmon Payne ayağa kalktı ve kan tükürdü.</p>

  <p class="calibre10">“Teşekkürler Cecil.”</p>

  <p class="calibre10">Cecil Durant şoförüydü ve Mickey’nin başına demir levyeyi geçirmişti. Harmon acıyan kaburgasını ovaladı. Patron öldürmeye izin yok demişti ve kaburgaları bir hafta boyunca ağrıyacaktı. Mickey Doyle’un kafasına bir kurşun sıkmak ikisi için de daha az acı verici olurdu.</p>

  <p class="calibre10">“Lanet olsun, bu herif sıkı yumruk atıyor.”</p>

  <p class="calibre10">Harmon eğildi ve Mickey’nin nabzını kontrol etti. Ölmüştü.</p>

  <p class="calibre10">“Ya da atıyordu.”</p>

  <p class="calibre10">Sonra adamın üstünü aradı. Cebinde bir kartvizit buldu: <span class="italic">Andy Prescott, Trafik Cezaları. Austin, Teksas</span>. Cep numarası da yazıyordu. Harmon doğruldu.</p>

  <p class="calibre10">“Cecil, Teksas’a gidiyoruz.”</p>

  <div class="mbppagebreak" id="calibre_pb_25"></div>
</body>
</html>
