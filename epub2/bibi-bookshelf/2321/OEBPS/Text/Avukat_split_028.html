<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avukat</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre12" id="filepos623487"><span class="calibre13"><span class="bold">Bölüm 19</span></span></p>

  <p class="calibre14">Ertesi sabah Andy Prescott’un yaptığı ilk şey bisikletine atlayıp Güney Congress’e gidip en sevdiği özel dedektifin bürosunun önünde park etti ve içeri girdi. Lorenzo Escobar kullandığı diz üstü bilgisayarın üzerinden başını kaldırdı.</p>

  <p class="calibre10">“Sakın bana onu kaybettiğini söyleme?”</p>

  <p class="calibre10">“Korkarım ki.”</p>

  <p class="calibre10">Lorenzo’nun canı sıkılmış göründü.</p>

  <p class="calibre10">“Ah, bu arada Maureen O’Malley Reeves’i kontrol ettim.”</p>

  <p class="calibre10">Andy, Lorenzo’dan Russell Reeves’in annesini araştırmasını istemişti. Bunu neden istediğinden emin değildi.</p>

  <p class="calibre10">“Yasalara uygun yaşıyor. California’nın dışında okyanus manzaralı üst sınıf bir huzur evinde kalıyor. Burada bir oğlu var. Milyarder Russell Reeves.”</p>

  <p class="calibre10">Russell doğruyu söylemişti.</p>

  <p class="calibre10">“Saçları ne renk?”</p>

  <p class="calibre10">“Mavi.”</p>

  <p class="calibre10">Lorenzo bilgisayarını Andy’ye doğru çevirdi.</p>

  <p class="calibre10">“Benim Batı Yakası’ndaki ortağım bu fotoğrafları çekmiş ve bana e-postayla yollamış.” Monitörde dört yaşlı kadının bulunduğu bir resim vardı. “Sağdaki o.”</p>

  <p class="calibre10">“Kadının mavi saçları var. Hepsinin saçları mavi.”</p>

  <p class="calibre10">Lorenzo omuz silkti: “Yaşlı teyzeler bunu yaparlar. Beyaz Amerikalılar işte.”</p>

  <p class="calibre10">“Frankie Doyle’u tekrar bulmana ihtiyacım var.”</p>

  <p class="calibre10">“O bulunmak istemiyor.”</p>

  <p class="calibre10">“Onu bulmalısın.”</p>

  <p class="calibre10">“Aynı ücrete ama?”</p>

  <p class="calibre10">Andy başıyla onayladı. Lorenzo bilgisayarına geri döndü. Andy oturdu ve yerel gazetelere göz gezdirdi. On dakika sonunda, Lorenzo konuşmaya başladı.</p>

  <p class="calibre10">“İşte bu kadar.”</p>

  <p class="calibre10">Lorenzo bir kağıda bir şeyler karaladı ve Andy’ye uzattı.</p>

  <p class="calibre10">“İşte onun yeni adresi.”</p>

  <p class="calibre10">Andy arkasını dönmüş gidiyordu ki Lorenzo’nun sesi onu durdurdu: “Sence bir şey unutmadın mı?”</p>

  <p class="calibre10">“Dönünce paranı vereceğim.”</p>

  <p class="calibre10">Lorenzo anahtarlarını aldı: “Ben seni götürürüm.”</p>

  <p class="calibre10">Lorenzo Escobar 2005 model siyah bir Cadillac Escalade kullanıyordu. Camları siyahtı ve döşemesi de tamamen siyah deriydi. Arabada yirmi üç yaşındayken bir hayranı tarafından öldürülen Latin şarkıcı Selena’nın şarkıları çalıyordu. Lorenzo, önce Andy’yi 9,999 doları için bankaya sonra da Austin’in 50 km güneyinde bulunan San Marcos’a götürdü.</p>

  <p class="calibre10">San Marcos, Teksas Devlet Üniversitesi’nin mekanıydı ve burada otuz bin üniversite öğrencisi vardı. Eğer genç ve kalabalıkta kaybolmak istiyorsanız burası oldukça uygundu. İki gün önce Frankie Doyle gerçek adıyla burada bir apartman kiralamıştı. Bir kira sözleşmesi imzalamış; ev sahibi tarafından alınan belge kredi onayına yollanmıştı.</p>

  <p class="calibre10">“Sözleşmedeki ince yazıları okumamış olmalı,” dedi Lorenzo. “Akıllı kızdı hâlbuki. Onu bu şekilde bulacağımızı bilmeliydi.”</p>

  <p class="calibre10">Lorenzo talep edilen kredi raporları üzerinden ev sahibinin talebini bulmuş bu sayede kasabaya giden anayol olan Aquarena Kaynak Suları Yolu üzerindeki adresi ele geçirmişti. Son üç yıldır Frankie Doyle’un kredi hesaplarındaki ilk hereketti bu. Çaresiz durumda olmalıydı.</p>

  <p class="calibre10">Yaşadığı yeri bulmuşlardı ama hangi apartman olduğunu bilmiyorlardı. Bu yüzden Lorenzo yöneticinin bürosunun önünde durdu ve içeri girdi. Geri döndüğünde bunu da öğrenmişlerdi: “621 numara. Üst kat.”</p>

  <p class="calibre10">“Nasıl oldu da yöneticiden—”</p>

  <p class="calibre10">Lorenzo ona imalı bir bakış atmıştı.</p>

  <p class="calibre10">“Boşver.”</p>

  <p class="calibre10">621 numaralı apartmanı bulana kadar otoparklarda gezdiler. Frankie’nin eski Toyota’sı görünürlerde yoktu. Bu yüzden park edip beklediler. Frankie Doyle yalan söylemişti; DNA eşleşmişti. Kızın babası Russell Reeves’di. Ve eğer babanın yapacağı gibi kızını bulup, kanserli gen için test yapıp hayatını kurtarmak istiyordu. Bunda ne sorun vardı ki? Hiç. Hiçbir sorun yoktu.</p>

  <p class="calibre10">Öyleyse neden Andy gece boyunca uyuyamamıştı?</p>

  <p class="calibre10">Toyota yaklaşıp Frankie ve kızıl saçlı kızı arabadan indiklerinde Andy ve Lorenzo koltuklarında saklandılar. Frankie sigara içiyordu. Lorenzo torpido gözüne uzandı ve bir gözlük çıkardı. Gözlüğü gözüne taktı ve usuldan bir ıslık öttürdü.</p>

  <p class="calibre10">“Güzel bir hanım. Üstelik iç çamaşırı da giyiyor.”</p>

  <p class="calibre10">“Ne, gözlüklerle içini görebiliyor musun?”</p>

  <p class="calibre10">“Bunlar eğitimli gözler. Neyse, müvekkilin bu kadını mı istiyor?”</p>

  <p class="calibre10">Andy başıyla onayladı.</p>

  <p class="calibre10">“O kadın gerçekten onu istemiyor.”</p>

  <p class="calibre10">Merdivenlerden çıkan Frankie ve kızını izlediler.</p>

  <p class="calibre10">“Eve gidebilir miyiz artık?” dedi Lorenzo.</p>

  <p class="calibre10">Park yerinden uzaklaşırken Andy son bir defa geriye doğru döndü ve Frankie’nin merdivenlerde durmuş etrafa bakındığını gördü.</p>

  <p class="calibre10">“Harmon, bu gece Sixth Sokağı’na gidebilir miyiz? Canlı müzik varmış.”</p>

  <p class="calibre10">“Radyo dinle.”</p>

  <p class="calibre10">Andy Prescott’un bürosunun önünde parketmiş Crown Vic marka arabalarında oturuyorlardı. Harmon’ın cep telefonu çaldı. Arayan numaraya baktı ve telefona cevap verdi.</p>

  <p class="calibre10">“Evet, patron?”</p>

  <p class="calibre10">“Harmon, onun ev adresini bulduk. Prescott’un.”</p>

  <p class="calibre10">“Neden bu kadar zaman aldı?”</p>

  <p class="calibre10">“Kiralık bir ev.”</p>

  <p class="calibre10">“Oldukça başarılı bir avukat olmalı.”</p>

  <p class="calibre10">Harmon adresi yazdı ve telefonu kapadı.</p>

  <p class="calibre10">“Hadi gidelim.”</p>

  <p class="calibre10">Cecil motoru çalıştırdı ve gaza bastı.</p>

  <p class="calibre10">Lorenzo, içinde iki beyaz adamın bulunduğu siyah Crown Vic Andy’nin bürosunun önündeki park yerinden çıkmasını bekledi; onlar çıktığında yerlerine girdi.</p>

  <p class="calibre10">“Teşekkürler,” dedi Andy.</p>

  <p class="calibre10">“Bisikletine ne olacak?”</p>

  <p class="calibre10">“Sonra gelir alırım.”</p>

  <p class="calibre10">Andy arabadan indi ve bürosunun merdivenlerinden yukarı çıktı. Russell’ı San Marcos’dayken aramıştı. Birkaç dakika sonra, müvekkili geldi. Russell Reeves gelince oturmadı.</p>

  <p class="calibre10">“Onu buldun mu?”</p>

  <p class="calibre10">Andy başıyla onayladı. “San Marcos’da.”</p>

  <p class="calibre10">“Adresi ne?”</p>

  <p class="calibre10">Andy bir kağıda Frankie Doyle’un adresini yazdı. Russell kağıda uzandı. Andy bir an tereddüt etti – nedenini bilmiyordu – sonra da müvekkiline verdi.</p>

  <p class="calibre10">“İyi iş, Andy. Buradan bulurum onu. Floyd T. nasıl?”</p>

  <p class="calibre10">“O iyi. Ne yapacaksın?”</p>

  <p class="calibre10">“Faturalarını ödeyeceğim.”</p>

  <p class="calibre10">“Hayır. Frankie’yle yani?”</p>

  <p class="calibre10">“Kızımın hayatını kurtarmaya çalışacağım.”</p>

  <p class="calibre10">“Eğer o gen varsa yani?”</p>

  <p class="calibre10">“Evet.”</p>

  <p class="calibre10">“Eğer DNA doğruysa?”</p>

  <p class="calibre10">“DNA asla yalan söylemez, Andy.”</p>

  <p class="calibre10">Russell paltosunun cebine elini soktu ve bir zarf çıkardı. Andy’nin oyun masasının üzerine koydu ve dışarı çıktı. Andy zarfı açtı ve ‘Andrew Paul Prescott’ adına yazılmış 25,000 dolarlık çeki çıkardı. Sanki Frankie Doyle’u satmıştı.</p>

  <p class="calibre10">Pencereye doğru döndü ve dışarı baktı; Russell limuzinine biniyordu. Andy’ye doğru baktı ve ona el salladı. Andy siyah limuzinin gidişini seyretti. Sonra da alt kata dövme salonuna indi. Ramon masasında düşüncelere dalmış oturuyordu.</p>

  <p class="calibre10">“Ramon, arabanı ödünç almalıyım.”</p>

  <p class="calibre10">Ramon elinde bir not defteri tutuyordu.</p>

  <p class="calibre10">“Andy, Floyd T.’nin karaladıklarını daha evvel okumuş muydun hiç? O gerçekten iyi. Bu hikaye o Vietnam—”</p>

  <p class="calibre10">“Ramon, araban.”</p>

  <p class="calibre10">“İmkansız adamım.”</p>

  <p class="calibre10">“Bu acil.”</p>

  <p class="calibre10">Ramon ayağa kalktı: “Ben sürerim.”</p>

  <p class="calibre10">Dört sokak kuzeyde Harmon, Newton Sokağı’nın küçük bir evinin kapısını çalıyordu. Cevap veren yoktu.</p>

  <p class="calibre10">“Andy’yi mi arıyorsunuz?”</p>

  <p class="calibre10">Tatlı küçük bir kırma köpekle geniş yolda yürüyen bir kadın orada dikiliyordu. Haormon kadına gülümsedi.</p>

  <p class="calibre10">“Evet, efendim.”</p>

  <p class="calibre10">“Artık burada yaşamıyor.”</p>

  <p class="calibre10">“Şimdiki adresini biliyor musunuz?”</p>

  <p class="calibre10">Hayır anlamında başını salladı. “Şehir merkezinde üç katlı bir evde kalıyor, ama adresini bilmiyorum. Üzgünüm.”</p>

  <p class="calibre10">Harmon ve Cecil, Crown Vic marka arabalarına doğru yürüdüler ama Harmon durdu ve aşağıya baktı. İç geçirdi.</p>

  <p class="calibre10">“Cecil, ne giyiyorsun böyle?”</p>

  <p class="calibre10">“Kovboy çizmeleri. Sevdin mi?”</p>

  <p class="calibre10">“Hayır.”</p>

  <p class="calibre10">“Onları Prescott’un ilerisindeki ikinci el mağazasından aldım.”</p>

  <p class="calibre10">“Bu çizmeler başka birine mi aitti?”</p>

  <p class="calibre10">“Evet. Çoktan eskimişler bile.”</p>

  <p class="calibre10">“Çünkü zaten başkasının ayakları içine girmişti.”</p>

  <p class="calibre10">Cecil omuz silkti: “Yani?”</p>

  <p class="calibre10">“Yani hastalık taşıyor olabilirler.”</p>

  <p class="calibre10">“Çizmeler mi? Ne gibi?”</p>

  <p class="calibre10">“Mantar gibi.”</p>

  <p class="calibre10">“Ayaklarım kaşınıyor.”</p>

  <p class="calibre10">“Tam isabet.”</p>

  <p class="calibre10">Yarım saat sonra Ramon sarı Corvetti, San Marcos’da 621 numaralı apartmanın önüne park etti. Andy, Toyota’yı göremedi, bu yüzden arabadan indi ve merdivenlerden çıktı. Kapıyı çaldı ama cevap veren olmadı. Pencereden içeri baktı fakat kimseyi göremedi. Ramon’un yanına geri döndü.</p>

  <p class="calibre10">“Hadi yöneticinin bürosuna gidelim.”</p>

  <p class="calibre10">Andy, büroya gittiğinde yönetici televizyonda bir şov programı izliyordu.</p>

  <p class="calibre10">“Frankie Doyle’u arıyorum.”</p>

  <p class="calibre10">“Popüler bir kız. Gitti.”</p>

  <p class="calibre10">“Taşındı mı?”</p>

  <p class="calibre10">“İki gün için bir aylık kira vermişti.”</p>

  <p class="calibre10">“Nereye gitti.”</p>

  <p class="calibre10">“Giderken adres bırakmadı.”</p>

  <p class="calibre10">Cecil, Crown Vic’i Güney Congress Caddesi’nde 15141/2 numaranın tam önüne park etti. Dilenci yoktu, ışıklar sönmüştü ve dövme dükkanı da kapalıydı.</p>

  <p class="calibre10">“İnsanlar burada nasıl geçiniyor?” dedi Cecil. “Ve biz de neden ekonomimiz rezil durumda diyoruz. Kimse çalışmak istemiyor.”</p>

  <p class="calibre10">“Meksikalılar dışında kimse.”</p>

  <p class="calibre10">“Ve bir de biz.”</p>

  <p class="calibre10">“Bizler şanslıyız, Cecil. Çoğu erkek nefret ettiği işlerde çalışmak zorunda. Babam öldüğü güne kadar leş gibi kokan bir fabrikada çalıştı. Fakat sen ve ben, ne bir büroya ne de fabrikaya çakılıp kalmak zorunda değiliz. Dışarıda olup, yapmaktan zevk aldığımız şeyi yapmalıyız. Ve böylesi harika bir yaşam için dua etmeliyiz. Bunları söyleyecek çok fazla erkek bulamazsın.”</p>

  <p class="calibre10">“Haklısın, Harmon. Bazen işe öylesine gömülüyoruz ki bir adım uzaklaşıp ne kadar şanslı olduğumuzu göremiyoruz. Oldukça da başarılıyız.”</p>

  <p class="calibre10">“Buna şükret, Cecil.” Bir an duraksadı ve devam etti, “Şimdi hedefimizi öldürelim ve sonra da ailemizin yanına geri dönelim.”</p>

  <p class="calibre10">Ramon, Andy’yi Lorenzo’nun ofisinde bıraktı. Andy bisikletini aldı ve Floyd T.’nin yanına gitti. Yaşlı adam özel odasında rahatça yatmış televizyon izliyordu. Saçları kesilmiş ve traş edilmişti. Floyd T. bir zamanlar yakışıklı bir adamdı.</p>

  <p class="calibre10">“İyi misin, Floyd T.?”</p>

  <p class="calibre10">Floyd T. omuz silkti: “Kalp ameliyatı geçirmiş bir evsiz için fena değil.”</p>

  <p class="calibre10">Andy sırt çantasından Floyd T.’nin not defterini çıkardı ve ona uzattı.</p>

  <p class="calibre10">“Bunu istersin diye düşünmüştüm.”</p>

  <p class="calibre10">“Teşekkürler, Andy. Anılarıma ihtiyacım vardı. Ah, bu arada cumartesi günü seni arayan iki kişinin geldiğini söylemiş miydim?”</p>

  <p class="calibre10">“Hayır. Ne istiyorlardı?”</p>

  <p class="calibre10">“Seni. Buralı değillerdi.”</p>

  <p class="calibre10">“Nereden biliyorsun?”</p>

  <p class="calibre10">“Parlak takım elbiseler ve komik aksanlı konuşmaları vardı.”</p>

  <p class="calibre10">“Yabancılar mıydı?”</p>

  <p class="calibre10">“Evet. Belki New York’dan.” Floyd T. televizyonu gösterdi. “Reeves’in bağışladığı paralardan bahsediyorlar. O iyi bir adam. Oğluna çok yazık.”</p>

  <p class="calibre10">Andy başıyla onayladı: “O iyi bir çocuk.”</p>

  <p class="calibre10">“Biliyorsun, Andy, evsiz olmak görünmez olmak demektir. İnsanlar sanki sen orada yokmuşsun gibi konuşur.”</p>

  <p class="calibre10">“Ve?”</p>

  <p class="calibre10">“Ve senle Russell’ın odanda konuştuklarınızı duydum. Pencereni açık bırakmıştın. Andy, buna pek inanmadım.”</p>

  <p class="calibre10">“Ne?”</p>

  <p class="calibre10">“On yedi kız arkadaş. Onları bulmak için seni ülkenin dört bir yanına yollaması ve onlara bir milyon vermesi. Erkekler bu tarz şeyler yapmaz.”</p>

  <p class="calibre10">“Hepsini duydun mu?”</p>

  <p class="calibre10">“Pencerenden sadece birkaç metre aşağıdayım.”</p>

  <p class="calibre10">“Yani?”</p>

  <p class="calibre10">“Yani Russell iyi bir adam, Andy. Fakat iyi adamlar bazen yollarını kaybederler. Savaşta gördüm bunu; arkadaşlar her devriyede keskin nişancılar tarafından vurulurdu, kim yaptı asla bulamazdık bile, her geçen gün baskı daha da artardı; akıl yoldan çıkabilir. Bunu askerlerin gözlerinde gördüm, Andy, askerler neredeyse delirmişlerdi. Ve bu olduğunda iyi adamlar kötü şeyler yapabilir.”</p>

  <p class="calibre10">“Russell öyle biri değil.”</p>

  <p class="calibre10">“Her insan öyledir… yeterince baskı kurulursa öyle olur. Bizler yeterince çaresiz duruma düşersek hepimiz yoldan çıkabiliriz. Televizyonda oğlu hakkında konuşurken bunu onun gözlerinde gördüm. Bunu kendi gözlerimle gördüm, Andy.”</p>

  <p class="calibre10">“Russell hayatını kurtardı, Floyd T.”</p>

  <p class="calibre10">Floyd T. başıyla onayladı.</p>

  <p class="calibre10">“Ve ben de şimdi seninkini kurtarmaya çalışıyorum.”</p>

  <p class="calibre10">Andy asansöre doğru yürüdü, sonra da düğmeye bastı. Kapılar açılıp Russell Reeves dışarı çıktığında Floyd T.’nin dediklerini düşünüyordu.</p>

  <p class="calibre10">“Russell.”</p>

  <p class="calibre10">“Andy.”</p>

  <p class="calibre10">“Floyd T.’yi ziyarete gelmiştim. Sen burada ne…Zach?”</p>

  <p class="calibre10">Russell başıyla onayladı. “Durumu ağırlaştı.”</p>

  <p class="calibre10">“Onu görebilir miyim?”</p>

  <p class="calibre10">“Tabii. Benimle gel.”</p>

  <p class="calibre10">Üst kata kanser hastalarının yattığı koğuşa çıktılar ve koridoru geçtiler. Andy, Russell’ı odaya kadar izledi. Zach yatakta oksijene bağlanmış şekilde yatıyordu, bedeninden bir sürü kablo çıkıyordu ve bir makineye bağlanmıştı.</p>

  <p class="calibre10">Lanet olsun.</p>

  <p class="calibre10">Çocuk gözlerini açtı.</p>

  <p class="calibre10">“Merhaba, baba. Selam, Andy.”</p>

  <p class="calibre10">Sesi öylesine cılızdı ki.</p>

  <p class="calibre10">“Selam adamım,” Russell bunu söyledikten sonra ilerledi ve hasta gözlem dosyasına baktı.</p>

  <p class="calibre10">“Merhaba, dostum,” dedi Andy.</p>

  <p class="calibre10">Zach zorlukla kolunu kaldırdı ve Andy’ye uzattı, elini yumruk yapmıştı. Andy ile yumruklarını tokuşturdular.</p>

  <p class="calibre10">“Baba?”</p>

  <p class="calibre10">“Evet, Zach?”</p>

  <p class="calibre10">“Andy ve ben konuşabilir miyiz? Yalnız? Sadece bir dakikalığına.”</p>

  <p class="calibre10">Russell oğluna sonra da Andy’ye dönüp baktı.</p>

  <p class="calibre10">“Tabii ki adamım.” Dışarıya doğru çıkmak üzere yürüdü ama durdu. “Andy, yiyecek bir şeyler ister misin?”</p>

  <p class="calibre10">“Teşekkürler. Tokum.”</p>

  <p class="calibre10">Russell çıktıktan sonra Andy konuştu, “Dostum, ne oldu?”</p>

  <p class="calibre10">“Kan değerlerim gene berbat oldu.”</p>

  <p class="calibre10">“Hey, yakında iyileşeceksin, sonra Guitar Hero’da kapışacağız.”</p>

  <p class="calibre10">Zach başıyla onayladı.</p>

  <p class="calibre10">“Nasıl bir şey, Andy?”</p>

  <p class="calibre10">“Ne nasıl bir şey?”</p>

  <p class="calibre10">“Bir kızı öpmek.”</p>

  <p class="calibre10">“Bir kızı öpmek mi? Bu da nereden çıktı şimdi?”</p>

  <p class="calibre10">Zach duvarda asılı olan televizyonu işaret etti. Disney kanalında bir gençlik programı vardı.</p>

  <p class="calibre10">“Bir kızı öpeceğimi hiç sanmıyorum,” dedi Zach.</p>

  <p class="calibre10">“Dostum, canlarına okuyacaksın.”</p>

  <p class="calibre10">Zach başını salladı.</p>

  <p class="calibre10">“Ailem benimle o konu hakkında konuşmuyor.”</p>

  <p class="calibre10">“Kızları öpmek hakkında mı?”</p>

  <p class="calibre10">“Ölüm hakkında.”</p>

  <p class="calibre10">Andy yatağın kenarına oturdu.</p>

  <p class="calibre10">“Aptal değilim Andy. Doktorların konuştuklarını duyuyorum. Kanser ne biliyorum. Başka biriyle konuşmalıyım.”</p>

  <p class="calibre10">“Seninle bundan bahsedelim.”</p>

  <p class="calibre10">“Acıyor mu?”</p>

  <p class="calibre10">“Hayır. Doktorlar acımamasını sağlıyor.”</p>

  <p class="calibre10">“Babamdan senin babanın da ölmek üzere olduğunu duydum.”</p>

  <p class="calibre10">Andy başıyla onayladı. “Karaciğer nakline ihtiyacı var.”</p>

  <p class="calibre10">“Umarım iyileşir.”</p>

  <p class="calibre10">“Umarım.”</p>

  <p class="calibre10">“Sence ölü insanlar etrafta olmaya devam ediyor mu, yani bilirsin bir yerlerde yaşıyorlar mı? Böylece aileleri onları hâlâ hissetmeye devam ediyor mu?”</p>

  <p class="calibre10">“Umarım.”</p>

  <p class="calibre10">“Ben de.”</p>

  <p class="calibre10">Uzun süre hayattan ve ölümden bahsettiler. Andy, Zach’in odasından çıktığında, Russell Reeves yüzünü ellerinin arasına almış plastik bir sandalyede oturuyordu. Başını kaldırdı.</p>

  <p class="calibre10">“Teşekkürler Andy.”</p>

  <p class="calibre10">Andy gözyaşlarını sildi. Russell onu asansöre kadar götürdü. Aşağı düğmesine bastı. Asansör geldi ve Andy bindi. Asansörün kapıları kapanırken, Russell elini araya koydu ve kapılar tekrar açıldı.</p>

  <p class="calibre10">“O gitti, Andy. Frankie Doyle.”</p>

  <p class="calibre10">“Biliyorum.”</p>

  <p class="calibre10">“Bul onu Andy. Böylece kızımın sonu da oğlumunki gibi olmasın.”</p>

  <div class="mbppagebreak" id="calibre_pb_28"></div>
</body>
</html>
