<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">Odysseus’un kantosu</p>
<div class="bos2"></div>
<p>Altı kişi, sacdan bir yer altı haznesinin pasını döküyor, temizliğini yapıyoruz; gün ışığı bize ancak küçük giriş deliğinden sızabildiği kadar ulaşıyor. Lüks bir iş diye buna derler işte; çünkü hiç kimsenin kontrolü altında değiliz. Ama çevremiz müthiş soğuk ve nemli. Kirpiklerimize oturan pas tozu fena yakıyor, gırtlağımıza, ağzımıza tutkal gibi yapışıyor, hani kan gibi kokuyor denebilir.</p>
<p>Delikten aşağı sarkan ip merdiven sallanıyor; biri geliyor herhalde. Deutsch sigarasını söndürüyor, Goldner, Sivadjan’ı uyandırıyor; hep birden maden duvarı kazımaya başlıyoruz yine.</p>
<p><i>Vorarbeiter</i> değil gelen, yalnızca Jean, bizim grubun Pikolo’su... Jean, Alsace’lı bir üniversite öğrencisi; yirmi dört yaşını geçmiş, ama yine de bizim Kimya Grubu’nda en genç <i>Häftling</i> o. Bundan ötürü Pikolo işi ona verildi; aynı zamanda hem haberci, hem yazıcı, barakayı o temizliyor, gereçleri o dağıtıyor; yemek çanaklarını yıkamak, iş saatlerinin yazıldığı defteri tutmak da onun işi.</p>
<p>Jean akıcı bir dille Fransızca ve Almanca konuşabiliyor. Ayak sesleri yukarıda duyulur duyulmaz millet işi bırakıyor:</p>
<p>“<i>Also Pikolo, was gibt es Neues?</i>”<a href="../Text/dipnot.xhtml#Footnote0056" id="Feedback0056"><sup>[56]</sup></a></p>
<p>“<i>Qu’est-ce qu’il y a comme soupe aujourd’hui?</i>”<a href="../Text/dipnot.xhtml#Footnote0057" id="Feedback0057"><sup>[57]</sup></a></p>
<p>... Gardiyanın keyfi yerinde mi? Stern yirmi beş kırbaç cezasını yedi mi? Dışarıda hava nasıl? Gazete okudun mu? Siviller mutfağından nasıl bir koku çıkıyor? Saat kaç?</p>
<p>Jean grupta çok seviliyor. Bir Pikolo’nun görevi, ileri gelenler hiyerarşisinde oldukça yüksek bir rütbe sayılıyor; Pikolo (aslında on yedi yaşından büyük olmamalı) bedenin zorlanmasını gerektiren işlere el sürmüyor, karavananın dibinden yiyebiliyor, isterse bütün gününü soba başında geçirebiliyor. Bundan ötürüdür ki, yarım tayın fazladan ekmeğe hak kazanıp gardiyanlarla dostluk kurabiliyor, sıkı fıkı olabiliyor; ayrıca gardiyanların giymediği giysi ve ayakkabılarda resmen Pikolo’ya hak tanınıyor. Bu Jean, üstelik az rastlanır bir Pikolo, zeki, iyi, candan davranışları var. Kampa, ölüme karşı kendi gizli savaşını cesaretle sürdürürken kendisi kadar gözde olmayan arkadaşlarıyla da insancıl ilişkisini sürdürebiliyor; öbür taraftan, becerikli ve ne istediğini bilen biri olduğu için de, gardiyan Alex’in güvenini yitirmemeyi hiç ihmal etmiyor.</p>
<p>Alex, kayıtsız şartsız bir cehalet ve budalalık zırhına bürünmüş, her fırsatta damarlarındaki temiz Ari kanıyla, yeşil üçgeniyle övünüyor. Üstleri başları yırtık pırtık, açlıktan kemikleri çıkmış kimyagerlerle karşılaştıkça, burun kıvırıp aşağılıyor onları: “<i>Ihr Doktoren! Ihr Intelligenten!</i>”<a href="../Text/dipnot.xhtml#Footnote0058" id="Feedback0058"><sup>[58]</sup></a> Yemek için ileri uzanan çanakları gördükçe, söylediği bu. Sivil uzmanlar karşısında ise son derece yumuşak başlı, neredeyse kul köle; SS ile de sarmaşdolaş dost.</p>
<p>Pikolo’nun kendini ona kabul ettirmesi, tüm grubun bir ay süreyle soluk keserek izlediği uzun, yavaş, kurnazca yürütülmüş bir işti. Sonunda kale teslim oldu, Pikolo’nun görevi, tüm ilgililerin rızasıyla sağlama bağlandı.</p>
<p>Jean görevini hiçbir zaman kötüye kullanmadı, hatta şunu çok iyi anladık ki, yerinde ve uygun bir ses tonuyla söylediği her söz, hemen etkisini göstermekteydi. İçimizden birkaçını kırbaç yemekten, SS’e haber verilmekten kurtardığı zamanlar oldu. Onunla bir haftadır arkadaşız; ilk karşılaşmamız bir hava akınıyla ilgili alarm ânına rastlar; sonraları, kamp yaşamının aman vermez temposu içinde, helada ya da banyo odasında kaşla göz arası selamlaşıp yolumuza gittik.</p>
<br/>

<p>Şu anda bir eliyle sallanan ip merdiveni tutmuş, öbür eliyle de beni gösteriyor:</p>
<p>“<i>Aujourd’hui c’est Primo qui viendra avec moi cher cher la soupe.</i>”<a href="../Text/dipnot.xhtml#Footnote0059" id="Feedback0059"><sup>[59]</sup></a> Düne kadar bu görev Transilvanyalı şaşı Stern’e veriliyordu. Ama depodaki bir süpürge hırsızlığıyla ilgili olarak Stern gözden düştüğü için şimdi Pikolo, <i>Essenholen</i><a href="../Text/dipnot.xhtml#Footnote0060" id="Feedback0060"><sup>[60]</sup></a> yardımcısı olarak beni önerebilir.</p>
<p>Pikolo yine dışarı tırmanıyor; kendisini izleyip gün ışığının kamaştırdığı gözlerimi kısıyorum. Dışarıda hava yumuşak; güneş yağlı topraktan hafif bir boya ve katran kokusu yayılmasına neden oluyor; nedense çocukluk günlerimin bir yaz mevsiminde kaldığım bir kumsalı anımsatıyor bu bana. Pikolo iki sırıktan birini benim elime tutuşturuyor, bulutsuz bir haziran göğü altında yola koyuluyoruz.</p>
<p>Ona teşekkür etmek istiyorum ama teşekkürümü geri çeviriyor, gereksiz deyip. Karlarla kaplı Karpatlar görünüyor. Temiz havayı içime çekiyor, kendimi olağanın dışında hafif hissediyorum.</p>
<p>“<i>Tu es fou de marcher si vite. On a le temps, tu sais.</i>”<a href="../Text/dipnot.xhtml#Footnote0061" id="Feedback0061"><sup>[61]</sup></a></p>
<p>Bir kilometre yürüyecek, sonra sırıklarda elli kiloluk karavanayla geri döneceğiz. Oldukça dert edilecek bir durum; ama böyle yükümüz yokken yürümek de çok hoş, sonra mutfaklara yaklaştıkça duyacağımız heyecan.</p>
<p>Daha yavaş yürüyoruz. Pikolo işinin ehli; öyle bir durum hazırlamış ki, büyük bir eğri çizip hiç kuşku uyandırmaksızın en azından bir saat yürüyebileceğiz. Evlerimizden, Strasbourg’dan, Torino’dan dem vuruyor, kitaplarımızı, fakülteyi, annelerimizi anıyoruz: Anneler birbirine ne kadar benziyor. Onun annesi de kızar dururmuş Pikolo’ya cebindeki paranın hesabını bilmiyor diye.</p>
<p>Bisikletli bir SS yaklaşıyor. <i>Blockführer</i><a href="../Text/dipnot.xhtml#Footnote0062" id="Feedback0062"><sup>[62]</sup></a> Rudi. Dur, hazırol, kasket ele!.. “<i>Sale brute, celui-là</i><a href="../Text/dipnot.xhtml#Footnote0063" id="Feedback0063"><sup>[63]</sup></a>. <i>Ein ganz gemeiner Hund.</i><a href="../Text/dipnot.xhtml#Footnote0064" id="Feedback0064"><sup>[64]</sup></a>” Pikolo bir Fransızca konuşuyor, bir Almanca ve her iki dilde de düşünebiliyor. Bir zamanlar bir ay Ligurya’da kalmış; İtalya’yı seviyor, İtalyanca öğrenmek istiyor. Seve seve öğretirdim ona. Yapamaz mıyız bunu sanki? Yaparız elbet. Yapılacak şey hemen yapılmalı; ama şimdi zaman yitirmeye gelmez.</p>
<p>Romalı Limentani, ceketinin altına bir çanak saklamış, üzerimize doğru sürüklenir gibi yaklaşıyor. Pikolo merakla dinliyor. Limentani’yle konuştuğumuz dilden birkaç sözü aklında tutup gülerek yineliyor:</p>
<p>“<i>Zup-pa, cam-po, ac-qua.</i>”</p>
<p>Casus Frenkel de geliyor öteden beri. Daha hızlan-malı; bilinmez, kötülük etmiş olmak için kötülük eder bu herif...</p>
<p>Odysseus’un şarkısı. Kim bilir neden, nasıl takıldı aklıma. Ama şimdi bunun nedenini araştırmanın sırası değil, saat o saat değil şimdi. Jean zekiyse anlar nasıl olsa. Kesinlikle anlayacaktır. Bugün her bakımdan güveniyorum kendime.</p>
<p>Dante’nin kim olduğunu, <i>İlahî Komedya</i>’nın ne olduğunu... İnsan <i>İlahî Komedya</i>’nın ne olduğunu kısaca anlatmaya çalışırken her şey nasıl da yenileniyor gözünde; “Cehennem”in bölümleri, iyilikle kötülüğün hesaplaşması. Virgilius mantığı, Beatrice teolojiyi temsil ediyor.</p>
<p>Jean dikkat kesilmiş; yavaş yavaş ve kolay anlaşılır bir biçimde okumaya başlıyorum.</p>

<div class="arayazi">
<p>Çok eski bir alevin en büyük parıltısı</p>
<p>Başlamıştı sarsılmaya hışırdayarak,</p>
<p>Sanki rüzgâr benliğini onda yaşatıyordu;</p>
<p>Sonra alev en ucunu sağa, sola salladı,</p>
<p>Konuşmaya hazırlanan dil gibi,</p>
<p>Ve yükselen bir ses dedi: Ol zaman ki...</p>
</div>

<p>Burada durup İtalyanca dizeleri Fransızcaya çevirmeye çalışıyorum. Korkunç: Zavallı Dante, zavallı Fransızca... Ne var ki bunu göze almak pek de umut kırıcı bir şey değil gibi; Jean, alevle dilin bu tuhaf benzerliğine hayran kalıyor ve bana <i>antica</i> sözcüğünün en uygun Fransızca terimini söylüyor.</p>
<p>Evet, “ol zaman ki”, peki sonra... Hiç. Kafamda bir boşluk. “Aeneas ona bir ad vermeden.” – Yine bir boşluk. Birkaç gereksiz parça geliyor aklıma: “...Acımalı şu ihtiyar babaya...” Doğru mu, böyle mi sürüyordu acaba?</p>

<div class="arayazi">
<p>Koyvermiştim ben kendimi derin, açık denize.</p>
</div>

<p>Derin, açık deniz: Pikolo denizlerde dolaşmış, ufkun kendi içine kapanması ne demektir bilir herhalde; tek bir çizgi halinde, özgür ve sade ve sonra artık denizin kokusundan başka bir şey yok; tatlı, müthiş çarpıcı şeyler.</p>
<p><i>Kraftwerk</i>’e<a href="../Text/dipnot.xhtml#Footnote0065" id="Feedback0065"><sup>[65]</sup></a> ulaşıyoruz; kablo döşeyen grup burada çalışıyor. Mühendis Levi burada olsa gerek. Biraz ötedeki çukurun kenarında başı görünüyor. Bana el sallıyor, müthiş bir herif bu Levi, onu şimdiye dek hiç neşesiz görmedim, yemekten hiç söz açmaz.</p>
<p>“Açık deniz. – <i>Mare Aperto. Aperto</i>’nun <i>diserto</i> ile kafiye olacağını biliyorum. ...beni hiç bırakmayan birkaç yol arkadaşı.” Ama bu daha önce miydi daha sonra mı, anımsamıyorum. Derken yolculuk, Hercules’in Sütunları üzerinden dışarı, korkusuz, pervasız bir yolculuk; ne acı, bu bölümü düzyazı olarak yinelemek zorunda kalıyorum: Küfür. Yalnızca tek bir dize var kurtarabildiğim, üzerinde durulmayı gerektiren bir dize ama:</p>

<div class="arayazi">
<p>Kendini daha da koyvermesin insan diye.</p>
</div>

<p>Ama Jean’a söylemiyorum bunu, çünkü bu yargının önemli olduğundan tam da emin değilim. Söylenecek daha çok şeyler olabilirdi; güneş enikonu yükselmiş artık, birazdan öğle. Acelem var, müthiş acelem var.</p>
<p>Şimdi dikkat et Pikolo, kulaklarını aç, kafanı çalıştır, anlayacaksın sanırım:</p>

<div class="arayazi">
<p>Düşünün bir, hangi tohum saçtı sizi dünyaya:</p>
<p>Hayvan gibi yaşayasın diye yaratılmadın,</p>
<p>Gözünüz çevrilmeli erdeme ve bilgiye.</p>
</div>

<p>Sanki ben bile bunu ilk kez duyuyormuş gibiyim: Davulun gümbürdemesi gibi, Tanrı’nın sesi gibi bir şey. Bir an için, kim olduğumu, nerede bulunduğumu unutuyorum.</p>
<p>Pikolo yeniden okumamı istiyor. Ne kadar da düşünceli; şiir okumanın bana iyi geldiğini anladı. Belki de daha başka bir nedeni var, belki de yetersiz çeviriye karşın mesajı aldı; bu mesajın kendisi için, başı darda bütün insanlar için, özellikle bizim için verilmiş olduğunu anladı. Omuzlarımızda çorba karavanasının sırıkları, böyle şeylere kafa yormayı göze alabilen bizler için, biz ikimiz içindir bu mesaj.</p>

<div class="arayazi">
<p>Ve böyle canla başla yol arkadaşlığını</p>
</div>

<p>... Bazı yerleri boşuna anlatmaya çalışıyorum Jean’a. Derken yine bir boşluk, tümüyle unutmuşum bir yeri. “... Ay altında ışımıştı bir ışık...” Buna benzer bir şey olacak; peki, ama daha önce... Burada sık sık işitildiği gibi: <i>keine Ahnung</i>, hiçbir fikrim yok. Pikolo kusuruma bakmasın, en azından dört kıta unuttum.</p>
<p>“<i>Ça ne Jait rien, vas-y tout de meme.</i>”<a href="../Text/dipnot.xhtml#Footnote0066" id="Feedback0066"><sup>[66]</sup></a></p>

<div class="arayazi">
<p>Derken gördüm çok uzakta sıradağlar,</p>
<p>Karanlık; bir güç ki gözlerimin önünde</p>
<p>Daha önce böylesini görmemiştim karşımda.</p>
</div>

<p>Evet, sıradağlar, insanın uzakta gördüğü sıradağlar... Ah, Pikolo, Pikolo! Bir şey söylesene, konuşsana, trenle Milano’dan Torino’ya giderken akşamın alacakaranlığında görünen dağlarımı anımsamayayım, durma konuş, Pikolo.</p>
<p>Yeter, devam etmeliyim şimdi, tüm bunları düşünür insan ama açığa vurmaz. Pikolo merakla yüzüme bakıyor.</p>
<p>Şu eksik kalan dizeyi bir anımsayıp sonuna bağlayabilsem bu akşamki çorbamı gözden çıkarırdım. Eksik kalanı kafiyenin yardımıyla tamamlamak için zorlayıp duruyorum kendimi, gözlerimi kapatıyorum, parmağımı ısırıyorum: Ne yapsam boş, gerisi sessizlik. Kafamın içinde başka dizeler dolanıyor: “Gözyaşına batmış dünyadan yükseldi bir rüzgâr...” hayır, bununla bir ilgisi yok. Ama artık çok geç oldu, çok geç, mutfağın önündeyiz, bitirmek zorundayım:</p>

<div class="arayazi">
<p>Üç kere döndürdü tekneyi sularla birlikte,</p>
<p>Dördüncüsünde pupayı havaya kaldırdı</p>
<p>ve sanki başkası istemişçesine, derinlere gömüldü.</p>
</div>

<p>Pikolo’yu durduruyorum, şimdi beni iyice dinleyip bu “sanki başkası istemişçesine”yi anlaması çok önemli henüz zamanımız varken; çünkü yarın sabah o da ben de ölmüş olabiliriz; belki de birbirimizi bir daha hiç görmeyiz; ona Ortaçağ’ı anlatmalı, açıklamalıyım; bu dizedeki, yazıldığı çağa hiç uymayan beklenmedik, insancıl görüşü, bu dizenin anakronizmini anlatmalıyım. Sonra başka bir şey, bir ânın sezgisiyle ancak şimdi farkına vardığım çok büyük bir şey daha var, belki de şu sırada burada bulunmamızın, yazgımızın nedenidir bu...</p>
<br/>

<p>Şu anda öbür grupların çorba taşıyan görevlileri, perişan bir kalabalık içindeyiz; çorba dağıtılıyor. Yeni gelenler arkamıza yığılıyorlar. “<i>Kraut und Rüben?</i>” “<i>Kraut und Rüben.</i>” Bugünkü çorbanın pancarla lahana çorbası olduğu resmen bildiriliyor: “<i>Choux et navets, kaposzta és repok.</i>”</p>

<div class="arayazi">
<p>Başımıza dek yükselip kapladı bizi deniz.</p>
</div>
</body>
</html>