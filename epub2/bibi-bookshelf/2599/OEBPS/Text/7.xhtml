<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">Güzel bir gün</p>
<div class="bos2"></div>
<p>Yaşamanın anlamı için duyulan inanç, insanın etindeki tüm sinirlere kök salmıştır, insan doğasının bir parçasıdır. Özgür insanlar buna türlü adlar verir, kimileri kılı kırk yararak tartışır bile bu konuyu. Bizim için bu sorun çok daha basit.</p>
<p>Bugün, burada, bizim için yaşamanın anlamı ilkbaharı tadabilmek. Bizim için başka bir amaç yok. Sabahları toplantı alanında sıraya girip işe gidilecek saati beklerken, rüzgâr partal giysilerimizden içeri dolup iyi korunmamış bedenlerimiz soğukta titrerken, çevremizdeki her şey kendimiz gibi grilere bürünmüşken; sabahları hava henüz karanlıkken, hepimiz Doğu yönünde gökleri tarayıp yumuşak mevsimin ilk işaretlerini görmeye çalışıyoruz. Güneşin doğması günlük konuşma konusu: Bugün dünden biraz daha erken doğdu; bugün dünden biraz daha sıcak; iki ay, bir ay içinde soğuk yok olacak, o zaman düşmanlarımızdan biri eksilmiş olacak.</p>
<p>Bugün güneş ilk kez, bataklıklı ufuktan daha bir canlı, daha bir parlak doğdu. Soğuk, beyaz, uzak bir Polonya güneşi, cildimizi şöyle böyle ısıtabiliyor ancak; ama güneş son sis perdelerinin arasından henüz kurtuluyor ki, biz renksiz insan yığını arasında bir homurdanmadır başlıyor ve güneşin ilk tatlı sıcaklığı üzerimizdeki eşyadan içeri sızıyor ki, insanların güneşe neden taptığını anlar gibi oluyorum.</p>
<p>“<i>Das Schlimmste ist vorüber,</i>” diyen Ziegler, sivri omuzlarını güneşe veriyor: en kötüsü geçti artık. Hemen yanıbaşımızda bir grup Yunanlı var, şu hayranlığa değer, müthiş Selanik Yahudileri; hepsi de kayış gibi dayanıklı, hırsız, bilge, yaban ve birbirine bağlı... Sonuna dek yaşamak için kararlı oldukları kadar, yaşam kavgasında da aman vermez birer rakip her biri; mutfakta olsun, yapı yerinde olsun seslerini yükseltebilen, Almanların bile çekindiği, Polonyalıların korktuğu şu Yunanlılar. Üç yıldır kamptalar, kampın ne mene bir şey olduğunu onlar kadar bilen yok. Şu anda omuz omuza verip bir daire oluşturmuşlar, sonu gelmez şarkılarından birini söylüyorlar.</p>
<p>Yunanlı Felicio beni tanıyor. “<i>L’année prochaine à la maison.</i>” diye bağırıyor bana, sonra da ekliyor: “<i>... à la maison par la eheminée!</i>”<a href="../Text/dipnot.xhtml#Footnote0036" id="Feedback0036"><sup>[36]</sup></a> Felicio bundan önce Birkenau’da bulunmuş. Şarkıyı sürdürüp ayaklarıyla tempo tutuyor, şarkılarıyla kendilerinden geçiyorlar.</p>
<p>Neden sonra büyük kamp kapısından dışarı çıkıyoruz, güneş pırıl pırıl bir gökte ve yükseklerde. Güneyde dağlar görünüyor, batıda Auschwitz’in kilise kulesi (böyle bir yerde kilise kulesi), tüm çevremizde de baraj balonları. Buna’nın kapkara dumanları, gökte asılı kalmış gibi. Bir sıra da alçak, yeşil ormanlarla kaplı tepeler görüyoruz. Kalbimiz burkuluyor, çünkü karılarımızın ölüp gittiği, bizim de yakında ölüp gideceğimiz Birkenau’un orada bulunduğunu hepimiz biliyoruz; alışamadığımız bir görüntü.</p>
<p>Burada da yolun iki yakası boyunca çayırların yeşil olduğunu ilk şimdi görüyoruz; çünkü güneş vurmadı mı çayırların yeşil olup olmadığı iyi anlaşılmıyor.</p>
<p>Buna, bambaşka. Buna, umuttan yoksun, kasvetli ve gri. Demir, çimento, çamur ve isin yayılmasından oluşan bu karışıklık, güzelliğin yadsınmasından başka bir şey değil. Buna’nın yollarıyla yapılan da bizler gibi numaralanmış. Buralarda ot yetişmiyor, toprak kömürle petrolün zehirli suyuna batmış. Burada yaşayan hiçbir şey yok, yalnızca makinelerle tutsaklar, biri öbüründen fazla.</p>
<p>Buna, bir kent büyüklüğünde. Alman yöneticilerle teknik personelinden başka kırk bin yabancı çalışıyor burada, on beş ya da yirmi dil konuşuluyor. Tüm yabancılar Buna çevresindeki özel kamplara yerleştirilmiş: İngiliz Savaş Tutsakları Kampı, Ukraynalı Kadınlar Kampı, Fransız Gönüllüleri Kampı ve daha bilmediğimiz başka kamplar. Bizim kamp (<i>Judenlager, Vernichtungslager, KZ</i>)<a href="../Text/dipnot.xhtml#Footnote0037" id="Feedback0037"><sup>[37]</sup></a> tek başına Avrupa’nın türlü milliyetinden on bin işçi veriyor. Bizler herkesin emredebildiği tutsaklar tutsağıyız; adımız, kolumuzdaki dövme ile göğsümüze dikilmiş numaradır.</p>
<p>Buna’nın ortasında yükselip ucu sisler içinde çok seyrek görülen kuleyi biz yaptık. Bu kulenin yapımında kullanılan tuğlalar <i>ziegel, mattoni, briques, tegula, cegil, kamenny, bricks, téglak</i> diye anılıyor. Babil Kulesi gibi, bu kule de nefretle çevrilmiştir, onun için Babil Kulesi diye anıyoruz onu. Ve onun varlığında efendilerimizin delice büyüklük tutkusundan, Tanrı’yı ve insanları hor görme eğiliminden nefret etmiş oluyoruz.</p>
<p>İleride de sözü geçeceği gibi, Almanların dört yıl süreyle çaba verdiği, bizlerin sürüyle, acı çekip öldüğümüz Buna Fabrikası’ndan tek bir kilo sentetik lastik bile çıkmamıştır.</p>
<p>Ama bugün, üzerlerinde tüm renklerin göründüğü ve ince bir petrol tabakasının titreştiği o “ebedî” zifos çukurları berrak göğü yansıtıyor. Gece don yaptığı için henüz soğuktan kurtulamamış borular, kirişler ve kazanlardan kırağılı bir su damlıyor. Toprak tabakasından, kömür yığınlarından, çimento bloklarından, hafif bir sis içinde, kışın ıslaklığı tütüyor.</p>
<p>Bugün güzel bir gün. Yeniden göz ışığına kavuşmuş körler gibi çevremize, birbirimize bakıyoruz. Birbirimizi güneşte hiç görmemişiz henüz. Birkaçımız gülümsüyor. Şu açlık da olmasa.</p>
<p>Ne var ki, insan doğası bu işte; aynı anda yüklenmiş olduğumuz acılarla eziyet, bir bütün haline girmeyip birbirinin ardına saklanıyor, küçüğü büyüğünün ardına, yasa bu. Tüm kış, tek düşmanımız gibi gördüğümüz soğuk henüz geçmişken birden aç olduğumuzu da hissediyoruz. Ve aynı hataya düşüp, “şu açlık da olmasa,” diyoruz yine.</p>
<p>Ama kim açlık çekmediğini söyleyebilir ki aslında? Kamp, açlık demek değil mi? Bizler açlıktan, yaşayan açlıktan başka bir şey miyiz?</p>
<p>Yolun öbür yanında bir ekskavatör çalışıyor. Tel halatların ucunda sallanan ağzı açılıp dişleri ortaya çıkıyor; bir an, sanki seçimini yapıp yapmamak arasında bocalıyor, yapışkan, yumuşak toprağa yüklenip hırsla yakalıyor, derken yine yükselip yarım bir dönüş yapıyor, taşıdığı lokmayı kusuyor, sonra her şey yeniden başlıyor. Bu arada kumanda kulübesinden kalın, beyaz bir duman yükseliyor memnun.</p>
<p>Küreklerimize yaslanmış, merakla seyrediyoruz. Ekskavatör ağzının her ısırışında tüm ağızlar kımıldıyor, Âdemelmaları bir yukarı gidiyor, bir aşağı; sarkık derilerin altında çok zavallı görünüyorlar. Durmadan tıkınan ekskavatörü seyretmekten alamıyoruz kendimizi.</p>
<p>Sigi on yedi yaşında; ona karşı pek de ilgisiz olmadığı anlaşılan bir koruyucusundan her akşam biraz çorba koparmakla birlikte, herkesten daha aç. Viyana’daki evinden, annesinden söz açarken biraz sonra konu değiştirip yemeklerden dem vurmaya başlıyor; bilmem hangi düğün şölenini anlatıp dururken nasıl etti de üçüncü tabak fasulye çorbasını yarıda bıraktı, diye hayıflanıyor, Sigi tam susturulduğu sırada bu kez Bela başlıyor anlatmaya; memleketi Macaristan’ı, oranın mısır tarlalarını anlatıp kavrulmuş mısır taneleri, domuz yağı ve baharatla yapılan bir mısır yemeğini tarif ediyor. Tam o lanetlenip susturulduğu anda bir üçüncüsü başlıyor sıralamaya...</p>
<p>Maddi yanımız işte böylesine zayıf... Hoş ben bu açlık düşlerinin boş olduğunu biliyorum ama genel kuraldan ben de kurtaramıyorum kendimi; İtalya’daki toplama kampında bulunduğumuz sırada Vanda, Luciana ve Franco’yla birlikte pişirdiğimiz makarnalar gözlerimin önünde dans edip duruyor. Hemen bir gün sonra buraya hareket edeceğimiz haberini birdenbire almıştık makarnayı yediğimiz sırada. Öyle de güzel, sarı, diri bir makarnaydı ki... Başımıza geleceği bilsek yarıda bırakır mıydık makarna yemeyi, ah biz budala, ah biz sersemler. Böylesi bir şey yine başımızdan geçecek olsa.... Ne budalalık; şu yeryüzünde emin olabileceğim bir şey varsa o da şu: Böyle bir şey bir daha başımızdan geçmeyecek.</p>
<p>En son gelen Fischer, Macarların o müthiş dikkatiyle, dürülmüş bir kâğıt çıkarıyor cebinden; kâğıdın içinde ekmek tayınının yarısı, bu sabahki ekmeğin yarısı var. Cepte ekmek tutabilenlerin büyük numaralılar olduğunu herkes biliyor; biz eskimişlerden ekmeğini bir saatten fazla tutabilen yok. Bu aczimizi haklı çıkarmak için akla gelebilecek sürüyle kuram var yürürlükte: İnsanın açken ekmeğini saklamak sırasında uğradığı sinir zayıflığı zararlı ve büyük çapta güçten düşüren bir şeydir; bayatlayan ekmek besleme özelliğini çabuk yitirir, ne kadar çabuk yenirse o kadar da besleyicidir. Alberto’ya göre, insan açken cepte taşınan ekmek, birbirini karşılıklı ve otomatik olarak götüren artı-eksi işaretleri gibidir, aynı anda bir arada bulunamazlar. Birçokları da haklı olarak midenin hırsızlık ve şantaja karşı en sağlam kasa olduğunu ileri sürüyor. “<i>Moi, on m’a jamais volé mon pain,</i>”<a href="../Text/dipnot.xhtml#Footnote0038" id="Feedback0038"><sup>[38]</sup></a> diyerek sırıtan Joseph, çökmüş midesine vuruyor; ama gel gör ki, saat onda bile yarım tayın ekmeği bulunan Fischer’in, bu “şanslı” herifin, ekmeğini yavaş yavaş ve yöntemli bir biçimde çiğnemesinden de gözlerini ayıramıyor: “Vay şanslı herif, vay!..”</p>
<p>Bugünün sevinilen bir gün olması yalnız güneşle ilgili değil. Bizleri öğle vakti bir sürpriz bekliyor. Olağan yemek dışında, barakada mutfaktan gelmiş elli litrelik, hemen hemen ağzına kadar dolu bir karavana buluyoruz. Templer, zafer dolu bir ifadeyle bakıyor hepimize: Onun eseri bu iş...</p>
<p>Templer, bizim grubun resmî organizatörü. Arılar çiçekten nasıl anlarsa bizim Templer de sivillere dağıtılacak çorbadan öylesine anlıyor. Bizim pek de kötü bir adam sayılmayacak gardiyanımız, Templer’e açık kart vermiş gibi; Templer de elinden geleni yapıyor. İz süren köpekler gibi görünmez bir aracın ardına düşen Templer, çoğu zaman iyi haberlerle dönüyor. Bu arada, Polonyalı işçilerin bizden iki kilometre uzaktaki Methanol’da kırk litre kadar çorba bıraktıklarını ya da bir vagon pancarın mutfak yakınındaki boşaltma peronunun orada, başına nöbetçi dikilmeksizin bırakıldığını öğreniyoruz.</p>
<p>Bugün elli litre çorba var, gardiyanla postabaşı da birlikte, on beş kişiyiz. Demek adam başına üç litre çorba; bir litresini öğleyin normal yemeğe ek olarak alacağız, öbür iki litresinden de öğleden sonra beş dakikalık özel dinlenme sırasında yararlanacağız; sırayla barakaya gidip tıka basa içeceğiz.</p>
<p>Bundan iyisi can sağlığı. Barakada bizi bekleyen iki litre sıcak, koyu çorbayı daha düşünürken bize işimiz kolay görünüyor gözümüze. Gardiyan düzenli aralarla yanımıza gelip sesleniyor: “<i>Wer hat noch zu fressen?</i>”<a href="../Text/dipnot.xhtml#Footnote0039" id="Feedback0039"><sup>[39]</sup></a></p>
<p>Bunu şaka ya da alay olsun diye söylemiyor, çünkü çorbayı içerken aceleden ağzımız, gırtlağımız kavruluyor, soluk almaya bile vaktimiz olmuyor, hayvanlar gibi tıkınıyoruz, yoksa <i>essen</i>, masa başına geçmiş insanların yemek yemesi değil bu... “<i>Fressen</i>” çok yerinde bir deyim, hepimiz bu deyimi kullanıyoruz. Nogalla Usta da işin farkında, işten kaytarmamıza ses etmiyor. Belki Nogalla Usta da aç ya aslında ve sosyal yasalar olmasa, bir litre sıcak çorbamızı o da “hakir” göremezdi herhalde.</p>
<p>Sıra oybirliğiyle karavananın dibinden beş litreye hak kazanan Templer’de. Templer yalnız iyi bir organizatör değil, aynı zamanda da görülmemiş bir yiyici; önceden hazırlanarak ve iradesiyle bağırsaklarını boşaltabilmesi olağan dışı bir şey. Görünürde esaslı bir yemek varsa yapabiliyor bunu; midesinin insanı hayretler içinde bırakan bir kavrama yeteneği var.</p>
<p>Bu yeteneğinden haklı olarak gurur duyuyor; herkes, Nogalla Usta bile farkında bunun. Milletin şükran duygularıyla uğurlanarak helaya kapanan iyilik meleği Templer, bir süre sonra pırıl pırıl bir durumda dışarı çıkıyor, “eksik olmayasın” sesleri arasında çalışmasının ürününü toplamaya gidiyor:</p>

<div class="arayazi">
<p>“<i>Nu Templer, hast du Platz genug für die Suppe gemacht?</i>”<a href="../Text/dipnot.xhtml#Footnote0040" id="Feedback0040"><sup>[40]</sup></a></p>
</div>

<p>Güneş batarken canavar düdüğü, <i>Feierabend</i>’ın paydos vaktinin geldiğini bildiriyor. Karnımız hiç değilse birkaç saatliğine tok olduğu için kavga gürültü yok, hepimizin keyfi yerinde, gardiyanın bize vurmaya niyeti yok, çoğu zaman yapamadığımız bir şeyi yapıyor, annelerimizi, karılarımızı düşünüyoruz; birkaç saat süreyle özgür insanlarca mutsuz olabiliriz.</p>
</body>
</html>