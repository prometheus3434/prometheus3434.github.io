<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">1944 Ekimi</p>
<div class="bos2"></div>
<p>Kışı bizden uzak tutmak için tüm gücümüzle savaştık. Havanın yumuşar gibi olduğu anlara dört elle sarıldık; her günbatımında, güneşi gökte bir süre daha tutmaya uğraştık, hepsi boşuna. Dün akşam güneş, bulanık bir sis, bacalar ve teller keşmekeşi ardında, bir daha görünmemek üzere battı ve bu sabah artık kış!</p>
<p>Bunun ne demek olduğunu biliyoruz, çünkü biz geçen kış da buradaydık; çok geçmeden ötekiler de anlayacak bunun ne demek olduğunu. Kış ayları süresince ekimle nisan arasında, içimizden on kişiden yedisi ölecek demektir bu. Ölmeyenlere gelince, onlar da bütün bu günler süresince, hemen her gün, dakika dakika acı çekecekler: Sabahın köründen akşam çorba dağıtımına dek durmadan kaslarını germek, bir ayağından öbürünün üzerine geçmek, ellerini koltuk altlarına sıkıştırmak zorunda kalacaklar soğuğa dayanmak için. Eldiven karşılığında ekmeğini gözden çıkaracaksın, uykunun nice saatini vereceksin sökülen dikiş yerlerini dikmek için. Artık açıkta yemek yenemediği için barakada kalınıp ayakta yemek yenilecek, adam başına bir parçacık yer döşemesi üzerinde ve yataklara yaslanmak yasak. Hepimizin ellerinde yaralar açılacak, bir sargı bezi edinebilmek için hemen her akşam saatlerce bekleyeceğiz karda, rüzgârda.</p>
<p>Bizim çektiğimiz açlık bir öğün yemek yememiş birinin açlığına ne kadar benzemiyorsa üşümemiz de öyle, ona da yeni bir ad bulmak gerekiyor. Biz “açlık”, “yorgunluk”, “korku”, “sancı”, “kış” derken başka şeyler söylemek istiyoruz. Çünkü bu sözler, sevinç ve acıyı evlerinde tadan özgür insanlar için bulunmuştur. Kamplar daha uzun süre yürürlükte kalsaydı, yepyeni, çok sert bir dil çıkmış olacaktı ortaya. Bütün gün sırtında yalnızca bir gömlek, bir don, keten bir ceket, bir pantolonla karda, rüzgârda yorgun düşmenin, zafiyet, açlık ve yaklaşmakta olan sonun bilinci içinde bocalamanın ne demek olduğunu anlatabilmek için yeni bir dil gerek.</p>
<p>Bu sabah kış, can çekişen bir umut gibi göründü gözümüze. Yıkanmak üzere barakadan çıkarken farkına vardık bunun: Gökte yıldız yoktu, karanlık, soğuk havada kar kokusu... Sabahın ilk ışıklarıyla toplantı alanında yan yana dizilirken kimsenin ağzını bıçak açmıyordu. Havada ilk kar tanelerini görünce şöyle düşünmekten alamadık kendimizi: Geçen yıl bu zamanlar, kampta bir yıl daha geçireceğimizi söylemiş olsalardı gider elektrikli tellere yapışırdık ellerimizle; şu saçma, şu delice umut kırıntısı olmasa ve biraz mantıklı davranabilsek şimdi de gidip tutunmak gerekirdi o tellere.</p>
<p>Çünkü “kış”ın daha başka halleri de var.</p>
<p>Geçen bahar Almanlar, bizim kampın yanındaki boş bir yerde iki çadır kurdu. İyi mevsim süresince bu çadırların her birinde bin kişi barındı; şimdi bu çadırlar söküldü, açlıkta kalan iki bin kişi bizim barakalara dağıtıldı. Biz eski tutuklular, böyle kuraldışı davranışların aslında Almanların kafasına hiç uymadığını, sayımızı azaltmak için bir çareye başvurulacağını biliyoruz.</p>
<p>Ayrım işleminin kokusunu alıyoruz artık. “<i>Seleckja</i>”: Bu İbranice-Latince-Lehçe sözcük çok duyulur bir hale giriyor artık yabancı diller konuşuldukça; önce anlayamıyoruz ne demek olduğunu, zamanla dikkatimizi çekip sonunda bizi her gittiğimiz yerde izleyen bir sözcük olup çıkıyor.</p>
<p>Bu sabah Polonyalılar, “<i>Seleckja,</i>” dediler. Bir yenilik mi var, bunu ilk duyan Polonyalılar oluyor; çoğu zaman da bildiklerini dışarı sızdırmamaya çalışıyorlar; çünkü başkalarının bilmediği bir şeyi bilmek, olsa olsa yararlı olabilir. Ayrımın çok yakın olduğunu herkes öğrenirse kurtulmak için başvurulacak çareler de aynı oranda azalmış olur (bir hekimi ya da gözdeyi ekmek ya da tütünle elde etmek; komisyonun gözünden kaçabilmek için tam zamanında barakadan KB’ye ya da KB’den barakaya taşınmak). Tüm bunlar öncelikle Polonyalıların hakkı.</p>
<p>İlk haberi izleyen günler süresince kampla yapı yerinde bir <i>Seleckja</i> havası yoğunlaşıyor. Kimsenin kesin bir şey bildiği yok; ama herkes bunun lafını ediyor, hatta iş arasında gizli gizli buluştuğumuz özgür işçiler, Polonyalı, İtalyan, Fransız işçiler bile. Ne var ki, bunun genel bir çöküntü doğurduğu söylenemez. Bizim kolektif ruh durumumuz, bu türden sarsıntılara kapılmayacak kadar yayvanlaşmış ve farklılaşmadan uzak. Soğuk ve açlıkla savaşırken ve işbaşında, herhangi bir düşünceye, hatta bu düşünceye bile yer kalmıyor. Herkes kendine göre bir tepki gösteriyor ama hiç kimse beklenen gerçek tepkiyi, umutsuzluk ya da boyun eğmeyi göstermiyor.</p>
<p>Bir şey yapabilecek olan yapıyor ama bunların sayısı çok az; çünkü ayrımdan yakayı sıyırmak çok güç. Almanlar böyle şeylerde son derece ciddi ve kılı kırk yararcasına dikkatli.</p>
<p>Somut bir çare bulamayan, kendini başka yoldan sağlama bağlamaya çalışıyor. Helalarda, banyo odalarında karşılıklı göğsümüzü, kaba etlerimizi, bacaklarımızı gösteriyoruz birbirimize; arkadaşlar bizi yatıştırıyor: “Senin için korkacak bir şey yok, seni ayırmayacakları kesin, <i>...du bist kein Muselmann...</i><a href="../Text/dipnot.xhtml#Footnote0069" id="Feedback0069"><sup>[69]</sup></a> ama beni...” deyip gömleklerini çıkarıyor, pantolonlarını indiriyorlar.</p>
<p>Bu sadakayı kimse kimseden esirgemiyor; çünkü hiç kimse kendi yazgısından emin değil ki, bir ötekini baltalayabilsin. Ben de ihtiyar Wertheimer’e yalan söyledim böyle utanmasızcasına; kaç yaşında olduğunu sorarlarsa kırk beş yaşındayım demesini, dörtte bir tayını gözden çıkarmak pahasına bir akşam önce de sakal tıraşı olmasını salık verdim ona. Ayrıca, korkulacak bir şey de olmadığını, bu ayrımın gaza götürülmek için yapılmadığını, seçilenlerin Jaworszno’daki nekahathaneye götürüleceğini <i>Blockältester</i>’in söylediğini de ekledim sözüme.</p>
<p>Wertheimer’in umuda kapılması kadar saçma bir şey olamaz: Bir kere en azından altmış yaşında görünüyor, bacaklarında kocaman varisler var, açlığı bile duyup duymadığı kuşkulu. Ama Wertheimer sevinç içinde ve iç rahatlığıyla yatağına uzanıp soru soranlara benim sözlerimle yanıt veriyor. Söylediğim bu sözler o sıralarda kampta parola gibi kullanılıyor; bu sözleri Chajim’den duyduğum gibi –üç yıldır kampta yaşadığı halde sapasağlam, dayanıklı ve kendine şaşılacak kadar güvenen Chajim’den duyduğum gibi– aktardım birkaç ayrıntısı göz önünde tutulmazsa. Çünkü ben de inanmıştım Chajim’in söylediklerine.</p>
<p>Bu dar yoldan akıl ermez bir sükûnetle geçerek 1944 Ekimi’ndeki büyük ayrımı atlatanlar arasındayım ben de.</p>
<p>Sakindim, çünkü kendimi yeteri kadar aldatabiliyordum. Benim seçilip ayrılmamış olmamı bir rastlantıya borçluyum, yoksa bu benim kendime olan güvenimi haklı çıkaracak bir kanıt değildir.</p>
<p>Bay Pinkert’in de çok önceden hüküm giymiş olduğu belli; bir gözlerine bakmak yetiyor bunu görmek için. Beni eliyle yanına çağırıp bana güvendiğini gösteren bir yüzle, bu kez gerçekten çok yeni bir şey duyduğunu, nereden duyduğunu söyleyemeyeceğini ama uluslararası Kızılhaç’ın işe el attığını, kendisi için de, benim için de hiçbir tehlike olmadığını bana şahsen garanti ediyor; Bay Pinkert’in Varşova Elçiliği sivil memurlarından olduğu biliniyor.</p>
<p>İşte bugünler de böyle bekleyerek herhangi bir biçimde geçti gitti; anlatılacak olsa, bugünlerin insan gücünün dayanamayacağı bir işkence içinde geçtiği sanılır; ama aslında öbür günlerden çok da farklı değildiler.</p>
<p>Kamp ile Buna’daki disiplinde hiçbir gevşeme olmamıştı; iş, soğuk ve açlık bütün duygularımızı, bütün düşüncelerimizi eline geçirmişti zaten.</p>
<p>Bu pazar iş günü, <i>Arbeitssonntag</i>. Saat on üçe dek çalışılacak, sonra kampa gidilecek duş yapmak, saç kestirmek, genel bit kontrolü için. Ne var ki, çalıştığımız yapı işinde çalışırken, nasıl oldu bilinmez, bugün seçim ve ayırma yapılacağını haber aldık hepimiz.</p>
<p>Alışılmış olduğu üzere, haberi, birbiriyle çelişkili, kuşku uyandıran ayrıntılarıyla öğrendik: Daha bu sabah hastalar koğuşunda ayırma yapılmış bile; genel kamp mevcudunun yüzde yedisi, hastaların yüzde otuz-ellisi, gelecek büyük bir getto kafilesine yer açılsın diye ayrılmış. Gençler gençlere, ayrılanların yaşlılar olduğunu söylüyor. Sağlıklı olanlar yine sağlıklı olanlara, hastalar ayrıldı yalnızca, diyor. Uzmanlara dokunulmuyormuş. Alman Yahudileri de bu ayrımın dışındaymış. Sen varsın. Ben yokum.</p>
<p>Her zamanki gibi yine saat on üçte yapı yeri boşaldı; sonsuz bir gri kafile iki saat süreyle iki taraflı nöbetçilerin arasından geçecek. Orada hemen her gün sayılıyor, sonra bir daha, bir daha sayılıyoruz. Her gün iki saat süreyle ara vermeksizin marşlar çalan bandonun önünden geçerken uygun adım yürümemiz gerekiyor.</p>
<p>Her şey her gün nasılsa öyle yine: Mutfak bacasından her günkü gibi duman çıkıyor, çorba dağıtımı başlıyor. Ama birden çan çalmaya başlıyor, o zaman sıranın neye geldiğini anlıyoruz.</p>
<p>Aslında bu çan, her sabah gün ağarırken çalar: Bizi uykudan uyandırmak için. Ama gün ortası çaldı mı, barakalarımızda kapalı kalacağız demektir bu. Kimse kaçamasın, ayrılanlar gaz odalarına giderken kimse görmesin, diye barakalarda kalırız.</p>
<br/>

<p>Bizim <i>Blockältester</i> işini iyi bilir. Hepimizin geri döndüğünden emin olunca kapıyı kapattırdı, herkesin eline numara, ad, meslek, yaş ve uyruğunu gösteren kâğıtları tutuşturdu, herkesin, ayakkabılara varıncaya dek soyunmasını emretti. Böyle çırılçıplak, ellerimizde kâğıtlar, komisyon bizim barakaya gelinceye dek bekleyeceğiz. Biz 48 numaralı barakadayız. Ama 1 numaradan mı, 60 numaradan mı başlanacak, kimse önceden bilemez. Hangisinden başlanırsa başlansın, daha en azından bir saat rahat sayılırız. Yorganlarımızın altına girip neden ısınmayalım, neden izin verilmez buna?</p>
<br/>

<p>Komut seslerinin, küfür ve tokatların komisyonun yaklaştığını haber verdiği sırada, birçoğumuzun gözleri kapanıyor bile: <i>Blockältester</i> ile yardımcıları yatakhanenin en sonundan küfür ve yumruklarla çıplak bedenleri önlerinden sürüyüp genel bakım odası olarak kullanılan yere sokuyorlar. Yedi metreye dört metrelik bir oda burası. Bu sürek avının sonunda oda sıcak, tıklım tıklım insanla doluyor; oda bütün köşelerine varıncaya dek tıka basa insanla dolu, tahta duvarlara öyle bir baskı var ki, kirişler çatırdıyor.</p>
<p>Şimdi hepimiz içerideyiz artık, korkmak için gerekli zamanın yokluğu bir yana, yer de yok korkmak için. Bütün çevreyi dolduran bu sıcak et duygusu tuhaf; sıkıntılı bir şey de değil bir bakıma. Hava alabilmek için burun yukarıda tutulmalı. Bir de eldeki kâğıdın buruşmamasına, yok olmamasına dikkat etmeli.</p>
<p><i>Blockältester</i> yatakhaneyle bu odanın arasındaki kapıyı kapatmış, onun yerine bu odayla yatakhanenin dışarı açılan kapılarını açmış. Orada, iki kapının önünde, yazgımızı yargılayacak yargıç, bir SS grup komutanı duruyor. Sağında <i>Blockältester</i>, solunda blok yazıcısı. Bulunduğumuz odadan çırılçıplak ekim ayazına çıkan her kişi, iki kapı arasındaki bu birkaç adımlık yeri koşarak geçecek ve SS liderine elindeki kâğıdı teslim edip yatakhane kapısından yine barakaya girecek. Bu bir-iki saniyelik koşu sırasında, SS lideri, koşan adamın bir önünden, bir de arkasından bakarak, elindeki kâğıdı ya sağındaki ya da solundaki adama uzatıyor: Bu, ölüm ya da yaşam demek bizler için. İki-üç dakikalık bir zaman içinde iki yüz kişilik bir barakanın “iş”i tamamlanmış oluyor; tüm bir öğleden sonra da on iki bin kişilik bir toplama kampının işi.</p>
<p>Bir et odası haline girmiş odadaki baskının yavaş yavaş hafiflediğini duyuyorum; birazdan sıra bana gelecek. Ötekiler gibi ben de güçlü, çevik adımlarla koşuyor, başımı dik tutmaya, göğsümü kabartmaya, kaslarımı germeye, göstermeye çalışıyorum. Geriye bir göz atmaya çalıştım; sanırım benim kâğıdı sağındaki adama verdi SS lideri.</p>
<p>Birbirimizin ardından yatakhaneye girdikten sonra artık giyinebiliriz. İçimizden hiçbiri başına geleceği şimdiden kestiremez; önce kâğıdın sağa mı, sola mı verildiğinden emin olmak gerek. Millet en yaşlıların, en hastalıklı olanların, en cılızların başına üşüşüyor; onların kâğıtları sol tarafa verilmişse o zaman sol taraf, ölüm hükümlüleri cephesi.</p>
<p>Daha ayrım sona ermeden herkes “<i>schlechte Seite</i>”nin, “kötü taraf”ın sol taraf olduğunu öğreniyor bile. Kuralın istisnaları da yok değil kuşkusuz. René’yi ele alalım örnek olarak; genç, güçlü kuvvetli René de sol tarafa ayrılmış. Belki de gözlüklü olduğu, belki bütün miyoplar gibi biraz eğilerek yürüdüğü için o tarafa ayrılmış olabilir; ama rastlantı eseri, gözden kaçtığı için o tarafa ayırmış da olabilirler: René tam benim önümden koşarak geçmişti komisyonun önünden; kâğıtlarımız değişmiş olamaz mı? Böyle düşünüp Alberto’yla konuşuyorum bunu; ikimiz de bu görüşün akla yakın olduğuna karar veriyoruz. Yarın ya da öbür gün bunun üstüne neler düşünürüm bilmiyorum, şu anda bunun içimde olağandışı bir duygu uyandırmadığı kesin.</p>
<p>Aynı türden bir yanlışlık da Sattler’in, evinden buraya getirileli yirmi gün bile olmamış iriyarı, güçlü köylü Sattler’in yazgısını değiştirmiş olacak. Sattler, Almanca bilmediği gibi, tüm olan biten şeylerden de bir şey anlamamış; bir köşeye çekilmiş gömleğini dikmekle meşgul. Yanına gidip artık gömlekle bir ilişkisi kalmadığını söylemeli miyim ona?</p>
<p>Böylesi yanlışlıklar çok şaşılacak bir şey değil aslında, çünkü önemli olan ayrımın çabuk çabuk yapılması; kamp komutanlığının üzerinde en çok durduğu şey de, ille en işe yaramazların ayrılması değil, yeni gelenlere bir an önce yer açılması.</p>
<br/>

<p>Bizim barakada ayrım son buldu artık ama ötekilerde hâlâ devam ediyor; onun için daha bir süre dışarı çıkamayız. Ama bu arada çorba karavanası geldiği için <i>Blockältester</i>, yemeğin dağıtılmasına karar veriyor. Ayrılmış olanlara iki kap çorba veriliyor. Aslında çok saçma bir şey olan bu ikram, <i>Blockältester</i>’lerin bir acıma girişimi mi, yoksa SS’lerin emri mi hiçbir zaman öğrenemedim. Her ne olursa olsun, Monowitz-Auschwitz kurbanlarına, ayırma işlemiyle alıp götürülme arasındaki iki-üç gün boyunca ikişer porsiyon çorba verildi.</p>
<p>Ziegler, elindeki çanağı uzatıp bir porsiyon çorba alınca çekilmiyor, olduğu yerde kalıp bekliyor. “Ne bekliyorsun?” diyen <i>Blockältester</i>, Ziegler’in ikinci porsiyona hak kazanmış olduğunu bilmiyor; çekilip gitsin başından diye itiyor onu ama Ziegler gitmiyor, ikinci porsiyon çorbayı da almak için dayatıyor, kendisinin sola ayrılmış olduğunu, inanmıyorsa kâğıtları kontrol etmesini söylüyor. İkinci porsiyonu da alınca, yavaş yavaş yatağına dönüp çorbasını içmeye başlıyor.</p>
<br/>

<p>Şu anda bütün millet çanağın dibindeki son çorba kalıntısını kaşığıyla kazımakla meşgul, bütün barakayı bir maden gürültüsü dolduruyor; gün artık sona erdi demektir bu. Yavaş yavaş sessizleşiyor ortalık, bu sırada üçüncü kattaki ranzamdan, yaşlı Kuhn’un başında takkesi, bir öne, bir arkaya sallanarak yüksek sesle dua ettiğini görüyor, duyuyorum. Kendisini ayırmadıkları için Tanrı’ya dua ediyor Kuhn.</p>
<p>Kuhn aklını kaçırmış olacak. Hemen yanıbaşındaki ranzada, yarın sabah gaz odasına gidecek yirmi yaşındaki Yunanlı Beppo’nun yattığını, onun artık hiçbir şey düşünmeksizin, gözlerini tavandaki ampule dikmiş, tek kelime konuşmaksızın uzanıp kalmış olduğunu görmüyor mu? Gelecek sefer de sıranın kendisinde olduğunu bilmiyor mu Kuhn? Bugün çok korkunç bir şeyin yapılmış olduğunu, bu korkunç işlemi hiçbir duanın, hiçbir özrün, suçluların hiçbir yalvarmasının, insansı hiçbir şeyin onaramayacağını bilmiyor mu Kuhn?</p>
<p>Tanrı’nın yerinde olsam, yerlere tükürürdüm Kuhn’un duasını.</p>
</body>
</html>