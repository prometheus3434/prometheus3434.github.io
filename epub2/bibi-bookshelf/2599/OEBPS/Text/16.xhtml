<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">Sonuncu</p>
<div class="bos2"></div>
<p>Noel eşikte artık. Rüzgârdan daha iyi korunmuş olmak için, Alberto’yla omuz omuza yürüyoruz uzun, gri kafile içinde. Gece, kar yağıyor; bacaklarımızın üzerinde durmak kolay değil, uygun adımla, sırayı bozmadan yürümek daha da güç: Zaman zaman içimizden biri sendeleyip kapkara çamurun içinde yuvarlanıyor, onunla birlikte yerlere sürüklenmemek, sırada kalabilmek için dikkat etmek gerek.</p>
<p>Ben laboratuvara gireli, Alberto’yla ayrı çalışıyoruz, dönüş yolunda birbirimize anlatacak çok şey oluyor. Hoş anlattıklarımız olağanüstü şeyler değil ya, yine her zamanki gibi işten, arkadaşlardan, ekmekten, soğuktan dem vuruyoruz. Ama bir haftadır bir yenilik var: Lorenzo bize her akşam, İtalyan sivil işçilerden üç ya da dört litre çorba getiriyor. Bu çorbanın bize ulaşabilmesi için <i>menashka</i> adı verilen çanaklardan edinmemiz gerekiyordu; bu, özel olarak üretilen bir çanak; çanaktan çok kovayı andıran çinko bir kap. Tenekeci Silberlust, bunu bize üç tayın karşılığında iki parça yağmur oluğundan yaptı; harika bir kap, sağlam, büyük miktarda çorbayı kolaylıkla alıyor. Taş Devri gereçlerini andırıyor.</p>
<p>Bütün kampta bizdekinden büyük <i>menashka</i>’sı olan, yalnızca birkaç Yunanlı. <i>Menashka</i> bize, maddi yararından başka, sosyal durumumuzla ilgili göze çarpan bir üstünlük de kazandırdı. Sahip olduğumuz bu <i>menashka</i>, bir kahramanlık nişanı, bir asalet unvanıdır. Henri bizimle dostluk kurmak, bizi kendisiyle eşit tutmak çabası içinde; L. artık bizimle babacan bir tavırla konuşuyor; Elias hep aramızda, bizim bu olağanüstü “<i>organisacja</i>”nın sırrına erebilmek için durup dinlenmeden çabalıyor; bir taraftan da bize ne olduğu anlaşılmaz dayanışma ve dostluk sözleri verip bize duyduğu saygıyı göstermek için İtalyanca, Fransızca birtakım zevzeklikler sıralıyor.</p>
<p>Bu durumun moral yanını göz önünde tutacak olursak Alberto’yla bunda gurur duyulacak bir şey bulunmadığını kabul etmemiz gerekir; ama bir bakıma da haklı gerekçeler bulmak çok kolay. Salt yeni bir konuşma konusu elde edilmiş olması bile küçümsenmeyecek bir kazanç.</p>
<p>Birincisiyle sırayla kullanabileceğimiz ikinci bir <i>menashka</i> edinmenin planını kuruyor, konuşuyoruz; bu ikinciyi de elde edebilirsek Lorenzo’nun çalıştığı yere günde bir sefer yapmamız yetecek. Lorenzo’dan söz açıp onu herhangi bir zarardan korumanın çarelerini düşünüyoruz; evlerimize dönebilirsek kuşkusuz onun için elimizden geleni yapacağız. Ama bundan söz açmanın ne faydası var? O da biz de evlerimize dönebileceğimize pek inanmıyoruz aslında. Onun için hemen bir şey yapabilsek; ayakkabılarını bizim atölyede onarmayı bir deneyebiliriz, orada parasız (bu bir çelişki sanılmamalı; imha kamplarında işin adamını buldun mu her şey parasız da yaptırılabilir). Alberto bir dener bunu; ayakkabıcıların ustabaşıyla ahbap, belki birkaç litre çorba yeter.</p>
<p>Alberto’yla becerdiğimiz son üç işi kendi aramızda konuşuyoruz; bunları meslek sırrı saydığımızdan, ağızdan ağıza yayılmasın diye gevezelik etmemek kararındayız ama bir bakıma da üzülüyoruz; çünkü böyle şeyler duyulsa kamptaki saygınlığımız artar.</p>
<p>İlkinin isim babalığı bana ait. 44 numaradaki <i>Blockältester</i>’in süpürge kıtlığı çektiğini öğrenince inşaattan bir tane temin ettim. Buraya kadar mesele yok. Asıl güçlük, <i>Lager</i>’e dönerken süpürgeyi fark ettirmeden içeri sızdırmaktı ve sanıyorum bu sorunu da mükemmel şekilde çözdüm: ganimeti sap ve fırça kısımlarına ayırdım, sapını da keserek ikiye böldüm ve parçaları ayrı ayrı kampa soktum (sap kısımlarını pantolonumun içinde bacaklarıma bağladım) ve <i>Lager</i>’de yeniden birleştirdim; sap kısımlarını yeniden birleştirmek için ayrıca bir parça sac, bir çekiç ve çivi bulmam gerekti. Nakliyat sadece dört gün sürdü.</p>
<p>Korktuğumun aksine müşterim süpürgeme düşük fiyat biçmedi; dahası, onu ilgi çekici bir nesne olarak arkadaşlarına göstermesi, “aynı model”den iki sipariş daha almama vesile oldu.</p>
<p>Fakat Alberto’nun da az numarası yok değil hani. Öncelikle, “törpü operasyonu”nun düzenleyicisidir ve operasyonu iki kez başarıyla yürütmüşlüğü vardır. Alberto alet deposuna gidiyor, bir törpü istiyor ve aralarından oldukça büyük bir tanesini seçiyor. Depo sorumlusu onun numarasının yanına “bir törpü” yazıyor, Alberto da gidiyor. Soluğu güvenilir bir sivilin (Alberto’ya alaka ve iyilikseverlikten ziyade zanaat aşkından dolayı yardım eden; zehir gibi, Triesteli bir üçkâğıtçı) yanında alıyor; sivil, büyük törpüyü serbest pazarda eşit veya daha düşük kalitedeki, daha küçük iki parçaya sorunsuzca takas edebiliyor. Alberto alet deposuna “bir törpü” geri getiriyor ve diğerini satıyor.</p>
<p>Bugünlerde ise başyapıtını gerçekleştirdi; cesur, yeni ve eşi benzeri bulunmayan bir zarafetten oluşan bir birleşim. Alberto’nun birkaç haftadır özel bir görevinin olduğunu da söylemeli: Sabahları, inşaatta pense, tornavida ve farklı renklerde birkaç yüz selüloit plakası dolu bir kova tutuşturuyorlar eline. Bu aletleri, bol miktardaki ve uzun; soğuk ve sıcak su, buhar, basınçlı hava, gaz, nafta, vakum ve benzeri, her birinin polimerizasyon birimine bağlandığı boruları özel kelepçelerle işaretlemesi için veriyorlar. Bilinmesi gereken bir diğer ayrıntı da (gerçi ilgisi yokmuş gibi görünüyor; fakat asıl kurnazlık birbirinden bağımsız gibi görünen fikirler arasındaki bağlantıları keşfetmek veya üretmek değil midir?), duş almanın tüm <i>Häftling</i>’ler için pek çok nedenden ötürü oldukça rahatsızlık verici bir prosedür olduğudur (su kısıtlı ve soğuktur, bazen de kaynar sıcaklıktadır, soyunma odası yoktur, ne havlumuz ne de sabunumuz vardır ve bu zorunlu kılınan yokluğumuzda kolaylıkla soyulma ihtimalimiz de vardır). Duş almak zorunlu olduğu için <i>Blockältester</i>’ler, duştan kaytarmaya çalışanları cezalandırmak için bir denetim sistemi uyguluyor; genellikle barakanın güvenlik görevlisi kapıda dikilip her çıkanın bedenini Polyphemos<a href="../Text/dipnot.xhtml#Footnote0078" id="Feedback0078"><sup>[78]</sup></a> gibi yoklayarak ıslak olup olmadığını kontrol eder; ıslaklara bilet verilir, kurular ise beş kırbaç yer. Sadece elindeki bileti gösterenler bir sonraki gün ekmek alabilir.</p>
<p>Alberto’nun dikkati biletlere yoğunlaşmıştır. Bunlar nemli, buruşuk ve tanınmaz halde iade edilen uyduruk kağıt parçalarıdır aslında. Alberto Almanları tanıyor ve tüm baraka kıdemlileri, ya Almanlardan ya da Alman okullarında eğitim görmüşlerden oluşuyor; düzeni, sistemi, bürokrasiyi severler; ve her ne kadar aniden parlayıveren, dayak atmayı seven kabadayılar olsalar da, parıltılı ve renkli nesneler karşısında çocuksu bir heyecana kapılırlar.</p>
<p>Böylelikle asıl konuya ve muazzam işlenişine de gelmiş bulunuyoruz: Alberto sistematik olarak aynı renkten bir dizi bilet topladı; her birinden üçer küçük levha elde etti (bunun için gereksinim duyduğu alet olan mantar deliciyi laboratuardan temin etmiştim). Bir baraka için yeterli miktar olan iki yüz levha hazırladığında, <i>Blockältester</i>’in yanına giderek on tayın ekmek gibi usdışı bir ücret karşılığında elindeki “<i>Spezialität</i>”<a href="../Text/dipnot.xhtml#Footnote0079" id="Feedback0079"><sup>[79]</sup></a> teklif etti. Müşteri, teklifi büyük bir coşkuyla kabul etti; şu anda Alberto büyük bir başarıyla, tüm barakaların ilgi gösterdiği moda bir ürünün pazarlayıcısı konumunda, her baraka için farklı bir renk (hiçbir <i>Blockältester</i> diğerlerinin yanında pinti ya da geri kalmış olarak görünmek istemeyecektir) ve en önemlisi de, rakibi yok, çünkü hammaddeye ulaşabilen tek kişi kendisi. Çok zekice değil mi?</p>
<br/>

<p>Kapkara bir gökle çamurlu yol arasında sendeleyerek ilerlerken su birikintileri arasından sıçrayarak geçerken hep bunları anlatıyoruz birbirimize. Benim elimde iki boş çanak, Alberto’da ağzı ağızına dolu, o eşsiz (!) çorbayla dolu <i>menashka</i>. Yeniden bandonun müziği, SS’lerin önünden geçerken yine o kasketler ele töreni, yine o “<i>mützen ab</i>”, <i>ARBEIT MACHT FREI</i> teranesi ve gardiyanların bildirisi yine: “<i>Kommando 98, zwei und sechzig Häftlinge, Stärke stimmt,</i>” Grup 98, altmış iki tutuklu, tam mevcut. Ne var ki, formaliteye harfi harfine uyulup bizi yoklama alanına dek yürütüyorlar. Yoklama mı yapılacak acaba? Hayır, yoklama yok. Işıldağın çiğ ışığını, darağacının çok iyi tanıdığımız çizgilerini görüyoruz.</p>
<p>Daha bir saat süreyle kafileler, tahta tabanlarını buz kesmiş karın üzerinde öttürerek geliyor. Tüm gruplar toplanınca bando susuyor, kaba bir Alman sesi susmamızı emrediyor. Ortalığın henüz sessizleştiği sırada, birden başka bir Alman sesi yükseliyor; uzun, öfkeli bir konuşma yapıyor karanlık, düşman kokulu havada. Neden sonra bir hükümlüyü ışıldağın ışık konisi içinde yürütüyorlar.</p>
<p>Tüm bu düzen, tüm bu tören, bizim için yeni bir şey değil artık. Ben kampa geleli böyle on üç idam cezasını seyretmek zorunda kaldım; ne var ki daha önceki idamlar adi suçlarla, mutfak hırsızlığıyla, sabotajla, kaçma girişimiyle ilgiliydi. Bugünkü idamın nedeni başka.</p>
<p>Geçen ay Birkenau’da bir krematoryum havaya uçuruldu. Bu işin nasıl başarıldığını ayrıntılarıyla hiç kimse öğrenemedi aramızda (belki hiçbir zaman da öğrenilmeyecek). Gaz odalarıyla fırınlara dağıtılmış olan ve belirli aralarla yok edilen, asıl kamptakilerden çok <i>Sonderkommando</i>’nun, sert yasalarla ayrı tutulan özel grubun işiydi bu, dendi. Gerçek olan bir şey varsa o da şu: Birkenau’daki yüz kadar insan, tıpkı bizler gibi kendini savunmaktan yoksun, zayıf yüz kadar tutuklu, nefretlerinin meyvesini toplamak üzere harekete geçmek gücünü ruhlarında bulabilmişler.</p>
<p>Bugün gözlerimizin önünde ölecek insan da, herhangi bir biçimde bu ayaklanmaya katılmış. Birkenau asileriyle ilişkisi varmış, bizim kampa da silah sokmuş, aynı türden bir ayaklanmayı da bizim kampta ateşlemek niyetindeymiş, deniyor. Bugün gözlerimizin önünde can verecek. Belki de Almanlar, ölümün kucağına attıkları bu insanın utanarak değil, şeref kazanarak öleceğini kavrayamayacaklar.</p>
<p>Alman’ın verdiği, hiçbirimizin anlamadığı söylev son bulunca yine daha önceki kısık ses yükseliyor: “<i>Habt ihr verstanden?</i>” (Anladınız mı?)</p>
<p>“<i>Jawohl,</i>” diye yanıt veren kimdi? Hem herkes hem de hiçbirimiz. Kahrolası çaresizliğimiz biçimlenip başlarımızın üzerinde kolektif bir ses olmuştu sanki. Ne var ki ölüm hükümlüsünün sesini duymayan olmadı; öyle bir haykırma ki, bitkinliğin, çaresizliğin güçlü, eski barikatlarını aşıp her birimizin içine işledi:</p>
<p>“<i>Kameradon, ich bin der Letzte!</i>” (Arkadaşlar, ben sonuncuyum.)</p>
<p>Biz lanetlenmişler sürüsü içinden bir ses, bir mırıldanma, bir yanıt yükseldi diyebilir miyim? Hayır, hiçbir şey olmadı. Olduğumuz yerde, beli bükülmüş, kasvetli, boynu bükük kaldık ve başımızdaki kasketleri ancak Alman emrettikten sonra çıkarabildik. Darağacının altındaki kapak açıldı, o beden müthiş bir çırpınmayla sallandı; bando yeniden çalmaya başladı ve biz yeniden yürüyüş düzenine geçip ölmekte olan bedenin son titremelerini görerek geçtik önünden.</p>
<p>Darağacının dibindeki SS’ler, bizim geçişimizi kayıtsızlık içinde izledi; işlerini bitirmiş, yoluna koyulmuşlardı. Ruslar gelebilir artık. İçimizde güçlü adam kalmadı; sonuncusu, başlarımızın üzerinde asılı. Ruslar artık gelebilir: Bula bula biz içi sönmüşleri, biz eli kolu bağlıları, bizi bekleyen ölümü hak etmiş olan bizleri bulacaklar.</p>
<p>İnsanoğlunu mahvetmek, onu yaratmak kadar güç. Hiç de kolay olmadı bu iş, çabuk da yürümedi ama siz Almanlar başardınız bunu. İşte artık kolumuz, kanadımız kırık, gözünüzün önündeyiz. Bizden korkacağınız bir şey yok artık. Ne bir baş kaldırma gösterisi, ne bir istek, çevrilen bir bakış bile yok artık.</p>
<br/>

<p>Alberto’yla birlikte barakaya döndük, birbirimizin gözüne bakamıyorduk. Bu deminki insan, bizleri kırıp geçiren durum karşısında eğilmediğine göre, herhalde sert, bizim yapıldığımız malzemeden çok başka bir malzemeden yapılmış olmalıydı.</p>
<p>Buradaki yaşama uymuş, yiyeceğimizi bulmayı sonunda becerebilmiş, eziyete, soğuğa göğüs de gerebilmiş olsak, hatta geri de dönebilecek olsak, biz yıkılmış, yenilmişiz.</p>
<p><i>Menashka</i>’yı yatağın üzerine koyduk, içindekini bölüştük, günlük açlığın öfkesini bastırdık ve şimdi utanç duygusunun baskısı altındayız.</p>
</body>
</html>