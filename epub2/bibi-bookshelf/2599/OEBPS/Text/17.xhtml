<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">On günün tarihi</p>
<div class="bos2"></div>
<p>Rus toplarının gümbürtüsünü aylardır duyuyorduk zaten. 11 Ocak 1945’te kızıla yakalanıp yeniden KB’ye alındım. “<i>Infektionsabteilung</i>”<a href="../Text/dipnot.xhtml#Footnote0080" id="Feedback0080"><sup>[80]</sup></a>: ikişer katlı on yatağıyla küçük, öbürlerine göre temiz bir oda; bir dolap, üç tabure, bir de olağanüstü gereklilik duyulduğu zaman kullanılacak lazımlıklı iskemle. Tüm bunlar üçe beş metrelik bir odanın içinde.</p>
<p>Yukarı yataklara çıkmak zahmetliydi, çünkü merdiven yoktu; bir hastanın durumu kötüleşti mi, aşağı yataklardan birine alınıyordu.</p>
<p>Ben buraya girdiğimde on üçüncü hastaydım. Öbür on iki hastadan dördü kızıldan yatıyordu, iki “politik” suçlu Fransız, iki de genç Macar Yahudisi; üç kişi difteri, iki kişi tifüstü, bir kişi de çiçeğe yakalanmıştı, yüzü iğrençti. Son iki kişide de aynı zamanda birkaç hastalık, bulunmuştu; hepsi inanılmayacak kadar güçsüzdüler.</p>
<p>Benim çok ateşim vardı. Bereket tek başıma bir yatağa sahip oldum; yatağa uzanırken içim biraz hafiflemişti bundan ötürü, 40 gün tecrit edileceğimi, yani rahat edeceğimi biliyordum, kızılın sonucunu hesaba katmayacak, ayrımdan da korkmayacak kadar güçlüydüm henüz.</p>
<p>Kampta şimdiye dek edindiğim uzun deneyime dayanarak tüm varımı yoğumu yanıma almayı başarmıştım: Örülmüş elektrik kablosundan bir kemer, bir bıçakla kaşık, üç ipliğiyle bir dikiş iğnesi, beş düğme, bir de laboratuvardan çaldığım on sekiz çakmaktaşı. Bunların her birinden, sabırla uğraşıp da bıçakla kesilirse, üçer tane küçük çakmak taşı elde edilebiliyordu. Altı ya da yedi tayın değerindeydiler.</p>
<p>Dört rahat gün geçirdim. Dışarıda kar yağıyordu, çok soğuktu ama baraka ısıtılmıştı. Güçlü dozlarda sülfamit alıyor, baygın düşüyor, hemen hemen hiçbir şey yemiyordum; herhangi bir konuşmaya katılmak için keyif de duymuyordum.</p>
<p>İki kızıl hastası Fransız sevimliydi. Voges’lardan iki taşralı; birkaç gün önce Lorraine’den geri çekilen Almanların önlerine katıp getirdikleri bir sivil grubuyla kampa gelmişlerdi. Adı Arthur olan yaşlısı, ufak tefek, sıska bir köylü. Ötekinin, yatak komşusunun adı Charles, otuz iki yaşında bir öğretmen; gömlek yerine komik, kısa bir yazlık iç gömleği vermişlerdi kendisine.</p>
<p>Beşinci gün berber göründü. Selanikli bir Yunanlı; yurttaşları gibi o da yalnız güzel İspanyolca dilini konuşuyor; ama kampta konuşulan tüm dillerden çat pat anlıyor anlamasına. Adı Eskenazi, üç yıldır burada. Nasıl etmiş, nasıl yapmış da KB’nin berberliğini ele geçirmiş, anlayamadım. Ne Almanca ne Lehçe konuşabiliyor, öyle olağanüstü cüsseli de değil. Bizim odaya girmeden, koridorda yurttaşı bir hekimle heyecanlı heyecanlı konuştuğunu duydum. Yüzündeki anlam değişmiş gibi geldi bana; ama Levantenlerin mimikleri bizimkine uymadığı için korkmuş mu, sevinmiş mi, yoksa kızmış mı, anlayamadım. Beni tanıyor, hiç olmazsa İtalyan olduğumu biliyordu.</p>
<p>Sıra bana gelince yataktan zar zor indim. “Yeni bir haber var mı,” diye sordum kendisine İtalyanca; sakal tıraşını bir an bırakıp anlamlı anlamlı göz kırptı, çenesiyle pencereyi gösterip elini Batıya doğru çevirerek geniş bir hareket yaptı:</p>
<p>“<i>Morgen, alle Kamerad weg.</i>”<a href="../Text/dipnot.xhtml#Footnote0081" id="Feedback0081"><sup>[81]</sup></a></p>
<p>Bir süre, koskocaman açılmış gözlerini bana dikip baktı, hayret edeyim diye bekliyordu sanki, sonra sürdürdü konuşmasını: “<i>Todos, todos,</i>”<a href="../Text/dipnot.xhtml#Footnote0082" id="Feedback0082"><sup>[82]</sup></a> ve yeniden işe koyuldu. Bendeki çakmaktaşlarından haberi olduğu için, oldukça özenerek tıraş etti beni.</p>
<p>Aldığım haber içimde olağanüstü bir değişiklik doğurmadı. Aylardır acı nedir, korku nedir, sevinç nedir unutmuştum, tabii kampın özelliğinden ileri gelen o uzaktan, tarafsız, şarta bağlı duygu başka... “Eski duyarlığıma şimdi de sahip olsaydım herhalde son derece heyecan veren bir an olurdu bu,” diye düşündüm.</p>
<p>Her şeyi pürüzsüz düşünebiliyordum. Kampın boşaltılması ve serbest bırakılmamızla ilgili tehlikeleri Alberto’yla enine boyuna düşünmüş, önceden görmeye çalışmıştık. Eninde sonunda bu Eskenazi’nin verdiği haber, kaç gündür kampta konuşulan şeylerin onaylanması demekti: Ruslar Czestochowa’nın yüz kilometre kuzeyindeler, Zakopane’den de yüz kilometre güneyde bulunuyorlar. Almanlar Buna’ya mayın yerleştirmeye başladılar bile.</p>
<p>Oda arkadaşlarımın yüzlerine baktım birer birer: Durumu hiçbirine açmamak daha iyiydi. “Ee, ne olmuş yani?” Verseler verseler bu yanıtı vereceklerdi eminim. Ama Fransızlar başka, onlar yeniydiler henüz.</p>
<p>“Biliyor musunuz?” dedim onlara, “kamp yarın boşaltılıyor.”</p>
<p>Başımdan aşağı bir soru yağmurudur boşandı. “Nereye gidilecek? Yürüyerek mi acaba? Hastalar da mı, yürüyemeyenler de mi?” Benim eski tutuklulardan olduğumu, Almanca anladığımı da biliyorlardı. Çok şey biliyorum da açık vermek istemiyorum sanıyorlardı.</p>
<p>Oysa daha fazla bir şey bildiğim yoktu. Bunu onlara söyledim ama onlar yine de sormayı sürdürdü. Ne kuşku, ne kuşku. Ama ne yapsınlar, kampa geleli birkaç hafta olmuş ya da olmamıştı, nereden bileceklerdi kampta soru sorulmaz diye.</p>
<br/>

<p>Öğleden sonra Yunanlı hekim geldi. Yürüyebilecek durumdaki hastaların da ayakkabı ve giyim eşyasını alıp hemen öbür gün sağlamlarla birlikte yirmi kilometrelik bir yürüyüşe çıkacaklarını söyledi. Ağır hastalar birkaç bakıcıyla KB’de kalacaklardı.</p>
<p>Hekim, olağanın dışında neşeli; sarhoş denebilir. Onu öteden beri tanıyordum; bilgili, zeki, bencil ve her şeyi hesaba kitaba vuran bir adam. İstisnasız, herkesin üç tayın ekmek alacağını söyleyince bütün hastalar sevindi. “Biz şimdi ne olacağız,” diye birkaç soru sorduk kendisine. Almanların belki de bizleri yazgımızla başbaşa bırakacaklarını, öldüreceklerini sanmadığını söyledi. Oysa söylediğinin aksini düşündüğünü saklamak için çaba bile göstermiyordu, neşesi anlatıyordu her şeyi.</p>
<p>Daha şimdiden yürüyüş giyim kuşamı içinde. Yanımızdan henüz ayrılmıştı ki iki Macar genç heyecanla konuşmaya koyuldular. Sağlıkları oldukça düzelmişti ama henüz çok güçsüzdüler. Görünüşe bakılırsa hastaların yanında kalmaktan korkuyor, sağlamlarla birlikte gitmek istiyorlardı. Burada sağduyuya yer kalmamıştı artık: Kendimi böylesine bitkin hissetmesem belki ben de katılırdım bu sürüye; korku müthiş bulaşıcı bir şey ve insan bir korktu mu, kurtuluşu kaçmakta arıyor.</p>
<p>Hiç alışılmamış bir heyecan dalgasının, barakanın dışında tüm kampı sarmış olduğu anlaşılıyordu. Macarlardan biri yatağından çıktı, gitti, yarım saat sonra elinde kir pas içinde giyim eşyasıyla döndü. Bunları depodaki dezenfeksiyona ayrılmış eşya arasından almıştı kesinlikle. Arkadaşıyla birlikte bu paçavraları acele acele üst üste giyindiler. Yeniden korkuya kapılıp belki vazgeçerler, diye bir an önce hazırlıklı olmak için nasıl acele ettikleri belli oluyordu. Böylesine zayıf düşmüşken bir saat bile yürüyemezlerdi; bunu düşünmek bile delilikti aslında. Üstelik son dakikada ayaklarına geçirdikleri bu yırtık pırtık ayakkabılarla karların içinde ilerlemek... Onlara bunu anlatmaya çalıştım; hiçbir şey söylemeksizin bakıp durdular yüzüme. Ürkmüş hayvanların gözleriyle bakıyorlardı.</p>
<p>Bir an, “Belki de haklıdırlar,” diye bir düşünce geçti kafamdan. Beceriksiz hareketlerle pencereden dışarı çıktılar, gecenin karanlığında sendeleyerek ilerleyen biçimsiz karaltılarını gördüm; çok daha sonraları öğrendiğime göre, yürüyüşün başlamasından bir-iki saat sonra artık ilerleyememiş, SS’ler tarafından öldürülmüşlerdi.</p>
<p>Bir çift ayakkabı da benim için gerekliydi kuşkusuz. Ne var ki, baygınlık halinden sıyrılmam, ateşi, bitkinliği atlatabilmem en azından bir saat sürdü. Koridorda bir çift ayakkabı buldum. (Sağlıklı olanlar, hastaların ayakkabı deposundaki ayakkabılarını yağma etmişler, en iyilerini almışlardı; en yırtık, en partal, üstelik birbirine de uymayan sürüyle ayakkabı ortalıktaydı.) Tam bu sırada Alsace’lı Kosman’a rastladım. Kosman tutuklanıp kampa atılmadan önce, Clermont Ferrand’da, Reuter’in muhabirliğini yapmaktaydı. O da genel heyecan ve paniğe kapılmıştı. “Benden önce dönecek olursan, Metz Belediye Başkanı’na yolda olduğumu yaz!” diyordu.</p>
<p>Kosman’ın “gözdeler” arasında tanıdıkları olduğu herkesçe bilinen bir şeydi. Onun için, onun bu iyimserliğini hayra yordum. Henüz halsiz olduğum için acele etmemeye karar verip ayakkabılarımı sakladım, yatağıma döndüm.</p>
<p>Gece yarısına yakın Yunanlı hekim, sırtında heybesi, başında yün başlığıyla yine çıkageldi. Yatağımın üzerine Fransızca bir roman attı: “Al, oku İtalyan. Günün birinde karşılaşırsak geri verirsin.” Bu sözlerinden ötürü bugün bile nefret ediyorum ondan. Hakkımızda verilmiş kararı kesinlikle biliyordu o sırada.</p>
<p>Neden sonra Alberto, yasağı dinlemeyip pencereme geldi benimle vedalaşmak için. Ayrılmaz dostum Alberto: Biz “iki İtalyan”dık, yabancı arkadaşlar adlarımızı bile karıştırırlardı kimi zaman. Altı aydır yatağımızı paylaşıyor, normal tayın dışında ele geçirdiğimiz bir gram yiyeceği bile bölüşüyorduk; çocukken kızıl geçirdiğini öğrenmiştim, benim kızıl ona bulaşmazdı artık. İşte böylece, o gitti, ben kaldım. Birbirimizle vedalaştık; hoş, söylenecek fazla şey yoktu zaten, birbirimize söyleyeceklerimizi defalarca söylemiştik. Uzun süre birbirimizden ayrı kalacağımıza inanmıyorduk. Ayaklarında oldukça sağlam kösele ayakkabılar vardı. Kendine gereken şeyi çabucak bulan adamlardandı Alberto.</p>
<p>O da tüm yola koyulanlar gibi sevinçli ve güven içindeydi. Anlaşılmayacak bir şey değildi bu. Çünkü yeni ve büyük şeyler gerçekleşme yolundaydı artık: Çevremizde yeni bir gücün, Almanya’yla ilgisi olmayan bir gücün varlığını duyuyorduk ve içinde bulunduğumuz şu kahrolası dünya çatırdayarak çöküyordu. Hiç değilse –halsiz ve aç olmakla birlikte– sağlıklılar, iyileşenler, kendilerinde harekete geçecek kadar güç bulanlar bunun farkındaydı. Çünkü aşırı zayıf ya da çıplak ve yalınayak olanlar kuşkusuz başka türlü düşünür, başka türlü hisseder; bizim düşüncelerimizi kapsayan şey, tümüyle yazgımızla başbaşa bırakıldığımız duygusu, insanı felce uğratan bir duyguydu.</p>
<p>Bütün iyileşmiş olanlar –son dakikada yeniden soyunup KB’ deki yataklara giren birkaç öğüt verilmiş sağlıklıyı saymazsak– 18 Ocak 1945 gecesi yola çıktılar. Çeşitli kamplardan çıkmış aşağı yukarı yirmi bin kişiydi bunlar. Hemen hepsi, bu “boşaltma” yürüyüşü sırasında can verdi. Alberto da aralarındaydı. Belki günün birinde biri çıkıp onların serüvenini de yazar.</p>
<p>Biz kalanlara gelince, yataklarımızda kaldık, korkudan çok daha güçlü olan hastalıklarımız ve halsizliğimizle başbaşa...</p>
<p>Bütün KB’de belki sekiz yüz adam vardı. Bizim odada biz on bir kişiydik şimdi, herkes kendi yatağındaydı, yalnız Charles ile Arthur bir yatakta yatıyorlardı. Büyük kamp düzeninin sesi soluğu kesilince, dünyanın ve zamanın dışında on günlük bir süre başladı bizim için.</p>
<br/>

<p class="ilk">18 Ocak – Kampın boşaltıldığı gece kamp mutfakları çalışıyordu, o geceyi izleyen sabah, KB’de son çorba dağıtıldı. Kamp artık ısıtılmıyordu; barakalarda henüz biraz sıcaklık vardı; ama geçen her saatle ısı biraz daha düşüyordu. Çok geçmeden soğuğun içimize işleyeceği belliydi. Dışarıda ısı sıfırın altında 20 derece olsa gerekti; hastaların çoğunun sırtında yalnızca birer gömlek vardı; bazılarında o bile yoktu.</p>
<p>Bizim için nasıl bir karar alındığını bilen yoktu içimizde. Birkaç SS, kampta kalmıştı, birkaç nöbetçi kulesi henüz ellerindeydi.</p>
<p>Öğleye doğru, bir SS grup komutanı barakaları dolaştı. Her barakaya, Yahudi olmayanlardan seçmeye çalıştığı bir baraka kıdemlisi gösterdi; bir de Yahudi ve Yahudi olmayan hastaların ayrı ayrı yazılacağı bir liste yapılmasını buyurdu. İşin içyüzü anlaşılmıştı artık. Almanların, insanları sınıflara ayırmak konusunda gösterdikleri ulusal heyecanı sonuna dek uygulayacakları belliydi; hiçbir Yahudi öbür güne sağ çıkacağını düşünemiyordu artık.</p>
<p>İki Fransız hiçbir şey anlamamış, korkuya kapılmışlardı. SS’in ne dediğini istemeyerek anlattım onlara, korkmalarına da bir hayli içerledim. Bu Fransızlar kampa geleli bir ay bile olmamıştı daha, henüz açlık nedir bilmiyorlardı, Yahudi bile değildiler ve korkuyorlardı.</p>
<p>Yine ekmek dağıtıldı. Öğleden sonrayı hekimin bana bıraktığı kitabı okumakla geçirdim; oldukça ilginç bir kitaptı, bugün bile iyiden iyiye hatırlıyorum. Kendime battaniye aramak için komşu yatakhaneyi bir yokladım. Sürüyle hastanın çıkıp gittiği bir koğuştu, battaniyeleri serbest kalmıştı. Birkaçını yanıma aldım.</p>
<p>Bu battaniyelerin dizanteri koğuşundan geldiğini öğrenen Arthur suratını ekşitti: “<i>Y-avait point besoin de le dire?</i>”<a href="../Text/dipnot.xhtml#Footnote0083" id="Feedback0083"><sup>[83]</sup></a> Battaniyelerde lekeler de vardı. Bizi neyin beklediğini hesaba katıp, iyice örtünüp uyumak yeğdir, diye düşündüm.</p>
<p>Çabucak gece oldu, elektrik yanıyordu henüz. Barakanın bir köşesindeki silahlı SS’i görünce, sessiz bir dehşete kapıldık. Konuşacak kadar keyifli değildim, daha önce de sözünü ettiğim o şarta bağlı, dıştan gelen korkuya kapıldım. Gece geç vakitlere dek okudum.</p>
<p>Saat yoktu bizde ama ışıklarla nöbetçi kulelerindeki ışıldaklar da söndüğü sırada, herhalde saat yirmi üç olmalıydı. Uzaklarda uçaksavarın göğü tarayan ışığı görünüyordu. Gökte çiğ bir ışık parıldadı, yerleri aydınlığa boğdu. Uçak gürültüsü duyuldu.</p>
<p>Derken hava akını başladı. Yeni bir şey değildi bu; yataktan indim, çıplak ayaklarımı ayakkabılara soktum, bekledim.</p>
<p>Uçaklar uzakta, belki de Auschwitz üzerindeydiler.</p>
<p>Derken çok yakından gelen, daha kendimizi toparlamaya vakit bulamadan, kulakları sağır eden bir patlama duyuldu, sonra bir ikinci, bir üçüncüsü. Pencere camlarının zangırdadığı, barakanın sallandığı duyuldu; tahta duvardaki bir oyuğa yerleştirmiş olduğum kaşık yere düştü.</p>
<p>Sonra kesildi gürültüler. Cagnolati, yine Voges’lardan genç bir köylü, şimdiye dek hava akını tatmamış meğer; yataktan çırılçıplak yere atlamış, bir köşeye sığınmış, bağırıp duruyordu.</p>
<p>Birkaç dakika sonra, kampın hedef olduğundan kuşkumuz kalmadı. İki baraka alevler saçarak yanıyordu, öbür ikisi görünmüyordu bile; yok olmuşlardı: Ne var ki, bunların hepsi de boş barakalardı. Alevlerin tehdit ettiği bir barakadan kaçan on-on beş hasta, aç ve sefil, bizim barakaya geldiler. İçeri alınmalarını istediler. Alınamadılar. Dayatıyor, yalvarıyor, çeşitli dillerde tehdit savuruyorlardı. Kapıları barikatla kapatmak zorunda kaldık. Alevlerin ışığı altında ve eriyen karların üzerinde yalınayak yürüyerek başka tarafa doğru sürüklendiklerini gördük. İçlerinden birçoğu, açılıp sökülmüş sargı bezlerini artlarından sürüklemekteydiler. Bizim baraka tehlikede değildi; rüzgarın yön değiştirmemesi şartıyla.</p>
<br/>

<p>Almanlar yoktu artık. Nöbetçi kuleleri boşaltılmıştı.</p>
<br/>

<p>Bugünkü düşünceme göre hiç kimse, salt Auschwitz gerçeği yaşandığı için bile, günümüzde Tanrı inayetinden söz etmemelidir; ama elbette tehlikenin en uç noktasında bulunduğumuz o anda, İncil’de vaat edilen kurtuluşlara ilişkin anıların oradaki yüreklerden bir esinti gibi geçtiğine kuşku yok.</p>
<p>Uyuyamıyorduk; bir pencere camı kırılıp dökülmüştü, çok soğuktu. Bir soba bulup kurmak, kömür, odun ve yiyecek bir şeyler bulmak zorunda olduğumuzu düşündüm. Bunun yapılabilecek bir şey olduğunu biliyordum, ama yardım görmezsem bunu gerçekleştirecek gücü bulamayacaktım kendimde. İki Fransız’la konuştum.</p>
<br/>

<p class="ilk">19 Ocak – Fransızlar anlayış gösterdi. Gün ağarırken üçümüz harekete geçtik. Hastaydım, dayanıksızdım, üşüyor, ne olacağım böyle diye korkuyordum.</p>
<p>Öbür hastalar saygılı bir merakla bize bakıyorlardı: KB’den çıkmanın hastalara yasak edilmiş olduğunu bilmiyor muyduk? Ya Almanlar hepsi çekip gitmemişse? Ama bir şey söylemeye de yanaşmadılar, çünkü biri deniyordu denemesine ya, seviniyorlardı.</p>
<p>Fransızların, kampın neresinde ne vardır, haberleri bile yoktu; ama Charles oldukça cesur ve iriyarı olmasına karşılık Arthur da kurnazdı ve kimi köylülerde görülen becerikliliğe sahipti. İyi kötü, battaniyelerimize sarınıp dışarıya, buz gibi, sisli bir günün rüzgârına çıktık.</p>
<p>Gördüğümüz şey, daha önce görmüş, duymuş olduğum şeylere hiç benzemiyordu.</p>
<p>Henüz ölmüş olan kamp, hemen çürüyüp dökülmeye başlamıştı. Ne su vardı ne de elektrik akımı artık; kapılar, pencereler rüzgârda vurup duruyor, damlardan sarkan teneke parçaları gıcırdıyor, yangının külleri ortalığa savruluyordu. Bombalar işini görmüş bitirmiş, şimdi de insanlar işe koyulmuştu: Yürüyebilen hastalar, iskeletler gibi, çıkarma yapan bir solucan sürüsü gibi, paçavralar içinde ve halsiz, sürüklenip duruyorlar, donup kaskatı kesilmiş toprağın üzerinde öteye beriye gidip geliyorlardı. Bir parça yiyecekle odun bulabilmek için bütün barakaları taramış, akıl almaz bir hırsa kapılarak, daha bir gün öncesine dek aşağılık <i>Häftling</i>’lere yasak edilmiş olan nefretlik <i>Blockältester</i>’in süslü püslü odasını darmadağın etmişlerdi. Artık kendilerini tutamadıkları için her tarafa pislemişler, bundan böyle kampın biricik su kaynağı olan karları berbat etmişlerdi.</p>
<p>Görüp görebilecekleri son sıcaktan da yararlanmak amacıyla, sürüyle hasta, yanık barakaların henüz dumanı tüten yıkıntılarına üşüşmüştü. Kimileri de herhangi bir yerden ele geçirdikleri patatesleri kızartıyordu yangın artığı korlar üzerinde; bu arada yabansı bakan gözleriyle çevrelerini kolluyorlardı. Ateş yakmaya güç bulanların sayısı çok azdı; ellerine geçirdikleri kapların içinde kar eritiyorlardı.</p>
<p>Yürüyebildiğimiz kadar çabuk yürüyerek mutfaklara yollandık, patatesler hemen hemen tükenmişti. Doldurduğumuz iki torbayı beklemek için Arthur orada kaldı. Gözdeler blokunun yıkıntısı arasında Charles’la aradığımızı bulduk sonunda: İşe yarar borularıyla büyük, dökme demirden bir soba. Charles hemen bir el arabası bulup getirdi, sobayı arabaya yükledik; ben arabayla barakaya yollanırken Charles da torbaların başına gitti. Orada soğuktan halsiz düşen Arthur’u buldu, iki torbayı sağlama aldıktan sonra arkadaşıyla ilgilendi.</p>
<p>Ben iki bacağımın üzerinde kendimi zar zor ayakta tutarak, ağır arabayı sürmek için elimden geleni yaptım. Tam bu sırada bir motosiklet gürültüsü duyuldu, bir SS’in kampa doğru ilerlediğini gördüm. Yine her zamanki gibi, SS’in suratındaki o sert ifadeyi görür görmez içimden bir dehşet ve nefret duygusunun yükseldiğini duydum. Kaçmaya vakit yoktu, hem sobayı da kaptırmak niyetinde değildim hiç. Kamp düzenine göre yapılacak şey, hazır ol durumuna geçmek, kasketi çıkarıp ele almaktı. Benim başımda kasket olmadığı gibi, üzerimdeki battaniye de hareket etmeme engel oluyordu. El arabasından birkaç adım uzaklaşıp eğilir gibi sarsak bir hareket yaptım. Alman beni görmeden geçti, bir barakanın köşesinde yok oldu. Daha sonraları, nasıl bir tehlikeyle karşılaşmış olduğumu öğrenecektim.</p>
<p>Neden sonra bizim barakanın eşiğine ulaşıp sobayı Charles’a teslim ettim. Kendimi öyle sıkmıştım ki, soluk alamıyordum neredeyse; gözlerimin önünde kapkara, kocaman lekeler dans edip duruyordu.</p>
<p>Şimdi iş sobayı yakmaktaydı. Üçümüzün de elleri kaskatı kesilmişti soğuktan, ama soba hemen yakılmalıydı ısınabilmemiz, patatesleri pişirebilmemiz için. Odun, kömür, yanan barakalarda da biraz kor bulmuştuk.</p>
<p>Kırılan cam yerine konup soba da sıcağı yaymaya başlayınca hepimizin içinde bir şeyler çözülüp gevşemeye başladı sanki. Yirmi üç yaşındaki tifüs hastası Polonyalı Fransız Towarowski, tüm hastaların biz çalışan üç kişiye birer dilim ekmek vermelerini ileri sürdü. Kabul ettiler.</p>
<p>Yalnızca bir gün öncesi bile, böyle bir davranış şükranla karşılanmazdı. Çünkü kamp yasası: “Ekmeğini kendin ye,” diyordu, “Yiyebilirsen yanındakinin ekmeğini de ye.” Böyle bir yasanın uygulandığı yerde şükran duygusuna yer yoktu. Kampın artık gerçekten ölüp gitmiş olduğunu böylece anlamış olduk.</p>
<p>Bu, aramızdaki ilk insancıl davranıştı. Öyle sanıyorum ki, biz ölmeyenleri <i>Häftling</i>’ler durumundan yavaş yavaş insanlar katına yükselten gelişimin başlangıcı olarak bu ânı ele almak doğru olacaktır.</p>
<p>Arthur enikonu kendine gelmiş, iyileşmişti; ama bundan sonra soğukta kalmaya yanaşmadı. Sobayı yakmak, patates pişirmek, ortalığı temizlemek, hastalara bakmak görevini aldı üzerine. Charles’la ben de dışarıda yapılacak işleri aramızda bölüştük. Daha bir saat günışığı vardı: Şöyle bir dışarıya çıkıp yarım litre ispirto ve birinin karlara savurduğu bir kutu bira mayasıyla döndük. Pişirdiğimiz patatesleri paylaşıp herkese birer kaşık bira mayası verdik. Bu bira mayasının vitaminden yoksun kalmış bedenimize iyi geleceğine inanıyordum.</p>
<p>Ortalık karardı; bizim koğuş bütün kampta sobalı tek odaydı, bundan gurur duymadık değil. Öbür koğuşlardan sürüyle hasta kapıya dayanıyor, ama Charles o koca bedeniyle karşı koyuyordu. Bizden de, ötekilerden de hiç kimse, bizim koğuştaki hastalarla bir arada bulunmanın son derece tehlikeli olduğunu düşünmüyordu ki; bu durumda difteriye yakalanmak, insanı kesin bir ölüme götürür ve intihardan farkı yoktur.</p>
<p>Ben bunun farkında olduğum halde, pek de üstünde durmuyordum, çünkü hastalık nedeniyle ölme fikrine çoktandır kendimi alıştırmıştım; bunun önüne geçilmez bir olay olduğuna, bizim gücümüzün dışında bir niteliğe sahip olduğuma inandırmıştım kendimi. Başka bir koğuşa, herhangi bir hastalık bulaşma tehlikesinin daha az olduğu bir koğuşa geçmeyi de düşünmüyordum. Eserimiz olan soba buradaydı, harika bir sıcaklık yayıyordu çevresine; yatağım da buradaydı, ne de olsa biz bulaşıcı hastalıklar bölümünden on bir hasta, birbirimize bağlanmıştık bir kez.</p>
<p>Topçu ateşiyle otomatik tüfeklerin gümbürtü ve çatırtısını bazen uzaktan, bazen daha yakından ve seyrek olarak duyuyorduk. Zaman zaman kor ateşinin kırmızı parıltısıyla hafifleyen karanlıkta karşı karşıya geçmiş, mutfakta bulduğumuz baharat otlarından sardığımız sigaralarımızı içerek Charles, Arthur ve ben, geçmiş ve gelecek sürüyle şeyden dem vuruyorduk. Dondurucu soğukla savaşın kol gezdiği bir sonsuz ovanın ortasında, mikrop yuvası bu küçük, karanlık odada, kendi kendimizle de, dünyayla da barış içindeydik. Kendimizi zorlamaktan yıkılıp gitmiş gibiydik; ama bunca zaman sonra artık yararlı bir şey yapabilmiş durumdaydık; belki Tanrı da evreni yarattığının ilk günü böyle hissetmişti kendini.</p>
<br/>

<p class="ilk">20 Ocak – Gün ağarıyor, sobayı yakma sırası bende. Genel zayıflık bir yana, ağrıyan eklemlerimden de kızıl hastalığının hâlâ geçmediğini anlıyorum. Öbür barakalarda ateş aramak için buz gibi soğuğa çıkmam gerektiğini düşünürken dehşetten titriyorum.</p>
<p>Birden çakmaktaşlarım geliyor aklıma; bir parçacık kâğıda ispirto döküyorum, çakmak taşından kazıdığım barutu kâğıdın üzerine akıtıyorum, çakmaktaşını bıçakla güçle kazıtıyorum. Oldu işte; birkaç kıvılcımdan sonra kâğıttan alkollü küçük, soluk bir alev yükseliyor.</p>
<p>Arthur heyecanla yatağından inip yaklaşıyor, bir gün önce pişirilmiş patatesten adam başına üç tane ısıtıyor; sonra Charles’la ben, soğuktan titreye titreye ve aç bilaç, dağılan kamptan ne ele geçirebiliriz, diye yürümeye başlıyoruz dışarıda.</p>
<p>Yiyecek (yani patates) ancak iki günlük; suyu ancak karı eriterek elde edebileceğiz; büyük kap bulamadığımız için oldukça zahmetli bir iş; kardan elde edilen su bulanık ve kara olduğu için süzmek gerekiyor.</p>
<p>Kampta çıt sesi yok. Öbür açlar da tıpkı bizim gibi aranıp duruyorlar ötede beride. Artık bıyıklar adamakıllı uzamış, gözler oyuklardan bakıyor, paçavralar arasından sapsarı, iskelet eklemleri görünüyor. Güvensiz adımlarla boş barakalara giriyor, çeşitli eşyayla çıkıyorlar: Baltalar, kovalar, çanaklar, iğne, iplik, işe yarar ne varsa. Uzak görüşlüler, çevredeki Polonyalılarla alışverişi bile düşünüyorlar.</p>
<p>Bir aralık çürük patates yüzünden mutfakta iki kişi arasında kavga çıktı. Donmuş dudaklar arasından çıkan Yidiş küfürlerle birbirine girip paçavralarından yakalayarak gülünç, yavaş ve güvensiz yumruklarla dövüşmeye kalktılar.</p>
<p>Deponun önündeki avluda iki büyük yığın halinde pancar ve lahana var (tatsız tuzsuz, kart pancarlar; bizi besleyecek ana besin maddesi). Öyle donmuşlardı ki, ancak kazmayla koparıldılar yerden. Charles’la ben nöbetleşe ve tüm gücümüzle kazma sallayıp aşağı yukarı elli kilo kadar ayırdık. Bir şey daha: Charles bir paket tuzla aşağı yukarı yarım hektolitre su dolu demir bir kap buldu.</p>
<p>Hepsini bir arabaya yükledik (bu arabalardan bir sürü vardı, eskiden barakalara yemek taşımak için kullanılıyorlardı) ve geri döndük. Arabayı karların üzerinde zar zor itebildik.</p>
<p>O gün, sobanın üzerinde kızarttığımız pancar dilimleriyle ve haşlanmış patatesle yetindik. Arthur öbür gün için bize esaslı yemekler vaat etti.</p>
<p>Öğleden sonra, işe yarar bir şey bulurum umuduyla eski ilkyardım merkezine gittim. Ama benden önce gelenler olmuştu buraya: Ne var ne yok yağmacılar tarafından altüst edilmişti. Tek bir dolu şişe yoktu, yerde sürüyle paçavra, pislik ve sargı bezi, bir de çıplak, kavruk ceset. Ne var ki, benden önce gelenlerin gözünden kaçmış bir şey vardı: Bataryalı bir cep lambası. Bıçağımla kutba dokundum; küçük bir kıvılcım, batarya doluydu.</p>
<p>Akşam odamızda ışık yanacaktı.</p>
<br/>

<p>Yataktan bakınca pencerenin dışında uzun bir yol görünüyor. Üç gündür Wehrmacht<a href="../Text/dipnot.xhtml#Footnote0084" id="Feedback0084"><sup>[84]</sup></a>, birbirini izleyen dalgalar halinde bu yoldan geçerek kaçıyor: zırhlı arabalar, beyaz kamuflaj çizgileriyle “Kaplan” tankları, atlı Almanlar, bisikletli Almanlar, yaya Almanlar; silahlı, silahsız... Gece, daha tanklar görünmeden zincir sesleri duyuluyor.</p>
<p>Charles soruyor:</p>
<p>‘‘<i>Ça roule toujours?</i>” “<i>Ça roule toujours.</i>”<a href="../Text/dipnot.xhtml#Footnote0085" id="Feedback0085"><sup>[85]</sup></a></p>
<p>Sanki hiç son bulmayacakmış gibi.</p>
<br/>

<p class="ilk">21 Ocak – Ama son buldu pekâlâ. 21 Ocak sabahı üzerinde kargaların uçuştuğu ova bembeyaz, ıssız yayıldı önümüzde; gözün görebildiğince ve ölüme dek kederli.</p>
<p>Hareket halinde bir şey görebilsem belki daha çok sevinirdim. Polonyalı siviller de yok olmuştu, nereye sığınmışlardı kim bilir? Hani rüzgar bile kesilmiş, havada asılı kalmıştı sanki. Tek bir isteğim vardı artık: yatakta, battaniyelerin altında kalmak, kendimi kaslarla sinirlerin, iradenin halsizliğine kapıp koyvermek, artık işin sonu gelmiş olsa da olmasa da beklemek, bir ölü gibi beklemek.</p>
<p>Ama Charles, güvenilir, candan insan Charles, sobayı çoktan yakmış, beni işbaşına çağırıyordu:</p>
<p>“<i>Vas-y, Primo, descends-toi de là-haut; il y a Jules à attraper par les oreilles...</i>”<a href="../Text/dipnot.xhtml#Footnote0086" id="Feedback0086"><sup>[86]</sup></a></p>
<p>“Jules” her sabah kulbundan yakalayıp dışarıda lağım çukuruna boşalttığımız hela kovasının adıydı. Bunun, sabahın ilk görevi olduğu, ellerimizi yıkayamadığımız, aramızda üç tifüs hastası bulunduğu göz önünde tutulursa pek de kolay katlanılacak iş olmadığı anlaşılır.</p>
<p>Lahanayla pancar hazırlanacaktı. Ben odun aramaya, Charles de eritmek için kar aramaya çıkarken Arthur oturabilir durumdaki hastaları, temizlik işine yardımcı olsunlar diye seferber etti. Towarowski, Sertelet, Alcalai ve Schenck çağrıya uydular.</p>
<p>Yirmi yaşındaki Sertelet de Voges’lardan bir köylüydü; artık iyileşmiş görünüyor, günden güne tehdit eder bir havaya bürünen ve burnundan çıkan bir sesle bize difterinin affetmeyen bir hastalık olduğunu anımsatıyordu.</p>
<p>Alcalai, Toulouse’lu bir Yahudi, bir cam işçisiydi. Çok sakin ve mantık sahibi bir adamdı; yüzünde çiçek vardı.</p>
<p>Schenck, Slovak Yahudisi bir tüccardı; iyileşme günlerini yaşayan, iştahı açılmış bir tifüs hastasıydı. Polonyalı bir Fransız Yahudisi olan Towarowski de aynı durumdaydı; budala bir boşboğaz olan bu adam, hepimize geçen iyimserliğiyle topluluğumuza faydalı oluyordu.</p>
<p>Hastalar yataklarında oturmuş, ellerindeki bıçaklarla uğraşırken Charles’la birlikte mutfak olarak kullanabileceğimiz bir yer aramaya koyulduk.</p>
<p>Kampın her tarafı anlatılamaz bir pislik içinde yüzüyordu. Artık temiz tutulmasına kimsenin aldırmadığı helaların hepsi dolup taşmıştı, dizanterili hastalar (yüz kişiden fazlaydılar) KB’nin her köşesine pislemişti, eskiden yemek dağıtımında kullanılan bütün kova, kap ve çanaklar doldurulmuştu. Basacağın yere bakmadan adım atamıyordun; karanlıkta hiçbir yere gidilemiyordu. Azalmak bilmeyen sert soğuk altında acı çekiyorduk, ama hava yumuşayınca başımıza geleceği de bildiğimiz için ileriye dehşetle bakıyorduk; Bulaşıcı hastalıklar gittikçe yayılacak, kokudan boğulacak hale gireceğiz, üstelik karlar eridi mi, su da bulamayacağız.</p>
<p>Uzun bir aramadan sonra, eskiden banyo odası olarak kullanılmış bir yerde nasılsa fazla kirlenmemiş bir köşe bulduk. Açıkta bir ateş yaktık; hem zamandan kazanmak hem de hastalık bulaşmasını önlemek için, ellerimizi karla karıştırdığımız klorla ovduk.</p>
<p>Çorba pişireceğimiz haberi, yarım canlılar sürüsü içinde çabucak yayıldı; kapıya aç suratlar dayandı. Charles, elinde bir tas, kapıdakilere enerjik, kısa bir söylev çekti; söylev Fransızcaydı ama çevirisine gerek duyulmadı.</p>
<p>Çoğu şaşırmıştı ama içlerinden biri ilerledi: ciğerlerinden rahatsız bir Parisli, ünlü bir terzi (kendi dediğine bakılırsa). Bir litre çorbaya kampta kalmış battaniyelerden giysi dikmeye hazırmış bize.</p>
<p>Maxime, gerçekten de becerikli olduğunu göstermişti. Hemen öbür gün, Charles’la benim kaba, renkli kumaştan ceket, pantolon ve kalın eldivenlerimiz oldu.</p>
<p>Akşamüstü, ilk çorba heyecanla dağıtılıp da açlık hırsımız bastırılmıştı ki, ovanın büyük sessizliği bozuldu. İçimiz tedirgin olmayacak kadar yorgun, yataklarımızda kalıp bu gizemli topçu ateşinin çatırtısına kulak kabarttık; sanki toplar ufka yerleştirilmiş de mermiler vınlayarak başımızın üzerinden geçiyordu.</p>
<p>Dışarıda yaşamın güzel olduğunu, hâlâ da güzel olabileceğini ve şimdi kendimizi koyuverirsek çok yazık olacağını düşündüm. Hastaları uyandırıp hepsinin beni dinlemeye hazır olduğunu görünce, önce Fransızca, sonra da becerebildiğim kadar Almanca konuşarak, şimdi hepimizin evlerimize dönmeyi aklımıza koymamız, bunun için de bazı şeyleri yapıp bazı şeyleri yapmamamız gerektiğini söyledim. “Herkes kaşığına, yemek çanağına sahip olmalı, hiç kimse bir diğerine kendinden artan çorbadan vermemeli, helaya gitmek zorunluğu olmadıkça hiç kimse yatağından çıkmamalı, buna çok dikkat edilmeli, bir şey isteyen olursa önce bize başvurmalı,” dedim. Arthur’un özel görevi, disiplin ve sağlık kontrolüydü; yemek çanaklarıyla kaşıkları yıkamaktansa ve bu arada bir difterilinin kaşığını bir tifüslünün kaşığına karıştırmaktansa, kirli bırakmak daha iyiydi.</p>
<p>Hastalar artık her şeye karşı öylesine kayıtsızdı ki, benim söylediklerime de kulak asmayacaklar kanısındaydım; ne var ki, Arthur’un becerikliliğine çok güvenim vardı.</p>
<br/>

<p class="ilk">22 Ocak – Gönül rahatlığıyla büyük bir tehlikeyi göze alan bir kimseye cesur denebilirse, o zaman ben de Charles da o sabah çok cesurduk demektir. Keşif gezimizi, elektrikli tel örgünün hemen arkasındaki SS binasına kadar genişlettik.</p>
<p>Kamp nöbetçileri alelacele çekip gitmiş olacaklar. Masaların üzerinde yarı yarıya donmuş çorbayla dolu tabaklar bulduk, çorba donmuş da olsa sevinerek gövdeye indirmekten geri kalmadık; sapsarı buz haline girmiş birayla dolu büyük kadehler, oyuna başlanırken terk edilmiş bir satranç tahtası; sığınaklarda da sürüyle değerli şeyler.</p>
<p>Bir şişe votka, bir sürü ilaç, gazete, dergi ve biri bugün Torino’daki evimde bulunan dört tane çok güzel step battaniyesi aldık oradan. Sevinç içinde ve her şeyden habersiz, bu seferden elde ettiğimiz ganimetle odamıza dönüp hepsini Arthur’a emanet ettik. Aşağı yukarı yarım saat sonra olan bitenleri ise, ancak akşamüstü öğrenebildik.</p>
<p>Birkaç dağılmış ama ne de olsa silahlı SS, terk edilmiş kamptan içeri dalmışlar. SS’lerin yemek salonuna yerleşmiş buldukları on sekiz Fransızı sırtlarından vurup öldürmüş, cesetlerini sırayla yolun üzerindeki karlara yatırmış; sonra da çekip gitmişler. Bu on sekiz ceset, Ruslar gelinceye dek orada kalmış, hiç kimse onlara bir mezar kazacak gücü kendinde bulamamıştı.</p>
<p>Bundan başka, şimdi bütün barakalardaki yataklarda da sopa gibi kaskatı ölüler yatmaktaydı. Kimse bunları dışarı taşıyamıyordu. Yerler kaskatı donmuştu, mezar kazılamıyordu. Bir sürü ceset, bir şarapnel çukuruna üst üste yığıldı; bir-iki gün geçmeden yığın çukurun kenarlarından dışarı taşmıştı bile, pencerelerimizden baktığımız zaman bu dehşet veren tabloyla karşılaşıyorduk.</p>
<p>Bizi dizanterili hastalardan ayıran yalnızca ince bir tahta duvardı. Burada çok ölen, çok da ölmüş hasta vardı. Yerler, donmuş bir pislik tabakasıyla örtülüydü. Kimsede battaniyenin altından çıkıp da yiyecek aramaya gidecek güç yoktu; buna girişen de bir daha geri dönmüyordu aslında. Bölme duvarının öbür tarafında, tam duvarın dibinde, soğuğa dayanabilmek için birbirine sarılıp yatmış iki İtalyan vardı. Sık sık konuştuklarını duyuyordum; ama ben yalnız Fransızca konuştuğum için İtalyan olduğumu uzun süre anlayamadılar. Ne var ki, Charles’ın İtalyanca adımı söylediğini duydukları andan başlayarak, ağlayıp inlemelerinin, yakınmalarının sonu gelmedi artık.</p>
<p>Yetecek gücü kendimde bulabilseydim yardımlarına giderdim kuşkusuz; hiç olmazsa, durup dinlenmeden bağırmalarını kesmenin bir çaresine bakardım. Akşamüstü, bütün işler bittikten sonra, elime bir çanak suyla bir de o günün çorba artıklarını alıp zar zor ve iğrenerek, karanlık, pis koridordan sürüklenir gibi geçip onların bölmesine girdim. O saatten sonra adım, o incecik tahta duvarın ardında Avrupa’nın tüm dillerinde yinelendi durdu; ağlayıp inlemelerin, yalvarmaların sonu gelmiyordu. Onlara yardım etmenin çaresi yoktu.</p>
<p>Gece kötü sürprizlerle geldi.</p>
<p>Benim altımdaki yatakta yatan Lakmaker, acınacak bir insan kalıntısı halindeydi. On yedi yaşında bir Hollanda Yahudisiydi, uzun boylu, sıska, sakin yaradılışlı bir genç. Üç aydır yataktaydı; ayrımlardan nasıl olmuş da kurtulmuştu, bilmiyorum. Hem tifüs hem de kızıla yakalanmıştı; bu arada kalp yetmezliği de çekmekteydi, sırtüstü yatmaktan ötürü çirkin yaralar da açılmıştı bütün sırtında, artık ancak karınüstü yatabiliyordu. Tüm bunlara karşı, iştahı adamakıllı yerindeydi. Yalnız Hollanda dilini konuştuğu için, ne dediğini hiçbirimiz anlayamıyorduk.</p>
<p>Belki de suç, Lakmaker’ın iki porsiyon yediği lahana ve pancar çorbasındaydı. Gece yarısı inlemeye başlayıp kendini yataktan aşağı attı. Helaya gitmeye çalışıyordu, ama öylesine zayıf düşmüştü ki, ağlayıp bağırarak yerlere vuruyordu ancak.</p>
<p>Charles ışığı yaktı (akünün yüzü suyu hürmetine), o zaman bahtsızlığı bütün ağırlığıyla gördük. Gencin yatağıyla yerler pislenmişti. Biraz sonra oda kokudan durulmaz hale girdi. Bir parçacık yedek suyumuz vardı, ancak bunun dışında ne battaniye vardı ne de ot çuvalı değişmek için. Tifüslü olduğu için dokunulmaz bir mikrop yuvasıydı zavallı; ama böyle bütün gece yerde pislik üzerinde inlemesine, soğuktan tir tir titremesine de göz yumamazdık kuşkusuz.</p>
<p>Charles yataktan inip sessiz sedasız giyindi. Ben ışık tutarken, Charles bıçakla battaniyenin, ot çuvalının bütün pislenmiş yerlerini kesti; bir anne şefkatiyle Lakmaker’ı yerden kaldırdı, çuvaldan çıkardığı samanla hastayı temizleyebildiği kadar temizledi, sonra bahtsızı tazelenmiş yatağına yatırdı yine. Yerleri bir teneke parçasıyla temizleyen Charles, leke izlerine klor döktü, odadaki bütün eşyayı, hatta kendini bile dezenfekte etti.</p>
<p>Onun yaptığını yapabilseydim yorgunluktan ne hale gireceğimi düşünerek Charles’in yaptığı fedakârlığın boyutunu tahmin ettim.</p>
<br/>

<p class="ilk">23 Ocak – Patateslerimiz bitti. Günlerdir barakalarda bir dedikodudur gidiyor: Tel örgülerin dışında, ama kampa oldukça yakın bir yerde bir patates yığını varmış.</p>
<p>Tanımadığımız birkaç izci, sabırlı bir araştırma yapmış olacak ya da bu çevreyi iyi tanıyan biri var aramızda. Her neyse, 23 Ocak sabahı tel örgüler bir yerinden kesilip yırtıldı, sefalet örneği iki insan, dinsel bir alaya katılır gibi, delikten geçtiler.</p>
<p>Charles’la birlikte kasvetli ovada esen rüzgâra çıktık. Aşağı alınan tel örgünün dışındaydık artık.</p>
<p>“<i>Dis donc, Primo, on est dehors!</i>”<a href="../Text/dipnot.xhtml#Footnote0087" id="Feedback0087"><sup>[87]</sup></a></p>
<p>Evet: Tutuklandığım günden bu yana, özgür olduğum ilk gün; başımda silahlı nöbetçi yok, evimle aramda tel örgü yok.</p>
<p>Patatesler, kamptan aşağı yukarı dört yüz metre kadar uzakta, bir define. Patatesle dolu iki upuzun çukur, dona karşı korunsun diye toprak ve samanla örtülmüş. Artık hiç kimse açlıktan ölmeyecek.</p>
<p>Ne var ki, patatesi kaldırmak az yorgunluğa patlamadı. Toprak soğuktan taş gibi sertleşmişti. Kazmayla ağır bir çalışmadan sonra, toprak tabakası ancak kırılabiliyor, patates dışarı alınabiliyordu. Birçoğumuz da ötekilerin bıraktıkları çukurlara iniyor, oradan topladıkları patatesleri çukurun kenarında bekleyen arkadaşlarına uzatıyorlardı.</p>
<p>Ölüm, yaşlı bir Macar’ı orada bulmuş. Aç kalmış bir insanın davranışıyla kaskatı kesilip kalmıştı yaşlı Macar: Başı ve omuzları toprak tepesinin altında, bedeni karla kaplı, elleri patateslere uzanmış. Onun ardından gelen, cesedi bir metre kenara itiyor, işini sürdürüyordu.</p>
<p>O günden sonra daha bir bakımlı hale girdik. Haşlanmış patatesle patates çorbasından başka, hastalarımıza Arthur’un reçetesine göre, patates unu da vermeye başladık: Çiğ patatesle pişmiş patates bir arada ufalandıktan sonra bu karışım, bir tenekenin üzerinde kızartılıyor. İs kokan bir yemek.</p>
<p>Ne var ki Sertelet, bu patates yemeklerinden ağzına koyamıyor, durumu gittikçe kötüleşiyor. Burundan konuşması artmıştı, artık hiçbir şey yutamaz haldeydi; boğazında yeni bir değişiklik oluşmuş olacaktı, her lokmadan sonra boğulacak gibi oluyordu.</p>
<p>Karşı barakada hasta yatan bir Macar hekimi görmeye gittim. Difteri dediğimi duyar duymaz geri çekilip bana kapıyı gösterdi.</p>
<p>Salt moralini yükseltmek için, Sertelet’nin burnuna kâfur yağı damlatıp bunun ona iyi geleceğini yineleyip durdum; bu arada kendimi de inandırmak istedim bu tedaviye.</p>
<br/>

<p class="ilk">24 Ocak – Özgürlük. Tel örgüde açılan delik, bunun somutlaşmış kanıtıydı. Şöyle bir düşünüp taşındı mı şu sonuca varıyordu insan: Artık Almanlar yok, ayrım yok, iş, dayak yok, yoklama da yok. Belki de bir süre sonra herkes evine dönebilecek.</p>
<p>Ama buna inanmak bile kendimizi zorlamamızı gerektiren bir şeydi; kimsede bunun zevkine varacak hal yoktu. Çepeçevre yıkıntı ve ölüm.</p>
<p>Pencereden bakınca gördüğümüz ceset yığını artık çukurların kenarından adamakıllı dışarı taşmıştı. Patates yeniyordu, ama yine de herkes aşırı bir halsizlik içinde ve zayıftı: Kampta iyileşebilen tek hasta bile yoktu, üstelik sürüyle insan ya ciğerlerinden hastalanıyor ya da dizanteri oluyordu; kımıldayacak halde olmayanlar ile bunu yapmaya gücü yetmeyenler yataklarında yatıp kalıyor, soğuktan kaskatı kesiliyorlardı. Ne zaman öldüklerini kimse anlayamıyordu.</p>
<p>Geri kalanlar da korkunç bir dermansızlık içindeydi. Aylar, yıllar sürmüş bir kamp yaşamından sonra, patatesten güç alamaz insan. Charles’la ben, her gün yirmi beş litre pişmiş çorbayı banyo odasından odamıza taşıdıktan sonra, soluk soluğa yatağa atıyorduk kendimizi. O zaman sıra, çalışkan ve evcimen Arthur’a geliyor, dağıtımı o üzerine alıp çalışanlara üç porsiyon fazla çorba ayırmayı da unutmuyordu.</p>
<p>Yine bize bitişik olan ve çoğunlukla veremli hastaların yattığı bulaşıcı hastalıklar ikinci koğuşunda durum başkaydı. Buradan çıkabilenler, çıkıp başka barakalara taşınmışlardı. En kötü durumdakiler, en zayıf arkadaşları ise yalnızlık içinde sönüp gidiyordu art ardına.</p>
<p>Bir sabah iğne aramak için o koğuşa girdim. Yukarı yataklardan birinde hırıldayan bir hasta vardı. Benim girdiğimi duyunca kalkıp yatağında oturdu, sonra kendini yatağının kenarından aşağı bıraktı baş aşağı, belinden yukarısı, uzun kolları ve ak ak bakan gözleriyle öyle kaldı. Aşağıdaki yatakta yatan hasta, içgüdüsel bir hareketle kollarını kaldırdı, sarkan bedeni tutmak istedi, ama çok geçmeden anladı ölmüş olduğunu. Yavaş yavaş geri çekilince, yukarıdaki kayıp yere düştü, olduğu yerde kaldı. Kim olduğunu bilen biri yoktu çevresinde.</p>
<p>Ama 14 numaralı barakada başka bir yenilikle karşılaştık. Ameliyat edilenlerin konduğu bu koğuştaki bir-iki kişi oldukça iyi durumdaydı. Kendi aralarında bir grup kurarak İngiliz savaş tutsaklarından kalma kampa bir sefer yaptılar. Sırtlarında haki üniformalarla bir araba dolusu görülmemiş güzel ganimetle döndüler: margarin, puding tozu, domuz yağı, soya unu ve içki.</p>
<p>Akşamüstü 14 numaralı barakada şarkılar söyleniyordu.</p>
<p>Bizim aramızda hiçbirinin iki kilometre ötedeki İngiliz kampına dek yürüyüp oradan yüklenerek geri dönecek gücü yoktu. Ne var ki, 14 numaralı barakanın bu şanslı seferinden, doğrudan doğruya değilse de, dolaylı bir yoldan biz de yararlandık. Elde edilen ganimetin eşitlik gözetilmeksizin dağıtılması sonunda, sanayi ve ticaret hayatına bir canlılık geldi. Küçük koğuşumuzun ölümlü havası içinde bir mum fabrikası doğdu. Bor asidine banılmış fitillerden yaptığımız mumları 14 numaralı barakanın zenginleri aldı; karşılığında bize domuz yağı ve un verdiler.</p>
<p>Ham balmumu kalıbını <i>Elektromagazin</i>’de<a href="../Text/dipnot.xhtml#Footnote0088" id="Feedback0088"><sup>[88]</sup></a> bulmuştum; beni, mumu götürürken görenlerin hoşnutsuz yüz ifadelerini ve ardından gelen konuşmayı anımsıyorum:</p>
<p>“Ne yapacaksın bunu?”</p>
<p>Bir üretim sırrını ifşa etmek pek akıllıca olmayacaktı; böylece kendimi, kampta uzun süre kalmış olanlardan sıkça duyduğum ve en çok övündükleri yanlarını, yani her yerde başlarının çaresine bakabilecek “iyi <i>Häftling</i>” oluşlarını ifade eden sözcüklerle yanıt verirken duydum: “<i>Ich verstehe verschiedene Sachen...</i>” (Ben pek çok şeyden iyi anlarım...).</p>
<br/>

<p class="ilk">25 Ocak – Ölüm şimdi de gelip Somogyi’yi buluyor. Somogyi, aşağı yukarı elli yaşlarında, sıska, uzun boylu, sessiz bir Macar kimyagerdi. Hollandalı gibi o da tifüs ve kızıldan yatmıştı; bu kez de yeni bir şey eklendi durup dururken. Somogyi’nin ateşi korkunç bir biçimde yükseldi. Beş gündür ağzını açıp tek bir söz söyleyememişti; neden sonra bugün ağzını açıp konuşabildi:</p>
<p>“Döşeğimin altında bir tayın ekmek var. Üçünüz aranızda paylaşın. Ben artık bir şey yiyecek değilim.”</p>
<p>Yanıt verecek söz bulamadık ama ekmeğe de dokunmadık. Yüzünün yarısı şişmişti Somogyi’nin. Bilinçli olduğu sürece hiç konuşmadan durdu.</p>
<p>Ne var ki, akşamüstü başlayan bir sayıklama, bütün gece ve iki gün hiç ara vermeksizin bu sessizliği hiçe indirdi. Sonu gelmez bir tutsaklık ve boyun eğme düşüne kapılmış olan Somogyi, her soluk verişinde, “<i>Jawohl...</i>” diye sayıklıyor, göğüs kafesinin her inişinde bir makinenin düzenli ve tekdüze sesiyle aynı söz yineleniyordu: “<i>Jawohl...</i>” Binlerce kez yinelenen bu sözden delirecek gibi oluyor, Somogyi’yi sarsmamak, boğmamak için zor tutuyorduk kendimizi. “Hiç olmazsa değişik bir sözle sayıklasaydı ya,” diyorduk içimizden.</p>
<p>Bir insanın bu kadar güç öldüğünü bilmezdim.</p>
<p>Dışarıda hep aynı büyük sessizlik. Kargaların sayısı çok arttı, neden arttığını hepimiz biliyoruz. Yalnız, topçu ateşi uzun aralarla yeniden duyurmaya başlıyor kendini.</p>
<p>Herkes birbirine, “Ruslar birazdan görünür,” diyor. Bunu herkes söylüyor, bundan herkes emin, ama hiç kimsenin kafası tam bir uyanıklıkla kavrayamıyor bunu. Çünkü kampta, bir şeyi umut etmek alışkanlığı yok oluyor, insanın kendi geleceğine güveni de kalmıyor. Kampta bir şeyi düşünmek de yersiz ve boşuna, çünkü olaylar hiç umulmadık biçimde gerçekleşiyor. Düşünmek zararlı da üstelik; çünkü gittikçe artan duyarlık, acıların kaynağı aslında, hem acılar da bir ölçüyü aştı mı, sonu kötüye gidiyor.</p>
<p>Sevinçten, korkudan, evet, hatta acıdan nasıl yorgun düşülüyorsa beklemekten de yorgun düşüyor insan. Ocak ayının 25’ine ulaşıldığı şu gün, şu aman vermez dünyayla –ne de olsa bir dünya– bütün ilişkiler kesileli sekiz gün oluyor; çoğumuz artık yorgunluktan bekleyecek halde bile değiliz.</p>
<p>Akşamüstü, Charles, Arthur ve ben, sobanın başına geçip yeniden insan olmayı tadalım istedik. Sürüyle şey konuştuk aramızda. Arthur, Voges’lardaki Provenchéres’de pazar günleri nasıl geçer, onu anlattı. Heyecanlandım. Charles’a İtalya’daki ateşkesi, partizan savaşının umutsuz günlerini, bize ihanet eden adamı, dağlarda nasıl tutuklandığımızı anlatırken az kalsın ağlıyordu.</p>
<p>Arkamızda olsun, üstümüzde olsun, karanlıktaki hastalar, tek bir hece bile kaçırmıyorlardı, Fransızca bilmeyenler bile dinliyordu. Yalnız Somogyi kabullenmişti ölümü.</p>
<br/>

<p class="ilk">26 Ocak – Bir ölüler ve sürfeler dünyasının ortasındaydık. Çevremizdeki, içimizdeki son uygarlık izi de yok olmuştu artık. Zafere ulaşan Almanların başladığı hayvanlaştırma işini, yeniden Almanlar tamamlamıştı.</p>
<p>Öldüren, insandır; haksızlık eden, insan... Tüm dayanakları yok olan, yatağını bir cesetle paylaşan insan, insan değildir. Dörtte bir tayınını almak için, komşusunun son nefesini bekleyen insan, suçsuz da olsa, bir pigmeden, en zalim sadistten bile daha uzağına düşmüştür, düşünen insan modelinin.</p>
<p>Bizim varoluşumuzun bir parçası, bize çok yakın olanların ruhlarında barınıyor: Bundan ötürüdür ki, insanın insan gözünde bir eşyadan başka bir şey olmadığı günleri görmüş birinin yaşantısı, insanlıkdışı bir yaşantıdan öteye geçemez. Biz üçümüz, bu duruma düşmekten korunduk elimizden geldiğince, onun için karşılıklı şükran borçluyuz birbirimize; yine bundan ötürüdür ki, Charles’a beslediğim dostluk, zamanla yıpranmayan bir dostluk olacak.</p>
<p>Ama bizim binlerce metre yukarımızda, gri bulutların boşlukları arasında, hava çarpışmalarının akıl almaz mucizeleri gerçekleşiyordu. Biz çıplaklar, biz halsizler, biz yoksunların tepesinde zamanımız insanları, en ince gereçlerini kullanarak birbirini öldürmeyi denediler. Onların bir işaretiyle bütün kamp yıkılıyor, binlerce kişi ölüyordu; tüm enerjimizi, tüm istek gücümüzü de seferber etsek, içlerinden bir tekinin yaşamasını bile bir dakika uzatamazdık.</p>
<p>Gece yine sessizlik çöktü, oda yine Somogyi’nin monoloğuyla doldu.</p>
<p>Karanlıklar içinde, uykudan irkilerek uyandım. <i>L’pauv’ vieux</i> (zavallı ihtiyar) susmuştu: Angaryası son bulmuştu artık. Son bir yaşama hamlesiyle kendini yataktan yere atmıştı. Dizlerinin, kalçasının, omuzlarıyla başının yere çarparken çıkardığı sesi duydum.</p>
<p>“<i>La mort l’a chassé de son lit,</i>” dedi Arthur.<a href="../Text/dipnot.xhtml#Footnote0089" id="Feedback0089"><sup>[89]</sup></a></p>
<p>Onu gece yarısı dışarı taşıyamazdık elbette. Yeniden uykuya dalmaktan başka çaremiz yoktu.</p>
<br/>

<p class="ilk">27 Ocak – Gün ağarıyor. Yerde kavruk organların ayıp keşmekeşi, Somogyi adındaki şey...</p>
<p>Yapılacak daha acil işler vardı. Yemek pişirip yemeden yıkanamaz, onu da kaldıramazdık. Sonra, Charles’ın ‘<i>... Rien de si dégoutant que les débortments</i>’<a href="../Text/dipnot.xhtml#Footnote0090" id="Feedback0090"><sup>[90]</sup></a> dediği şeye, hela kovasının boşaltılmasına geldi sıra. Yaşayanların daha büyük iddiaları var. Ölüler bekleyebilir. Her günkü gibi işe koyulduk.</p>
<p>Charles’la birlikte Somogyi’yi birkaç metre taşımıştık ki, Ruslar geldi. Somogyi çok hafifti. Teskereyi gri karın içine devirdik.</p>
<p>Charles, kasketini çıkardı. Ne yazık ki, benim kasketim yoktu çıkaracak.</p>
<p><i>Infektionsabteilung</i>’daki on bir kişiden yalnız Somogyi öldü, bu on gün içinde. Sertelet, Cagnolati, Towarowski, Lakmaker ve Dorget (bir peritonit ameliyatı geçirip sonradan difteriye yakalanan bu Fransız sanayi adamından söz açmadım henüz) birkaç gün sonra, Auschwitz’de kurulan geçici Rus hastanesinde öldüler. Nisan ayında Schenck’le Alcalai’ye Katowice’de rastladım; ikisi de iyiydiler. Arthur ailesine kavuştu, Charles da öğretmenlik mesleğine yeniden başladı; uzun uzun mektuplar yazıp durduk karşılıklı, günün birinde onu yine görürüm elbet.</p>
<br/>

<p style="text-align: right;">Avigliana-Torino,</p>
<p style="text-align: right;">Aralık 1945-Ocak 1947</p>
</body>
</html>