<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1"><i>Bunlar da mı insan</i>’a ek</p>
<div class="bos2"></div>
<p>Bu bölümü İtalyanca aslından çeviren</p>
<p>KEMAL ATAKAY</p>
<br/>

<p>[Bu eki, öğrenci okurların bana sürekli olarak yönelttikleri soruları yanıtlamak amacıyla, <i>Bunlar da mı İnsan</i>’ın okullara yönelik basımı için yazdım. Bununla birlikte, yetişkin okurlardan gelen sorularla geniş ölçüde örtüştüklerinden, bir bütün olarak yanıtlarımı bu basımda da aktarmayı uygun buldum.]</p>
<br/>

<p>Çok önceleri birisi, insanlar gibi kitapların da, öngörülmesi olanaksız, onlar için arzuladığımız ve beklediğimizden farklı, kendilerine özgü bir yazgıları olduğunu yazmıştı. Bu kitabın da kendine özgü tuhaf bir yazgısı oldu.</p>
<p>Doğum belgesi, çok gerilerde kaldı; kitabın sayfalarından birinde, bu basımın 173. sayfasında, “kimseye açmak istemediğim şeyleri yazmak” sözünü söylediğim yerde bulabilirsiniz onu: İçimizdeki anlatma gereksinimi öylesine güçlüydü ki, kitabı orada, soğuğun, savaşın ve saygısız bakışların kapladığı o Alman laboratuvarında yazmaya başlamıştım; gelişigüzel kâğıda döktüğüm notları hiçbir biçimde saklayamayacağımı, hemen atmam gerektiğini bilsem de; çünkü onları üzerimde bulmaları, yaşamıma mal olabilirdi.</p>
<p>Ancak kitabı döner dönmez yazdım, birkaç ay içinde; çünkü o anılar, içimi yakıyordu. Birkaç büyük yayımcının geri çevirmesinden sonra elyazması 1947 yılında Franco Antonicelli’nin yönettiği küçük bir yayınevi tarafından kabul edildi: 2500 adet basıldı, sonra yayınevi dağıldı ve kitap unutuldu; bunun bir nedeni de, buruk savaş sonrası dönemde, insanların henüz sona ermiş olan acı dolu yılların anılarına dönmeyi pek arzulamamalarıydı. Kitap ancak 1958 yılında, Einaudi Yayınevi’nce yayımlandığında yeniden yaşama kavuştu ve o zamandan bu yana halkın ilgisi hiç eksik olmadı. Altı dile çevrildi, radyo ve tiyatroya uyarlandı.</p>
<p>Öğrencilerden ve öğretmenlerden, yayıncının ve benim beklentilerimin çok üzerinde bir ilgi gördü. İtalya’nın tüm bölgelerinden yüzlerce öğrenci grubu, beni kitap üzerinde yorum yapmaya davet etti, yazıyla ya da mümkünse kişisel olarak. Uğraşlarımın izin verdiği ölçüde bu talepleri yerine getirdim, öyle ki iki mesleğime isteyerek bir üçüncüsünü ekledim: Kendimi, daha doğrusu Auschwitz serüvenini yaşamış ve anlatmış olan o uzak beni, sunmak ve yorumlamak. Öğrenci okurlarımla bu sayısız karşılaşmalar sırasında, birçok soruya yanıt vermem gerekti: kimisi saf, kimisi bilinçli, kimisi duygusal, kimisi tahrik edici, kimisi yüzeysel, kimisi temel sorular. Kısa sürede, bu sorulardan bazılarının sürekli olarak yinelendiğini, hiç eksik olmadığını fark ettim. Şu halde, kitabın bir biçimde tatmin edici bir yanıt vermediği, gerekçesi olan, makul bir meraktan kaynaklanıyor olmalıydılar. Bu soruları burada yanıtlamaya karar verdim.</p>

<div class="arayazi2">
<p class="ilk">Kitabınızda, Almanlara karşı ne kin, ne de intikam arzusu içeren nefret ifadeleri yer alıyor. Almanları bağışladınız mı?</p>
</div>

<p class="ilk">Kişisel yapım gereği, kolay kolay nefrete kapılmam. Nefreti hayvanca ve kaba bir duygu sayıyor ve eylemlerimle düşüncelerimin, olabildiğince, akıldan kaynaklanmasını yeğliyorum; bu nedenle, hiçbir zaman intikam, gerçek ya da öyle olduğu varsayılan düşmanıma çektirilen acı, kişisel öç olarak ilkel nefret arzusu beslemedim. Şunu da eklemeliyim: Görebildiğim kadarıyla, nefret kişiseldir, bir kişiye, bir ada, bir yüze yöneltilir; şu var ki, o zamanki işkencecilerimizin ne yüzleri ne de adları vardı, bunu elinizdeki kitabın sayfalarından da çıkarabilirsiniz: Onlar uzak, görülmez ve erişilmezdi. Nazi sistemi temkinli davranarak, kölelerle efendiler arasında doğrudan temasların en aza indirgenmesini sağlıyordu. Bu kitapta, yazar-kahramanın bir SS’le tek bir karşılaşmasının betimlendiğini (s. 194) fark etmişsinizdir; söz konusu karşılaşmanın ancak son günlerde, dağılan kampta, sistem çöktüğünde gerçekleşmesi de bir rastlantı değildir.</p>
<p>Kaldı ki, bu kitabın yazıldığı aylarda, yani 1946 yılında, Nazizm ve faşizm, gerçekten de bir çehreden yoksun görünüyordu. Horozun ötüşüyle hayaletlerin yok olması gibi, haklı olarak ve hak ettikleri üzere, hiçliğe karışmış, korkunç bir kabus gibi ortadan yok olmuşlardı. Bir hayaletler ordusuna karşı nasıl kin besleyebilir, nasıl onlardan öç almak isteyebilirdim?</p>
<p>Aradan uzun yıllar geçmeden, Avrupa ile İtalya bunun saf bir yanılsama olduğunu fark etti: Faşizm ölmekten çok uzaktı, yalnızca gizlenmişti, bir koza içine kapanmıştı; daha sonra yeni bir kılıkta, daha az tanınabilir bir halde, faşizmin kendisinin yol açtığı İkinci Dünya Savaşı yıkımından çıkmış olan yeni dünyaya daha uyumlu olarak ortaya çıkmak üzere değişimini gerçekleştiriyordu. Yeni olmayan bazı çehreler, bazı eski yalanlar, saygınlık arayışı içindeki bazı kişiler, bazı bağışlayıcılıklar, bazı suç ortaklıkları karşısında, nefrete kapılma dürtüsünü –üstelik belli bir şiddetle– duyduğumu itiraf etmeliyim. Ama ben bir faşist değilim, ben ilerlemenin üstün araçları olarak akla ve tartışmaya inanıyorum, bu yüzden de nefretin karşısına adaleti koyuyorum. Tam da bu nedenden, bu kitabı yazarken, bilerek, kurbanın yakınan dilini ya da öç almak isteyen kimsenin öfkeli dilini değil, tanığın sakin ve ağırbaşlı dilini kullandım. Sözümün, ne kadar nesnel görünür ve ne kadar az hırs bürünmüş olursa, o kadar inanılır, o kadar yararlı olacağını düşünüyordum; tanık ancak bu yolla yargıyla ilgili görevini yerine getirmiş olur, onun görevi yargıca zemin hazırlamaktır. Yargıç sizsiniz.</p>
<p>Bununla birlikte, açık yargıdan bu kaçınışımın, ayrım gözetmeyen bir bağışlamayla karıştırılmasını istemem. Hayır, suçlulardan hiçbirini bağışlamadım, şimdi ya da gelecekte herhangi birini –İtalya’daki ve İtalya dışındaki faşizmin suçlarının ve hatalarının bilincine vardığını ve onları mahkûm etmeye, kendi vicdanından ve başkalarının vicdanından söküp atmaya karar verdiğini kanıtlamadığı sürece (olgularla; sözlerle değil ve çok geç olmadan)– bağışlamaya hazır değilim. Bu durumda, evet, inançlı biri olmayan ben, düşmanımı bağışlamamı öneren Yahudi ve Hıristiyan ilkesini izlemeye hazırım; ama tövbe eden bir düşman, artık düşman değildir.</p>

<div class="arayazi2">
<p>Almanlar biliyor muydu? Müttefikler biliyor muydu? Soykırımın, milyonlarca insanın yok edilmesinin, hiç kimse hiçbir şey bilmeksizin Avrupa’nın ta merkezinde gerçekleştirilebilmesi nasıl mümkün olur?</p>
</div>

<p class="ilk">Bugün biz Batılıların içinde yaşadığımız dünya, çok sayıda ve çok ciddi kusurlarla tehlikeler sergilemektedir; ancak dünün dünyasına oranla günümüz dünyasının çok büyük bir avantajı var: Bugün herkes, her şey hakkında her şeyi hemen öğrenebiliyor. Günümüzde bilgi “dördüncü erk”: En azından kuramsal olarak, tarih yazarı ve gazetecinin her yerde önü açık, kimse onları durduramaz, uzaklaştıramaz, susturamaz. Her şey çok kolay: İstersen, kendi ülkenin veya başka herhangi bir ülkenin radyosunu dinlersin; gazeteciye gider, yeğlediğin gazeteyi seçersin, geniş bir alternatifler yelpazesinden herhangi bir siyasal eğilimdeki İtalyan gazetesini, Amerikan ya da Sovyet gazetesini; “İtalya karşıtı faaliyetler”den ötürü suçlanma ya da siyasal polisçe sorgulanma tehlikesiyle karşı karşıya kalmaksızın, istediğin kitapları satın alıp okursun. Elbette, <i>bütün</i> koşullanmalardan kurtulmak kolay değil, ancak en azından yeğlenen koşullanma seçilebilir.</p>
<p>Otoriter bir devlette durum böyle değildir. Gerçek tektir, yukarıdan belirlenmiştir; gazetelerin hepsi aynıdır, hepsi bu tek gerçeği yineler; radyo yayınları da aynısını yapar ve öteki ülkelerin radyo yayınlarını dinleyemezsin; öncelikle, bu bir suç olduğundan, hapse girme tehlikesiyle karşı karşıya kalırsın; ikincisi, ülkenin radyo vericileri, uygun dalga boylarında yabancı mesajlarla çakışan ve onların dinlenmesini önleyen bir taciz sinyali yayarlar. Kitaplara gelince yalnızca devletin uygun gördüğü kitaplar yayımlanır ve çevrilir. Öteki kitapları yurtdışında arayıp bulman ve kendi ülkene tehlikeyi göze alarak sokman gerekir, çünkü kitaplar uyuşturucudan ve patlayıcı maddelerden daha tehlikeli kabul edilir; gümrükte üzerinde bu kitapları bulurlarsa kitaplara el koyup seni hapse gönderirler. Önceki dönemlerin uygun görülmeyen ya da artık uygun görülmeyen kitapları, meydanlarda halkın gözleri önünde yakılır. 1924 ile 1945 yılları arasında İtalya’da durum buydu; nasyonal sosyalist Almanya’da da, günümüzde de birçok ülkede durum budur, söz konusu ülkeler arasında faşizme karşı kahramanca savaşmış olan Sovyetler Birliği’ni de sayma zorunluluğu insana acı veriyor. Otoriter bir devlette, gerçeği değiştirmek, geriye bakarak tarihi yeniden yazmak, haberleri çarpıtmak, gerçek olanları bastırıp yalan haberler eklemek meşru görülür. Bilginin yerini propaganda alır. Gerçekten de, böyle bir ülkede hakları olan bir yurttaş değil, bir kulsundur ve bir kul olarak devlete (ve kişiliğinde devleti somutlaştıran diktatöre) fanatik bir bağımlılık ve körü körüne bir itaatle yükümlüsündür.</p>
<p>Bu koşullarda, gerçekliğin büyük parçalarının bile silinmesinin olanaklı ( ancak her zaman kolay değil; insan doğasını köklü olarak değiştirmek asla kolay değildir) hale geldiği açıktır. Faşist İtalya, Sosyalist Milletvekili Matteotti’nin öldürülmesinde ve bu girişimin birkaç ay içinde örtbas edilmesinde oldukça başarılı oldu; Hitler ile Propaganda Bakanı Joseph Goebbels, gerçeğin denetimi ve gizlenmesi işinde Mussolini’den çok daha üstün olduklarını ortaya koymuşlardır.</p>
<p>Bununla birlikte, devasa toplama kampları aygıtının varlığını Alman halkından gizlemek olanaklı değildi, kaldı ki (Nazi bakış açısından) bu arzu edilen bir şey de değildi. ülkede belirsiz bir terör havası yaratmak ve bunu sürdürmek Nazizmin amaçları arasında yer alıyordu: Halkın, Hitler’e karşı gelmenin son derece tehlikeli olduğunu bilmesi iyiydi. Gerçekten de, yüz binlerce Alman, Nazizmin ilk günlerinden başlayarak kamplara kapatıldılar: komünistler, sosyal demokratlar, liberaller, Yahudiler, Protestanlar, Katolikler. Ve tüm ülke bunu biliyordu, kampta insanların acı çektiği ve öldüğü de biliniyordu.</p>
<p>Buna rağmen, Almanların büyük bir bölümü, daha sonra kamplarda olanların en acımasız ayrıntılarını hiçbir zaman bilmedi: milyonlarca insanın yöntemsel ve sınai olanaklardan yararlanarak öldürülmesi, zehirli gaz odaları, ölü yakma fırınları, cesetlerin alçakça kullanılması... Tüm bunların bilinmemesi gerekiyordu, gerçekten de savaşın sonuna kadar çok az kimsenin bunlardan haberi oldu. Gizi korumak için, öteki önlemlerin yanı sıra, resmî dilde tedbirli ve sinsi örtmeceler kullanılıyordu: “Öldürülme” denilmiyor, “kesin çözüm” deniliyordu, “sürgün” denilmiyor, “aktarım” deniliyordu, “gazla öldürme” denilmiyor, “özel muamele” deniliyordu vs. vs. Nedensiz olmayarak Hitler, yayılması durumunda bu korkunç haberlerin ülkenin ona yönelttiği kör inancı ve savaşan birliklerin moralini sarsacağından korkuyordu; ayrıca, müttefikler bunları öğrenecek ve propaganda malzemesi olarak kullanacaktı. Gerçi böyle bir şey oldu ama müttefik radyolarının birçok kez betimlediği kampların korkunç gerçeklerine, tam da çok büyük boyutları nedeniyle, insanlar genel olarak inanmadı.</p>
<p>O dönem Alman durumunun en inandırıcı özetini Eugen Kogon’un kitabı <i>Der SS Staat</i>’ta (SS Devleti) buldum; kendisi de Buchenwald’da tutuklu olarak kalmış olan, daha sonra Darmstadt Teknik Üniversitesi Siyasal Bilgiler profesörü olan Kogon şöyle diyor:</p>

<div class="arayazi3">
<p>Almanlar, toplama kampları hakkında ne biliyordu: kampların somut varlığı dışında hemen hiçbir şey. Bugün de kamplar hakkında pek az şey biliyorlar. Hiç kuşkusuz, yıldırma sisteminin ayrıntılarını titizlikle gizli tutma yönteminin, kaygıyı belirsiz, dolayısıyla çok daha derin hale getirerek etkili olduğu ortaya çıktı. Başka bir yerde söylediğim gibi, Gestapo’nun birçok görevlisi bile, tutukladıkları kimseleri kamplara gönderseler de, kampların içinde neler olduğundan habersizdi; tutukluların büyük bir bölümü de, bulundukları kampın işleyişi ve orada kullanılan yöntemler hakkında oldukça belirsiz bir fikir sahibiydiler. Alman halkı nasıl bilebilirdi bunları? Kampa giren kişi, kendisi için tamamıyla yeni olan, uçsuz bucaksız bir evrenle karşı karşıya kalıyordu: Gizliliğin gücünün ve etkililiğinin en iyi kanıtıdır bu.</p>
<p>Gene de... gene de, kampların varlığını bilmeyen ya da kampları birer sanatoryum sanan tek bir Alman bile yoktu. Kampta bir akrabası ya da tanıdığı olmayan ya da en azından şu ya da bu kişinin oraya gönderilmiş olduğunu bilmeyen pek az Alman vardı. Almanların hepsi çok çeşitli biçimlerdeki Yahudi karşıtı barbarlıklara tanıklık etmişti; milyonlarca Alman, sinagogların yakılmasına ya da caddelerdeki çamurda diz çökmeye zorlanan kadın, erkek Yahudilerin aşağılanmasına kayıtsızlıkla, merakla, öfkeyle, hatta kötücül bir sevinçle tanık olmuştu. Birçok Alman, yabancı radyolardan bir şeyler öğrenmişti ve birçoğunun kampların dışında çalışan tutuklularla teması olmuştu. Az denilemeyecek sayıda Alman, sokaklarda ya da tren istasyonlarında, sefil durumdaki tutuklu gruplarıyla karşılaşmıştı. Polis ve Güvenlik Hizmetleri Başkanı’nın tüm polis karakollarına ve kamp komutanlarına gönderdiği 9 Kasım 1944 tarihli bir genelgede şunlar yazıyor: “Özellikle, yaya aktarımlar sırasında, örneğin istasyondan kampa, gözardı edilemeyecek sayıda tutuklunun yollarda öldüğü ya da bitkinlikten bayıldığı saptanmıştır... Halkın bu tür olayları öğrenmesini engellemek olanaksızdır.” Hiçbir Alman, hapishanelerin dolup taştığını ve tüm ülkede sürekli olarak idam cezaları uygulandığını bilmiyor olamazdı; genel olarak durumun çok daha ciddi olduğunu bilen binlerce yargıç, polis memuru, avukat, rahip ve sosyal yardım görevlisi vardı. Kampların SS’leriyle mal sağlama ilişkileri olan çok sayıda işadamı, SS’lerin idari ve mali işler ofislerine işçi-köle istihdam etme talebinde bulunan sanayiciler ve birçok büyük kuruluşun köle işgücünden yararlandığını bilen işçi bulma ofislerinin görevlileri vardı. Toplama kamplarının yakınında, hatta içinde etkinliklerini sürdüren çok sayıda işçi vardı. Çeşitli üniversite profesörleri, Himmler’in kurduğu tıp araştırmaları merkezleriyle ve devlette, özel kurumlarda çalışan çeşitli doktorlar, meslekten katillerle işbirliği yapıyordu. Askeri hava güçlerinin üyelerinden önemli bir bölümü, SS’lerin emrine verilmişti ve orada olanlardan haberli olmalıydılar. Çok sayıda üst düzey ordu görevlisi, kamplarda Rus savaş tutsaklarının kitle halinde katledildiğini biliyordu, Askerî polisin çok sayıda askeri ve üyesi de kamplarda, gettolarda, şehirlerde ve işgal edilen Doğu topraklarında gerçekleştirilen korkunç olayları kesin olarak biliyor olmalıydı. Bu belirtilenlerden bir teki bile yanlış mıdır?</p>
</div>

<p>Kanımca, bu belirtilenlerden hiçbiri yanlış değildir, ancak çizilen tabloyu tamamlamak üzere bunlara bir başkası eklenmelidir: Çeşitli bilgi olanaklarına karşın, Almanların büyük bir bölümü, bilmek istemediği, daha doğrusu bilmemeyi istediği için bilmiyordu. Devlet terörizminin, direnç gösterilmesi çok zor, çok güçlü bir silah olduğu doğrudur; ancak bir bütün olarak değerlendirildiğinde Alman halkının direnç göstermeye kalkışmadığı da doğrudur. Hitler Almanyası’nda özel bir tutum yaygındı: Bilen konuşmuyor, bilmeyen sormuyor ve soru sorana yanıt verilmiyordu. Bu yolla, tipik Alman vatandaşı, bilgisizliği ele geçirip, savunuyordu; bilgisizliği ona Nazizme olan bağlılığının yeterli bir haklı çıkarılması olarak görünüyordu: Ağzını, gözlerini ve kulaklarını kapatarak, kapısının önünde olanları bilmediği, dolayısıyla suç ortağı olmadığı yanılsamasını kuruyordu kendine.</p>
<p>Bilmek ve başkalarının bilmesini sağlamak, Nazizmden uzaklaşmanın bir biçimiydi (kaldı ki çok da tehlikeli değildi); bir bütün olarak Alman halkının buna başvurmadığını düşünüyor ve bu bilinçli görmezlikten gelme tutumundan ötürü yüzde yüz suçlu buluyorum.</p>

<div class="arayazi2">
<p>Kamplardan kaçan tutuklular var mıydı? Nasıl olup da kitle isyanları olmadı?</p>
</div>

<p class="ilk">Bunlar bana en sık sorulan sorular; dolayısıyla, özellikle önemli bir meraktan ya da gereklilikten doğuyor olsalar gerek. Benim bu sorularla ilgili yorumum iyimser: Günümüzün gençleri özgürlüğü hiçbir durumda vazgeçilmemesi gereken bir değer olarak görüyor ve bu yüzden, hapishane fikri onlara hemen kaçış ya da isyan fikrini düşündürüyor. Üstelik, şu da doğrudur: Birçok ülkenin askeri yasaları uyarınca savaş tutsağının savaşçı yerini yeniden almak üzere şu ya da bu biçimde kurtulmaya çalışması gerektiği kabul edilir ve Lahey Konvansiyonu’na göre kaçma girişimi cezalandırılmamalıdır. Romantik edebiyat (<i>Monte Kristo Kontu</i>’nu anımsayın), popüler edebiyat ve sinema, ahlaki bir zorunluluk olarak kaçma kavramını sürekli pekiştirir; bunlarda, haksız yere (ya da hak ederek) hapsolunan kahraman, en gerçek dışı koşullarda bile, hep kaçmaya çalışır ve bu girişim değişmez bir biçimde başarıyla ödüllendirilir.</p>
<p>Tutsaklık, özgürlüksüzlük durumunun uygunsuz, anormal bir şey olarak –kısacası, kaçış ya da isyanla iyileştirilmesi gereken bir hastalık olarak– hissedilmesi belki de iyidir. Ancak ne yazık ki, bu tablo, toplama kampları tablosuna pek az benzemektedir.</p>
<p>Örneğin, Auschwitz’den birkaç yüz tutuklu kaçmayı denemiş, bunlardan yirmi-otuz kadarı kaçmayı başarmıştı. Kaçış güç ve son derece tehlikeliydi: Tutuklular, açlık ve kötü muamelelerden ötürü zayıf düşmüş ve morallerini yitirmişti, saçları kazınmıştı, hemen tanınabilen çizgili üniformaları, hızlı ve sessiz yürümeyi engelleyen tahta ayakkabıları vardı; paraları yoktu, birçoğu yerel dil olan Lehçeyi bilmiyordu, bölgede bağlantı kurabilecekleri kimseleri yoktu, kaldı ki bölgeyi coğrafi olarak da bilmiyorlardı. Bunun yanı sıra, kaçışları bastırmak için, acımasız misillemeler uygulanıyordu: Yakalanan kişi, çoğunlukla acımasız işkencelerin ardından, kamptakilerin gözü önünde yoklama alanında idam ediliyordu; bir kaçış olduğu keşfedildiğinde, kaçanın arkadaşları onun suç ortağı addediliyor ve hapis hücrelerinde açlıktan öldürülüyorlardı; bütün baraka yirmi dört saat süreyle ayakta tutuluyor, kimi zaman “suçlu”nun anne ve babası tutuklanıp Kampa getiriliyordu.</p>
<p>Bir kaçma girişiminde bir tutukluyu öldüren SS askerlerine ödül olarak izin veriliyordu. Bu yüzden sık sık, yalnızca ödüle hak kazanmak amacıyla, bir SS’in hiçbir biçimde kaçmaya niyeti olmayan bir tutukluya ateş ettiği oluyordu. Bu olgu, istatistiklere kaydedilen kaçış olaylarının resmi sayısını yapay olarak artırmaktadır; daha önce değindiğim gibi, gerçek sayı çok azdı. Durum bu olduğundan, Auschwitz kamplarından ancak “Ari ırk”tan olan (yani o dönemin terminolojisine göre, Yahudi olmayan), kamptan az ötede yaşayan, dolayısıyla yönelebilecekleri bir hedefi olan ve halkın kendilerini koruyacağı güvencesi bulunan birkaç Polonyalı tutuklu, başarıyla kaçabilmiştir. Öteki kamplarda da olaylar, benzer bir biçimde olmuştur.</p>
<p>Gerçekleştirilmemiş isyana gelince, konu biraz daha farklıdır. Her şeyden önce, bazı kamplarda ayaklanmaların gerçekten de olduğunu anımsamak gerekir: Treblinka’da, Sobibor’da ve Auschwitz’e bağlı kamplardan biri olan Birkenau’da. Bunların sayısı pek fazla değildir: Varşova gettosunun benzerî ayaklanması gibi, daha çok olağanüstü bir ahlak gücü örneklerini oluşturmaktadırlar. Her durumda, bu ayaklanmalar bir biçimde ayrıcalıklı olan, dolayısıyla sıradan tutuklulardan daha iyi fiziksel ve ruhsal koşullarda olan tutuklularca tasarlanmış ve yönetilmiştir. Bu bizi şaşırtmamalıdır. Ancak ilk bakışta, daha az acı çeken kişinin baş kaldırması çelişkili görünebilir. Kampların dışında da savaşımlar seyrek olarak en alt düzeydeki işçilerce yönlendirilir. “Güçleri tükenmiş kimseler” isyan edemez.</p>
<p>Siyasi  tutukluların bulunduğu ya da çoğunluğu oluşturduğu kamplarda, siyasi  tutukluların suikast deneyimlerinin büyük bir yararı oldu ve açık isyanlardan çok, çoğunlukla oldukça etkili savunma etkinlikleri gerçekleştirildi. Sözgelimi, kampa ve döneme bağlı olarak, şunları gerçekleştirmek mümkün oldu: SS’lere şantaj yapmak ya da rüşvet vermek yoluyla onların sınırsız iktidarlarını frenlemek; Alman savaş fabrikaları için yapılan çalışmayı sabote etmek; kaçışları örgütlemek; radyo yoluyla müttefiklerle haberleşip onlara kampların korkunç koşulları hakkında bilgi ulaştırmak, SS doktorlarının yerine tutuklu doktorları geçirerek, hastaların bakımını daha iyi hale getirmek; muhbirleri ya da hainleri ölüme gönderip hayatta kalmaları bir biçimde önemli olan tutukluları kurtaracak şekilde seçimleri “yönlendirmek”; Nazilerin, düşman birliklerinin yaklaşmasıyla, kampları tümüyle ortadan kaldırmaya karar vermeleri durumunda (gerçekte sık sık karar verdikleri gibi), askeri olarak da direnç göstermeye hazırlanmak.</p>
<p>Auschwitz bölgesindeki kamplar gibi çoğunluğu Yahudilerden oluşan kamplarda, etkin ya da edilgen bir savunma özellikle güçtü. Burada tutuklular, genel olarak, herhangi bir örgütsel ya da askerî deneyimden yoksundu; Avrupa’nın dört bir yanından geliyor, farklı diller konuşuyor, bu yüzden birbirlerini anlamıyorlardı; hepsinden önemlisi, yaşam koşullan daha katı olduğu ve çoğunlukla omuzlarında gettolarda yaşanmış uzun bir açlık, işkence ve aşağılanma deneyimini taşıdıkları için, ötekilerden daha aç, daha zayıf ve daha yorgunlardı. Son bir nokta daha var: Kampta kalış süreleri trajik ölçüde kısaydı; kısacası, sayıları ölümle sürekli olarak azaltılan, yeni konvoyların kampa varışıyla yenilenen değişken bir kitleydi bu. Böylesine kötü bir duruma getirilmiş ve böylesine istikrarsız bir insan dokusunda, isyan tohumunun kök salmaması anlaşılabilir bir şeydir.</p>
<p>Trenden henüz inen, gaz odalarına girmek için saatlerce (bazen günlerce!) bekleyen tutukluların neden isyan etmedikleri sorulabilir. Yukarıda söylediklerimin yanı sıra, Almanların bu toplu ölüm girişimi için şeytanca kurnaz ve verimli bir strateji geliştirmiş olduklarını eklemeliyim. Birçok durumda, yeni gelenler neyle karşılaşacaklarını bilmiyorlardı: Etkili bir sonuç yaratan mesafeli bir tutumla, ancak acımasız hareketlere maruz bırakılmaksızın karşılanıyor, “duş için” soyunmaya davet ediliyorlardı; kimi zaman kendilerine havluyla sabun veriliyor, banyodan sonra sıcak bir kahve vaat ediliyordu. Aslına bakılırsa boruları, muslukları, soyunma alanları, askıları, bankları vb. ile gaz odaları, duş odaları izlenimi verecek şekilde düzenlenmişti. Buna karşın, tutuklular kendilerini bekleyen yazgıyı bildiklerine ya da kuşku duyduklarına dair en küçük bir işaret ortaya koyarsa SS’ler ile işbirlikçileri birden harekete geçiyor, büyük bir acımasızlıkla, bağırışlar, tehditler, tekmeler, silah atışlarıyla araya giriyor, o şaşkın ve umutsuz, mühürlü vagonlardaki beş ya da on günlük yolculuğun tükettiği insanların üzerine, insanları parçalamak üzere eğitilmiş köpekleri saldırtıyorlardı.</p>
<p>Durum böyleyken Yahudilerin korkaklıkları yüzünden isyan etmedikleri şeklinde, kimi zaman dile getirilmiş olan kesinleme, saçma ve onur kırıcı görünüyor. Kimse isyan etmiyordu. Auschwitz’deki gaz odalarının, genç, askerî eğitimden geçmiş, siyasal olarak hazırlıklı ve kadınlarla çocukların varlığıyla engellenmemiş üç yüz kişilik bir Rus savaş tutsakları grubu üzerinde denendiğini anımsamak yeterlidir; onlar da isyan etmediler.</p>
<p>Son olarak şu gözlemimi de eklemek isterim: Baskıya boyun eğilmemesi, aksine direnç gösterilmesi yönündeki kökleşmiş bilinç, faşist Avrupa’da çok yaygın değildi ve faşist İtalya’da özellikle zayıftı. Siyasal olarak aktif olan sınırlı bir çevre, bu bilinci taşıyordu ancak Nazizm ile faşizm o çevreyi toplumun kalanından ayırmış, sürmüş, teröre maruz bırakmış, hatta yok etmişti. Alman kamplarının, sayıları yüz binleri bulan ilk kurbanlarının Nazi karşıtı siyasal partilerin yönetici kadroları olduğunu unutmamak gerekir. Onların desteğinden yoksun kalındığında, halkın direnme, direnmek için örgütlenme istenci çok daha sonra, özellikle Almanya 1941 Haziranı’nda ansızın Sovyetler Birliği’ne saldırarak, Eylül 1939 tarihli Ribbentrop-Molotov Antlaşması’nı bozduğunda, Nazizme karşı mücadeleye başlayan Avrupa komünist partilerinin katkısı sayesinde yeniden ortaya çıktı. Sonuç olarak, tutukluları, isyan etmedikleri için kınamak, her şeyden önce bir tarihî perspektif hatasıdır. Bu, onlardan, günümüzde hemen herkesin sahip olduğu, ancak o zamanlar yalnızca elit bir tabakanın sahip olduğu bir siyasal bilinci beklemek anlamına gelir.</p>

<div class="arayazi2">
<p>Özgürlükten sonra Auschwitz’e döndünüz mü?</p>
</div>

<p class="ilk">Kampların kurtarılışıyla ilgili bir anma törenine katılmak üzere 1965’te Auschwitz’e döndüm. Kitaplarımda değindiğim gibi, Auschwitz tecrit imparatorluğu, tek bir kamptan değil, kırk kadar kamptan oluşuyordu: Asıl Auschwitz Kampı aynı adlı kentin (Lehçede Oswiecim) dışında kurulmuştu, yaklaşık yirmi bin kişiyi barındırıyordu ve deyim yerindeyse kompleksin idari başkentiydi; sonra Birkenau Kampı (daha doğrusu döneme göre sayıları üç ila beş arasında değişen kampları) geliyordu; zamanla Birkenau, yaklaşık kırk bini kadın olan altmış bin tutukluya ulaşma noktasına geldi, bu kampta, gaz odaları ile ölü yakma fırınları bulunuyordu; son olarak kimisi “başkent”ten yüzlerce kilometre uzakta, sayıları sürekli olarak değişen çalışma kampları vardı. Benim kaldığım Monowitz Kampı, bunların en büyüğüydü; kamptaki tutukluların sayısı zamanla on iki bine yaklaşmıştı. Monowitz, Auschwitz’in yedi kilometre kadar doğusunda kurulmuştu. Bölgenin tamamı günümüzde Polonya topraklarındadır.</p>
<p>Merkezî kampı ziyaret ettiğimde çok fazla bir şey hissetmedim: Polonya hükümeti burasını bir tür ulusal anıta dönüştürmüş; barakalar temizlenip cilalanmış, ağaçlar dikilmiş, çiçek tarhları oluşturulmuş. Acınacak kalıntıların sergilendiği bir müze var: Tonlarca insan saçı, yüz binlerce gözlük, taraklar, tıraş fırçaları, oyuncak bebekler, çocuk ayakkabıları; ancak gene de bir müze burası, statik, yeniden düzenlenmiş, değiştirilmiş bir şey. Benim kaldığım kampa gelince, artık yok; şimdi Polonyalıların elinde olan kampa bitişik lastik fabrikası öylesine genişlemiş ki, kampın sahasını tümüyle işgal etmiş.</p>
<p>Buna karşın, tutuklu olarak görmediğim Birkenau Kampı’na girdiğimde, çok güçlü bir kaygı duygusuna kapıldım. Burada hiçbir şey değişmemiş: Çamur vardı, hâlâ çamur var ya da yazın boğucu tozu; barakalar (geri çekilme sırasında yakılmamış olanlar) oldukları gibi kalmış; sertleşmiş toprak zeminiyle, basık, kirli, derme çatma tahtalardan inşa edilmiş olarak... Yataklar yok, tavana kadar tahtadan düz sedirler var. Burada hiçbir şey güzelleştirilmemiş. Birkenau’dan hayatta kalan bir arkadaşımla, Giuliana Tedeschi’yle birlikteydim. Bana 1.80’e 2 metrelik her sedirde dokuz kadının yattığını söyledi. Bana küçük pencereden, ölü yakma fırınının kalıntılarının görüldüğünü gösterdi; o zamanlar bacanın tepesinde alevler görülüyordu. Arkadaşım, yaşlı kadınlara, “Bu ateş ne?” diye sorduğunda, ona şu yanıtı vermişlerdi: “Yananlar, bizleriz.’’</p>
<p>Bu yerlerin üzücü anımsatma gücü karşısında, biz hayatta kalanların her biri, farklı biçimde tepki gösteriyor; ancak ana çizgileriyle iki tipik kategori belirlenebilir: Buraya dönmeyi, hatta bu konudan söz etmeyi reddedenler ilk kategoriyi oluşturuyor; unutmak isteyen, ancak unutmayı başaramayan, kâbusların rahat vermediği insanlar... Unutmayı başaranlarsa her şeyi belleklerinden uzaklaştırıp, sıfırdan yeni bir yaşama başladı. Genellikle bu kişilerin hepsinin, kampa “şanssızlık sonucu”, yani kesin bir siyasal bağlanımı olmaksızın düşen kişiler olduğunu gözlemlemişimdir; onlar için çektikleri acı, travmatik bir deneyim olmuştur; ancak bir kaza ya da bir hastalık gibi anlamdan ve öğreticilikten yoksundur. Anılar onlar için yabancı bir şeydir, yaşamlarına girmiş acılı bir bütündür ve anıları yok etmeye çalışmışlar (ya da hâlâ çalışmaktadırlar). Buna karşın ikinci kategori sabık “siyasal” tutuklulardan ya da her durumda siyasal, dinsel bir inanç veya güçlü bir ahlaki bilinç altyapısı olan insanlardan oluşmaktadır. Hayatta kalanların bu grubu için, anımsamak bir görevdir. Unutmak istemezler ve hepsinden önemlisi dünyanın unutmasını istemezler; çünkü deneyimlerinin anlamdan yoksun olmadığını ve kampların bir kaza, tarihin beklenmedik bir olayı olmadığını anlamışlardır.</p>
<p>Nazi kampları, Avrupa’daki faşizmin doruk noktası, en uç noktası, onun en canavarsı belirtisi olmuştur; ancak faşizm, Hitler ile Mussolini’den önce de vardı ve İkinci Dünya Savaşı hezimetinden sonra açık ya da gizlenmiş biçimlerde varlığını sürdürdü. Dünyanın her yerinde, insanın temel özgürlüklerinin ve insanlar arası eşitliğin yadsınmaya başladığı yerde, tecrit sistemine doğru yol alınır ve bu, durulması zor bir yoldur. Deneyimlerinin hangi korkunç dersi içerdiğini iyi anlayan ve her yıl genç gruplara rehberlik ederek “kendi” kamplarına geri dönen birçok sabık tutuklu tanıyorum. Zamanım elverse ve aynı amaca kitaplar yazarak, öğrencilere kitaplar hakkında konferanslar vererek ulaştığımı bilmesem, ben de bunu severek yapardım.</p>

<div class="arayazi2">
<p>Neden yalnızca Alman kamplarından söz ediyor. Rus kamplarından da söz etmiyorsunuz?</p>
</div>

<p class="ilk">Birinci soruyu yanıtlarken yazdığım gibi, yargıçlık yerine tanıklığı yeğliyorum. Tanıklığı, uğradığım ve gördüğüm şeylerin tanıklığını üstlenmek durumundayım. Benim kitaplarım, birer öykü kitabı değildir. Onları yazarken yalnızca doğrudan deneyimim olan olayları aktarmaya, daha sonra kitaplardan ya da gazetelerden öğrendiklerimi dışta bırakmaya büyük bir özen gösterdim. Örneğin, Auschwitz’deki katliam rakamlarından söz etmediğimi fark edeceksiniz, gaz odaları ve ölü yakma fırınlarıyla ilgili ayrıntıları da betimlemedim. Gerçek şu ki, kamptayken bu verileri bilmiyordum ve bunları ancak daha sonra, tüm dünyanın bunlardan haberi olduğunda öğrendim.</p>
<p>Gene bu nedenden, genellikle Rus kamplarından söz etmiyorum: Çok şükür Rus kamplarında bulunmadım ve okuduğum şeyleri –yani bu konuyla ilgilenen herkesin bildiği şeyleri– yinelemek dışında söyleyebileceğim bir şey yok. Bununla birlikte şurası açık ki, bununla, her insanın ödevi olan ödevden, bir yargı oluşturmak ve bir görüş belirtme ödevinden kaçınmak istemiyorum, kaçınamam da. Bariz benzerliklere karşın, Sovyet kamplarıyla Nazi kampları arasında temel farklılıklar olduğunu gözleyebildiğim kanısındayım.</p>
<p>Asal farklılık, amaç farklılığıdır. Alman kampları insanlığın kanlı tarihinde bile benzersiz bir şeyi göstermektedir. Siyasal hasımları yok etmek ya da sindirmek şeklindeki eski amaca, modern ve canavarsı bir amaç ekleniyordu: belli halkları ve kültürleri dünyadan silmek. Aşağı yukarı 1941 yılından başlayarak kamplar, devasa ölüm makineleri haline geliyordu. Gaz odaları ve ölü yakma fırınları, milyonlar ölçeğinde insan yaşamını ve bedenini yok etmek üzere bilerek tasarlanmıştı; tüyler ürpertici rekor, 1944 Ağustosu’nda tek bir günde 24 000 ölüyle Auschwitz’dedir. Elbette, Sovyet kampları, kalmanın hoş olduğu yerler değildi ve değildir, ancak onlarda, Stalinciliğin en koyu yıllarında bile  tutukluların ölümü, açıkça aranan bir şey değildi: Çok sık olan bir olaydı ve acımasız bir kayıtsızlıkla karşılanıyordu, ancak özünde istenen bir şey değildi; uzun sözün kısası, açlık, soğuk, mikrobik hastalıklar ve yorgunluktan kaynaklanan bir yan üründü. İki cehennem modeli arasındaki bu hazin karşılaştırmada, Alman kamplarına genelde çıkılmamak üzere girildiğini de eklemek gerekir: Ölüm dışında hiçbir son öngörülmemişti. Bunun tersine, Sovyet kamplarında bir son her zaman var olmuştur. Stalin döneminde, “suçlular” korkunç bir umursamazlıkla kimi zaman çok uzun (on beş-yirmi yıla varan) cezalara mahkûm ediliyordu; ancak az da olsa bir özgürlük umudu varlığını sürdürüyordu.</p>
<p>Bu temel farklılıklar, öteki farklılıkları getirmektedir. Sovyetler Birliği’nde gardiyanlarla tutuklular arasındaki ilişkiler daha az insanlık dışıdır: Hepsi aynı halktan insanlardır, aynı dili konuşmaktadırlar, Nazizmde olduğu gibi “üstinsanlar” ya da “altinsanlar” değillerdir. Hastalar, kötü bir tedaviyle de olsa, iyileştirilir; çok ağır bir iş karşısında bireysel ya da toplu bir protesto, düşünülebilir bir şeydir; bedensel cezalandırmalar seyrektir ve çok acımasız değildir; evden mektup ve yiyecek paketleri almak mümkündür; kısacası, insan kişiliği kesin olarak yadsınmamakta ve tümüyle yitirilmemektedir. Bunun aksine, en azından Yahudiler ile Çingeneler açısından, Alman kamplarında kıyım neredeyse eksiksiz olarak uygulanıyordu. Kıyım, yüz binlercesi gaz odalarında öldürülen çocuklar karşısında bile durmuyordu, bu ise insanlık tarihinin tüm vahşilikleri arasında benzeri olmayan bir şeydi. Bunun genel bir sonucu olarak, iki sistemde ölüm oranları oldukça farklıdır. Sovyetler Birliği’nde en sert dönemlerde, öyle görünüyor ki, ölüm oranı, kamplardaki tüm tutukluların sayısı göz önünde bulundurulmak koşuluyla, yüzde 30 civarındadır; bu, elbette kabul edilmesi olanaksız derecede yüksek bir veridir. Ancak Alman kamplarında, ölüm oranı yüzde 90-98’di.</p>
<p>Sovyetler’in daha yakın zamanlardaki yeniliğini çok ağır buluyorum; söz konusu yenilik uyarınca bazı ayrılıkçı entelektüeller, baştan savma bir yargıyla deli ilan edilmekte, psikiyatri kurumlarına kapatılmakta ve yalnızca çok büyük acılara yol açmakla kalmayıp aynı zamanda zihinsel işlevleri çarpıtıp zayıflatan “tedaviler” e uğratılmaktadır. Bu uygulama, ayrılıkçıdan çekinildiğini göstermektedir: Ayrılıkçı cezalandırılmaz, ilaçlarla –ya da ilaç korkusuyla– yok edilmeye çalışılır. Belki de bu teknik çok yaygın değildir –anlaşıldığı kadarıyla, hastaneye kaldırılan bu siyasi hasımların sayısı, 1975’te yüzü geçmemektedir– ancak nefret uyandıran bir tekniktir, çünkü bilimin alçak bir kullanımını ve otoritenin isteklerini böylesine kölece yerine getiren doktorlar açısından bağışlanamaz bir kendini satmayı gerektirmektedir; demokratik yüzleşmeye ve sivil özgürlüklere yönelik aşırı bir hor görmeyi ortaya koymaktadır.</p>
<p>Bunun tersine ve tam da nicel yönle ilgili olarak, şunu belirtmek gerekir: Sovyetler Birliği’nde kamp olgusu günümüzde bir çöküşü yaşamaktadır. Öyle görünüyor ki 1950 civarında, siyasal tutukluların sayısı milyonları buluyordu; Amnesty International’ın (bütün ülkelerdeki, bütün siyasal tutuklulara, görüşlerinden bağımsız olarak yardımcı olmayı amaçlayan siyaset dışı bir dernek) verilerine göre günümüzde (1976) sayıları yaklaşık on bin olmalıdır.</p>
<p>Sonuç olarak Sovyet kampları da yasadışı ve insanlık dışı bir uygulamanın kınanacak bir belirtisi niteliğini taşıyordu. Bu kampların, sosyalizmle hiçbir ilgileri yoktur, aksine Sovyet sosyalizmi üzerinde çirkin bir leke olarak göze batıyordu; daha çok, Sovyet hükümetlerinin kurtulamadıkları ya da kurtulmayı istemedikleri Çar mutlakiyetçiliğinin barbarca bir mirası olarak değerlendirilmeleri gerekir. Dostoyevski’nin 1862’de yazdığı <i>Ölüler Evinden Notlar</i>’ı okuyanlar, Soljenistin’in yüz yıl sonra betimlediği hapishane koşullarının aynısını görmekte zorluk çekmezler. Ancak, kampsız bir sosyalizm ortaya koymak mümkün, hatta kolaydır: Dünyanın birçok yerinde gerçekleştirilmiştir. Oysa kampsız bir Nazizm düşünmek olanaksızdır.</p>

<div class="arayazi2">
<p>Özgürlükten sonra <i>Bunlar da mı İnsan</i>’ın kişilerinden hangilerini yeniden gördünüz?</p>
</div>

<p class="ilk">Bu sayfalarda beliren kişilerden büyük bir bölümünün, ne yazık ki Kamp günlerinde ya da 193. sayfada sözü edilen korkunç tahliye yürüyüşü sırasında yaşamlarını yitirdiklerini kabul etmek zorundayız; ötekiler daha sonra, tutuklulukları sırasında yakalandıkları hastalıklardan ölmüştü, bazı başkalarının ise izini bulmayı başaramadım. Çok az sayıda yaşayan var ve onlarla ilişkimi koruyabildim ya da yeniden kurabildim.</p>
<p>“Odysseus’un kantosu”nun ‘Pikolo’su Jean yaşıyor ve iyi. Ailesi yok edilmişti, ancak döndükten sonra evlendi ve şimdi iki çocuğu var, Fransız taşrasındaki bir kasabada eczacı olarak sakin bir yaşam sürüyor. Zaman zaman, tatil için İtalya’ya geldiğinde buluşuyoruz; birkaç kez de ben onunla görüşmeye gittim. Tuhaf bir biçimde, Monowitz’de geçirdiği yılın büyük bir bölümünü unutmuş: Jean’da, tüm arkadaşlarının (aralarında Alberto’nun da bulunduğu) tükenip öldükleri tahliye yolculuğunun acımasız anıları ağır basıyor.</p>
<p>Piero Sonnino adını verdiğim (s. 68) ve <i>Ateşkes</i>’te “Cesare” adıyla beliren kişiyi de oldukça sık görüyorum. O da, güç bir yeniden uyum sağlama döneminden sonra, bir iş buldu ve bir yuva kurdu. Roma’da yaşıyor. Kampta ve uzun dönüş yolculuğu sırasında yaşadığı şanssızlıkları isteyerek ve büyük bir canlılıkla anlatıyor; ancak sık sık neredeyse birer teatral monolog haline gelen anlatılarında, edilgen olarak tanıklık ettiği trajik olaylardan çok, kahramanı olduğu serüven dolu olayları öne çıkarma eğilimi gösteriyor.</p>
<p>Charles’ı da yeniden gördüm. Partizanlık yaptığı Voges tepelerinde, evinin yakınlarında 1944 Kasımı’nda tutsak alınmış ve kampta yalnızca bir ay kalmıştı; ancak bu acı dolu ay ve tanıklık ettiği vahşi olaylar onu derinden etkilemiş, yaşama sevinci ve bir gelecek kurma isteği bırakmamıştı onda. <i>Ateşkes</i>’te benim anlattığımdan pek farklı olmayan bir yolculuktan sonra ülkesine geri dönmüş, köyünün küçük okulunda ilkokul öğretmenliği mesleğine yeniden başlamıştı; burada çocuklara arı yetiştirmeyi ve çam fidanlığı oluşturmayı da öğretiyordu. Birkaç yıl önce emekliye ayrıldı; yakınlarda genç olmayan bir meslektaşıyla evlendi ve birlikte küçük ancak rahat ve sevimli, yeni bir ev kurdular. 1951’de ve 1974’te iki kez onu görmeye gittim. Son ziyaretimde bana pek uzak olmayan bir köyde yaşayan Arthur’dan söz etti: Yaşlı ve hastaymış, onda eski kaygıları yeniden uyandıracak ziyaretçileri kabul etmek istemiyormuş.</p>
<p>84. ve 128. sayfada birkaç satırla sözünü ettiğim “ilerici haham” Mendi’yle yeniden karşılaşmak, her ikimiz için dramatik, beklenmedik ve sevinç dolu bir şey oldu. 1965’te rastlantı sonucu, bu kitabın Almanca çevirisini okurken kendisini tanımış. Beni hatırlıyordu ve Torino Yahudi Cemaati’nin adresini kullanarak bana uzun bir mektup yazdı. Uzun bir süre mektuplaştık ve birbirimize ortak dostlarımızın yazgılarıyla ilgili bilgiler ilettik. 1967’de, o sıralar hahamlık yaptığı Dortmund’a onu görmeye gittim: Hiç değişmemişti, “güçlü, cesur ve zeki”ydi, bunun yanı sıra olağanüstü derecede aydın bir insandı. Auschwitz’den hayatta kalan bir kadınla evlenmiş, artık yetişkin olmuş üç çocukları var ve tüm ailenin niyeti İsrail’e göç etmek.</p>
<p>Beni soğuk bir “devlet sınavı”ndan geçiren Kimyager Doktor Pannwitz’le bir daha karşılaşmadım, ancak son kitabım <i>Il sistema periodico</i>’nun “Vanadio” bölümünü ayırdığım Doktor Müller’den onunla ilgili haberler aldım. Kızıl Ordu’nun Buna fabrikasına ulaşmasına az bir zaman kala, zorbaca ve alçakça davranmış: Sivil iş arkadaşlarına sonuna kadar direnmelerini emretmiş, onların cephe gerisi bölgelere gitmek üzere yola çıkan son trene binmelerini yasaklamış; ama kendisi karışıklıktan yararlanarak son anda trene binmiş. 1946’da bir beyin tümöründen ölmüş.</p>

<div class="arayazi2">
<p>Nazilerin Yahudilere duyduğu fanatik nefret, nasıl açıklanabilir?</p>
</div>

<p class="ilk">Uygun olmayan bir adlandırmayla antisemitizm adı verilen Yahudi düşmanlığı, daha geniş bir olgunun, yani bizden farklı olana karşı duyduğumuz düşmanlığın özel bir durumudur. Kökeni itibariyle, hiç kuşku yok ki, hayvanlara özgü bir olgu söz konusudur: Aynı türden olan, ancak farklı gruplara ait hayvanlar, birbirlerine karşı tahammülsüzlük olguları ortaya koyar. Bu, evcil hayvanlar arasında da olur: Belli bir kümesten bir tavuğun bir başka kümese konulduğunda, birkaç gün boyunca gagalanarak geri çevrildiği bilinmektedir. Aynı şey, farelerle arılar arasında da ve genelde, toplu halde yaşayan tüm hayvanlarda olmaktadır. Şurası bir gerçek ki, insan hiç kuşkusuz toplumsal bir hayvandır (çok önceden Aristoteles belirtmişti bunu). Ama insanda varlığını sürdüren tüm hayvanca dürtülere hoşgörüyle yaklaşsaydık, vay halimize! İnsan yasaları tam da buna yarar: hayvanca güdüleri sınırlamaya.</p>
<p>Antisemitizm, tipik bir hoşgörüsüzlük olgusudur. Bir hoşgörüsüzlüğün ortaya çıması için birbiriyle ilişki halinde olan iki grup arasında algılanabilir bir farklılık olması gerekir: Fiziksel bir farklılık olabilir bu (siyahlarla beyazlar, esmerlerle sarışınlar), ancak karmaşık uygarlığımız bizi daha ince farklılıklara duyarlı hale getirmiştir: Dil, lehçe, hatta aksan –Kuzey İtalya’ya göç etmek zorunda kalan Güney İtalyalılar bunu iyi bilir– tüm dışsal belirtileri ve yaşam tarzı üzerindeki derin etkisiyle din; giyim tarzı ya da jestler; kamusal ve özel alışkanlıklar gibi. Yahudi halkının eziyetlerle dolu tarihi, Yahudilerin hemen her yerde bu farklılıklardan birini ya da daha fazlasını sergilemelerine yol açmıştır.</p>
<p>Birbiriyle çatışan halkların ve ulusların girift, son derece karmaşık yumağı içinde, bu halkın tarihi, kendine özgü özellikleriyle ortaya çıkar. Yahudi halkı, dinsel ve geleneksel nitelikte, çok güçlü içsel bir bağın koruyucusuydu –kısmen hâlâ öyledir– dolayısıyla, sayısal ve askerî açıdan daha güçsüz olmasına karşın, Romalıların fethine umutsuz bir kahramanlıkla karşı koymuş ve bozguna uğramış, sürgüne gönderilip dağıtılmış, ancak o bağ varlığını sürdürmüştür. Başlangıçta Akdeniz’in tüm kıyılarında ve daha sonra Orta Doğu’da, İspanya’da, Rheinland’da, Güney Rusya’da, Polonya’da, Bohemya ve başka yerlerde kurulan Yahudi kolonileri, hep inatla bu bağa sadık kalmış ve söz konusu bağ, çok geniş bir yazılı yasalar ve gelenekler, en ince ayrıntılarına dek kurallara bağlanmış bir din ve günün bütün edimlerine egemen olan kendine özgü ve gösterişli bir ritüel biçimi altında giderek güçlenmiştir. Tüm yerleşim birimlerinde azınlıkta olan Yahudiler bu nedenle farklıydı, farklı olarak tanınabiliyor ve çoğunlukla farklılıklarından –haklı ya da haksız olarak– gurur duyuyorlardı. Tüm bunlar Yahudileri dış baskılara oldukça açık hale getiriyordu, gerçekten de hemen hemen tüm ülkelerde ve hemen hemen tüm yüzyıllarda sert kovuşturmalara uğradılar; Yahudiler bu kovuşturmalara sınırlı ölçüde çevrelerindeki toplumu özümseyerek ya da onunla kaynaşarak karşılık vermiş; büyük ölçüde ise yeniden daha konuksever ülkelere göç ederek tepki göstermiştir. Ancak bu yolla, “farklılık”ları yenileniyor ve onları yeni kısıtlamalarla kovuşturmalara maruz bırakıyordu.</p>
<p>En derin özü açısından irrasyonel bir hoşgörüsüzlük olgusu olsa da, antisemitizm tüm Hıristiyan ülkelerde ve Hıristiyanlığın devlet dini olarak güçlendiği andan başlayarak, çoğunlukla dinsel, hatta teolojik bir kılığa bürünmüştür. Aziz Augustinus’un kesinlemesine göre, Yahudiler dağılmaya Tanrı tarafından mahkûm edilmiştir ve bunun iki nedeni vardır: İlki, bu yolla, İsa Mesih’i tanımamış olmalarından ötürü cezalandırılmaktadırlar; ikincisi, tüm Hıristiyan ülkelerindeki varlıkları, kendisi de her yerde olan Katolik Kilisesi açısından gereklidir: Her yerde, inançlılar Yahudilerin hak ettiği mutsuzluğu görebilsinler diye. Bu yüzden, Yahudilerin dağılması ve ayrılığı hiçbir zaman sona ermemelidir. Onlar, cezalarıyla, ebedî olarak hatalarının, dolayısıyla Hıristiyan inancın gerçeğinin kanıtını oluşturmalıdır. Şu halde, Yahudilerin varlığı gerekli olduğundan, Yahudiler kovuşturulmalı, ancak öldürülmemelidir.</p>
<p>Bununla birlikte, Kilise, her zaman bunca ölçülü davranmamıştır: Hıristiyanlığın ilk yüzyıllarından başlayarak Yahudilere çok daha ağır bir suçlama getirilmiştir: Toplu halde ve sonsuza dek, Hz. İsa’nm çarmıha gerilmesinin sorumlu, yani “tanrı katili” halk oldukları suçlaması. Çok önceleri Paskalya Yortusu duasında beliren ve II. Vatikan Konsili tarafından (1962-1965) kaldırılan bu suçlama, çeşitli üzücü ve hep yinelenen halk inanışlarının kaynağını oluşturmaktadır: Yahudilerin kuyuları zehirleyip veba saçtıkları; Aşai Rabbani ayini sırasında verilen takdis edilmiş ekmeği lekeledikleri; Paskalya Yortusu sırasında Hıristiyan çocukları kaçırdıkları; onların kanıyla hamursuz yoğurdukları. Bu inanışlar sayısız kanlı kıyıma ve bunun yanı sıra Yahudilerin kitle halinde önce Fransa ile İngiltere’den, sonra (1492-1498) İspanya ve Portekiz’den sürülmelerine mazeret sağlamıştır.</p>
<p>Kesintisiz bir dizi kıyım ve göç aracılığıyla, XIX. yüzyıla varılır; bu yüzyılın ayırdedici özelliği, genel olarak ulusal bilincin uyanması ve azınlıkların haklarının tanınmasıdır. Çarlık Rusyası dışında, tüm Avrupa’da, Hıristiyan kiliselerinin savunduğu, Yahudiler aleyhindeki kısıtlamalar (yerlere ve dönemlere bağlı olarak, gettolarda ya da özel bölgelerde oturma zorunluluğu, elbiselerde Yahudiliği gösteren bir işaret taşıma zorunluluğu, belli mesleklere girme yasağı, Hıristiyanlarla evlenme yasağı vb.) sona erer. Ancak, özellikle kaba bir dinciliğin Yahudilerde Hz. İsa’nın katillerini görmeyi sürdürdüğü ülkelerde (Polonya ve Rusya’da) ve ulusal hak iddialarının sınır komşuları ile yabancılara yönelik genel bir düşmanlık izi bıraktığı yerlerde –Almanya’da; ancak aynı zamanda Fransa’da ve burada XIX. yüzyılın sonunda rahipler, milliyetçiler ve askerler, Fransız ordusunun Yahudi subayı Alfred Dreyfus’a getirilen vatana ihanet şeklindeki sahte suçlamada, güçlü bir antisemitizm dalgasını boşaltmakta elbirliği yaparlar– antisemitizm canlı bir biçimde varlığını sürdürür.</p>
<p>Özellikle Almanya’da, tüm geçen yüzyıl boyunca, kesintisiz bir filozof ve siyasetçi silsilesi, fanatik bir kuramsallaştırma içinde, gereğinden uzun bir süre bölünmüş ve aşağılanmış olan Alman halkının Avrupa’da ve belki dünyada üstünlüğün temsilcisi olduğunu, geçmişin çok soylu gelenekleriyle uygarlıklarının varisi olduğunu, temelde kan ve ırk açısından homojen bireylerden oluştuğunu ısrarla vurgulamıştır. Alman halkları güçlü ve savaşçı, Avrupa’ya egemen, neredeyse tanrısal bir üstünlükle kuşanmış bir devlet içinde bir araya gelmelidir.</p>
<p>Alman ulusunun misyonuyla ilgili bu fikir, Birinci Dünya Savaşı hezimetinden sonra da varlığını sürdürür, hatta Versailles Barış Antlaşması’nın getirdiği aşağılanmayla daha da güçlenir. Söz konusu fikre, tarihin en kötü ve uğursuz kişiliklerinden biri, siyasal tahrikçi Adolph Hitler sahip çıkar. Alman burjuvaları ile sanayicileri onun ateşli söylevlerine kulak verir. Hitler, geleceği parlak bir siyasetçi izlenimi verir; Alman işçi sınıfının, onları bozguna ve ekonomik yıkıma sürükleyen sınıflara yönelik düşmanlığını Yahudilere yöneltmeyi başaracaktır. 1933’ten başlayarak birkaç yıl içinde Hitler, aşağılanmış bir ülkenin öfkesinden ve kendisinden önce gelen yalvaçların –Luther, Fichte, Hegel, Wagner, Gobineau, Chamberlaine, Nietzsche– uyandırdığı ulusal gururdan yararlanmayı başarır: Hitler’in saplantılı düşüncesi, uzak gelecekte, bir uygarlık misyonu aracılığıyla değil, hemen silahlarla gerçekleşecek Alman egemenliğidir. Germen olmayan her şey ona daha aşağı, hatta tiksindirici gelir. Hitler’in dogmatik şiddetle dile getirdiği birçok nedenden ötürü Almanya’nın birincil düşmanları, Yahudilerdir: Çünkü Yahudilerin “kanı farklıdır”; çünkü İngiltere’de, Rusya’da, Amerika’da başka Yahudilerle akrabadırlar; çünkü boyun eğmeden önce akıl yürütülen ve tartışılan bir kültürün mirasçısıdırlar ve bu kültürde putların önünde eğilmek yasaktır; oysa Hitler’in kendisi bir put gibi tapılmayı hedeflemektedir. Şunu dile getirmekten kaçınmaz: “Zekâya ve bilince güvenmemeli, bütün inancımızı içgüdülere aktarmalıyız.” Son olarak, Alman Yahudilerinden birçoğu, ekonomide, finansta, sanat dallarında, bilimde, edebiyatta kilit noktalara gelmiştir: Yeteneksiz bir ressam, başarısız bir mimar olan Hitler, hayal kırıklığına uğramışlara özgü hıncını ve kıskançlığını, Yahudilere yöneltir.</p>
<p>Bu hoşgörüsüzlük tohumu, önceden hazır bir toprağın üzerine düşerek orada inanılmaz bir güçle, ancak yeni biçimlerde kök salar. Faşist damgalı antisemitizm, Hitler’in dile getirdiği “Söz”ün Alman halkında uyandırdığı antisemitizm, ondan önceki antisemitizmlerin hepsinden daha barbardır: Hitler’in Yahudi düşmanlığında, yapay bir biçimde çarpıtılan biyolojik öğretiler (zayıf ırkların yerini güçlü ırklara bırakması gerektiği); sağduyunun yüzyıllarca gömmüş olduğu saçma halk inanışları; dur durak bilmeyen bir propagandayla bir araya gelir. Yahudilik, vaftizle uzaklaşılabilecek bir din değildir, bir başkası uğruna bırakılabilecek bir kültür geleneği de değildir; insanlığın bir alttürüdür, öteki tüm ırklardan farklı ve daha aşağı bir ırktır. Yahudiler yalnızca görünüşte insandır; gerçekte bir başka şeydir onlar, tiksindirici ve tanımlanamaz bir şey, “Almanlardan, maymunların insanlara olduğundan daha uzak”tırlar; her şeyin, vahşi Amerikan kapitalizminin, Sovyet bolşevizminin, 1918 yenilgisinin, 1923 enflasyonunun suçlusu onlardır; liberalizm, demokrasi, sosyalizm ve komünizm, Nazi devletinin bütünsel sağlamlığını tehdit eden şeytansı Yahudi icatlarıdır.</p>
<p>Kuramsal vaazdan pratik uygulamaya geçiş, hızlı ve acımasız olmuştur. 1933’te, Hitler’in iktidarı ele geçirmesinden yalnızca iki ay sonra, ilk Kamp Dachau doğar. Aynı yılın Mayıs ayında, Yahudi yazarların ya da Nazizm düşmanlarının yazdığı kitapların ilk toplu yakılması gerçekleştirilir (ama yüzyıldan daha uzun bir süre önce Alman Yahudisi şair Heine şunları yazmıştı: “Kitapları yakan, er geç insanları da yakar!”). 1935’te antisemitizm en ince ayrıntılar göz önünde bulundurularak hazırlanmış anıtsal bir yasayla, Nümberg Yasaları’yla yasalaştırılır. 1938’de, tepeden yönetilen bir kargaşa gecesinde, 191 sinagog ateşe verilir ve Yahudilerin binlerce dükkanı yıkılır. 1940’ta Auschwitz Kamp’ı açılır. 1941-1942’de yok etme mekanizması tüm gücüyle işlemektedir. 1944’te kurbanların sayısı milyonları bulacaktır.</p>
<p>Yok etme kamplarının günlük uygulamasında, Nazi propagandasının yaydığı nefretle, küçümseme gerçekleşme olanağı bulur. Burada yalnızca ölüm yoktur, hepsi de Yahudilerin, Çingenelerin, Slavların hayvan, süprüntü, pislik olduğunu göstermeye ve pekiştirmeye yarayan bir saplantılı ve simgesel ayrıntılar yığını vardır. Şunları anımsayın: İnsanlara, öküzler için kullanılan damgayı vuran Auschwitz dövmesi; sürgün edilenleri (erkekler, kadınlar ve çocuklar!) kendi pislikleri içinde günlerce yatmaya zorlayacak şekilde asla açılmayan hayvan vagonlarındaki yolculuk; adın yerini alan sıra numarası; kaşıkların dağıtılmayışı (oysa kurtuluşta Auschwitz depolarında yüz binlerce kaşık bulunduğu ortaya çıktı), bu yüzden tutuklular çorbayı köpekler gibi yalayarak içmek zorunda kalıyordu; cesetleri acımasızca kullanma, cesetlerden, dişlerdeki altın alınıyor, saçlar tekstil malzemesi olarak, küller zirai gübre olarak kullanılıyordu; birer kobay durumuna indirgenen, üzerlerinde sonradan kullanımdan kaldırılacak ilaçların denendiği erkekler ve kadınlar...</p>
<p>Yok etmek için seçilen (çok titiz deneylerden sonra) yöntem de açıkça simgeseldi. Gemilerin ambarlarını ve tahtakurularıyla bitlerin kapladığı yerleri dezenfekte etmek için kullanılan zehirli gaz kullanılmalıydı; kullanıldı da. Yüzyıllar boyunca daha eziyetli ölümler düşünülmüştü, ancak hiçbiri bunca alay ve küçümseme yüklü değildi.</p>
<p>Bilindiği gibi, yok etme işlemi çok ileri götürüldü. Kendileri de artık savunma amaçlı çok güç bir savaşla uğraşan Naziler, bu konuda açıklanması olanaksız bir acelecilik sergilediler. Gaz odalarına götürülecek ya da cepheye yakın kamplardan nakledilecek kurbanların taşındığı konvoyların askerî trenlere göre önceliği vardı. Yok etme işleminin sonuçlandırılamamasının tek nedeni, Almanya’nın bozguna uğramış olmasıydı; ancak Hitler’in, Ruslar artık çok yakındayken kendini öldürmeden birkaç saat önce yazdırdığı siyasal vasiyetname şöyle sona eriyordu:</p>

<div class="arayazi3">
<p>Her şeyden önce, hükümete ve Alman halkına ırkçı yasaları tam olarak yürürlükte tutmalarını, tüm ulusların zehirleyicisine, uluslararası Yahudiliğe karşı mücadele etmelerini emrediyorum.</p>
</div>

<p>Şu halde, özetlemek gerekirse antisemitizmin özel bir hoşgörüsüzlük örneği olduğu; yüzyıllarca ağırlıklı olarak dinsel bir niteliği bulunduğu; III. Reich’da, Alman halkının milliyetçi ve militarist yatkınlığıyla ve Yahudi halkının kendine özgü “farklılığı”yla şiddetlendiği; bütün suçlarını ve kinlerini aktarabileceği bir günah keçisine gereksinim duyan faşizm ve Nazizm propagandası sayesinde, tüm Almanya’da ve önemli ölçüde Avrupa’da kolaylıkla yayıldığı ve bu olgunun saplantılı diktatör Hitler tarafından son kertesine vardırıldığı belirtilebilir.</p>
<p>Bununla birlikte, yaygın olarak kabul edilen bu açıklamaların beni tatmin etmediğini söylemeliyim. İndirgemeci açıklamalar bunlar, açıklanması gereken olgularla oranlı, uyumlu değil. Pek açık olmayan başlangıcından karmakarışık bitişine dek Nazizmin tarihçesini yeniden okuduğumda, tarihte benzersiz olduğunu sandığım genel bir denetimsiz çılgınlık atmosferi izlenimine kapılmaktan kendimi alamıyorum. Bu toplu çılgınlık, bu yoldan çıkma, çoğunlukla tek tek alındıklarında yetersiz olan çok değişik etmenlerin bir araya geldiği varsayılarak açıklanmaktadır; bu etmenlerin en önemlisi, Hitler’in kişiliği ve onun Alman halkıyla derin etkileşimi olsa gerektir. Hitler’in kişisel saplantılarının, nefret kapasitesinin, şiddet vaazının, Alman halkının düş kırıklığında ölçüsüz bir yankı bulduğu kesindir; bu yankı, Alman halkından Hitler’e çoğalmış olarak geri dönüyor, halk onun Nietzsche’nin önceden bildirdiği kahraman, Almanya’nın günahlardan arındırıcı üstinsanı olduğu inancını onaylıyordu.</p>
<p>Hitler’in Yahudilere olan nefretinin kökeni üzerine çok şey yazılmıştır. Hitler’in bütün insan soyuna duyduğu nefreti Yahudilere yönelttiği, Yahudilerde kendi kusurlarından bazılarını gördüğü ve Yahudilerden nefret ederek kendi kendinden nefret ettiği; düşmanlığının şiddetinin, damarlarında “Yahudi kanı” bulunabileceği korkusundan kaynaklandığı söylenmiştir.</p>
<p>Bir kez daha belirtiyorum: Yeterli açıklamalar gibi görünmüyor bunlar bana. Tarihsel bir olayı, tüm suçu tek bir bireye yıkarak açıklamayı (Korkunç emirleri yerine getirenler masum <i>değildir!</i>) makul bulmuyorum, ayrıca bir bireyin derin güdülerini yorumlamak her zaman güç bir şeydir. Önerilen varsayımlar, olgulara ancak kısmen açıklama getiriyor, onların niceliğini değil niteliğini açıklıyorlar. En ciddi tarihçilerden bazılarının (Bullock, Schramm, Bracher) alçakgönüllülüğünü yeğlediğimi belirtmeliyim: Onlar Hitler’in ve onun arkasındaki Almanya’nın çılgın antisemitizmini anlamadıklarını itiraf ediyorlar.</p>
<p>Belki de, olanları anlamak mümkün değildir, hatta <i>anlamamak gerekir;</i> çünkü anlamak neredeyse haklı çıkarmak demektir. Söylediğime açıklık getireyim: Bir insani öneriyi ya da tavrı “anlamak”, onu kavramak, failini kavramak kendini onun yerine koymak, onunla özdeşleşmek demektir. Şu var ki, normal hiçbir insan Hitler, Himmler, Goebbels, Eichmann ve başka birçok kişiyle hiçbir zaman özdeşleşemeyecektir. Bu bizi korkutmakta, aynı zamanda da rahatlatmaktadır: Çünkü belki de onların sözlerinin (ne yazık ki, eylemlerinin de) bizim açımızdan anlaşılamaz olması, arzu edilir bir şeydir. İnsani olmayan sözler ve eylemlerdir bunlar, hatta insanlık karşıtıdırlar, tarihsel öncülleri yoktur, varoluşa yönelik biyolojik savaşımın en acımasız olaylarıyla karşılaştırılmaları çok güçtür. Bu savaşım, savaşa yol açabilir; ancak Auschwitz’in savaşla hiçbir ilgisi yoktur, onun bir bölümü değildir, onun aşırı bir biçimi değildir. Savaş her zaman korkunç bir olgudur. Kınanması gereken bir şeydir, ancak içimizdedir, bir rasyonelliği vardır, savaşı “anlarız”. Nazi nefretinde ise rasyonellik yoktur: İçimizde olmayan bir nefrettir, insanın dışındadır, faşizmin ölümcül gövdesinden doğmuş zehirli bir meyvedir ancak faşizmin de dışında ve ötesindedir. Onu anlayamayız; ancak nereden doğduğunu anlayabiliriz, anlamalıyız da ve tetikte olmalıyız. Anlamak olanaksızsa da, bilmek gereklidir; çünkü olan şey geri dönebilir, vicdanlar yeniden yoldan çıkarılıp karartılabilir: Bizimkiler de.</p>
<p>Bu yüzden, olanlar üzerinde düşünmek herkesin görevidir. Hitler ile Mussolini halka konuştuklarında, insanların onlara birer tanrı gibi inandığını, alkışladığını, hayran olduğunu, taptığını herkes bilmeli ya da anımsamalıdır. Onlar, “karizmatik liderler”di, söyledikleri şeylerin inanılırlığından ya da haklılığından değil, etkileyici konuşma tarzlarından, belagatlerinden, belki içgüdüsel, belki sabırla prova edilip öğrenilmiş oyunculuk yeteneklerinden gelen gizli bir baştan çıkarma güçleri vardı. Açıkladıkları fikirler, her zaman aynı fikirler değildi ve genellikle anormal, aptalca ya da acımasızdı; gene de halk, bu liderleri sevinç çığlıklarıyla karşıladı ve milyonlarca taraftan ölümlerine dek onların peşi sıra gitti. Bu taraftarların (aralarında insanlık dışı emirlerin titiz uygulayıcıları da vardı) birer işkenceci olarak doğmadıklarını anımsatmak gerekir; birkaç istisna dışında, birer canavar değildi onlar. Canavarlar vardır ancak sayıları gerçek bir tehlike oluşturamayacak kadar azdır; sıradan insanlar, tartışmaksızın inanmaya ve boyun eğmeye hazır görevliler daha tehlikelidir; Eichmann gibi, Auschwitz’in komutanı Höss gibi, Treblinka’nın komutanı Stangl gibi, yirmi yıl sonrasının Fransız askerleri, Cezayir’deki katliamcılar gibi, otuz yıl sonrasının Amerikan askerleri, Vietnam’daki katliamcılar gibi.</p>
<p>Şu halde, aklın araçlarından farklı araçlarla ya da karizmatik liderlerle bizi ikna etmeye çalışanlara güvenmememiz gerekir. Kendi yargımız ve kendi irademiz konusunda başkalarına yetki verirken ihtiyatlı olmalıyız. Gerçek peygamberleri, sahte peygamberlerden ayırdetmek güç olduğundan tüm peygamberlere kuşkuyla yaklaşmak daha iyidir; yalınlıkları ve görkemleri nedeniyle bizi coştursalar da, karşılıksız elde edildikleri için rahat bulsak da, en iyisi vahy edilmiş gerçeklerden vazgeçmektir. Daha alçakgönüllü ya da daha az heyecan verici başka gerçeklerle, güçlükle, azar azar ve kestirme yollar olmaksızın, çalışmayla, tartışma ve akıl yürütmeyle elde edilen ve doğrulanıp kanıtlanabilen gerçeklerle yetinmek daha iyi olur.</p>
<p>Bu reçetenin bütün durumlara yetmeyecek denli basit olduğu açıktır: Hoşgörüsüzlüğün, zorbalığın ve kölece itaatin izlerini taşıyan yeni bir faşizm, ülkemiz dışında doğup –belki de parmaklarının ucuna basarak ve kendine başka adlar vererek– buraya ithal edilebilir ya da tüm önlemleri yerle bir edecek bir şiddetle içeriden ortaya çıkabilir. O zaman bilgece öğütlerin artık bir yararı olmaz ve direnme gücünü bulmak gerekir: Bunda da, Avrupa’nın merkezinde, üstelik çok uzun olmayan bir geçmişte olanları anımsamak bir destek ve uyarı işlevi görebilir.</p>

<div class="arayazi2">
<p>Tutuklu olarak kampta kalmamış olsaydınız, bugün nasıl birisi olurdunuz? O dönemi anımsadığınızda ne hissediyorsunuz? Hayatta kalabilmenizi hangi etmenlere bağlıyorsunuz?</p>
</div>

<p>Kesin bir yanıt vermem gerekirse kampta kalmamış olsam, bugün nasıl birisi olurdum bilmiyorum ve bilemem. Hiçbir insan geleceğini bilemez; üstelik burada tam da olmamış olan bir gelecek söz konusu. Bir halkın tutumu üzerine kestirimlerde bulunmanın (kaldı ki hep çok kaba çizgilerle yapılan kestirimlerdir bunlar) belli bir anlamı vardır; oysa tek bir bireyin günler ölçeğinde bile tutumunu önceden kestirmek, çok güç ya da olanaksızdır. Aynı şekilde, fizikçi bir gram radyumun etkinliğinin ne kadar zamanda yarıya ulaşacağını büyük bir kesinlikle kestirebilir; ancak bu radyumun tek bir atomunun ne zaman parçalanacağını hiçbir biçimde bilmez. Bir insan bir yol ağzına gelir ve soldaki yola girmezse sağdaki yola gireceği açıktır; ama hemen hiçbir zaman seçimlerimiz, yalnızca iki alternatif arasında olmaz. Sonra, her seçimi gene çoğul başka seçimler izler ve bu böylece sonsuza dek sürer; ayrıca, geleceğimiz bilinçli seçimlerimizden tümüyle bağımsız olan dış etmenlere de, bilincinde olmadığımız iç etmenlere de sıkı sıkıya bağlıdır. Bu bilinen nedenlerden ötürü, ne kendi geleceğimizi ne de yakınımızın geleceğini biliriz; aynı nedenlerle hiç kimse, “... olsa” geçmişinin ne olabileceğini söyleyemez.</p>
<p>Ancak belli bir kesinlemede bulunabilirim, o da şu: Auschwitz deneyimini yaşamasam, olasılıkla hiçbir zaman hiçbir şey yazmazdım. Yazmak için bir nedenim, beni yazmaya iten bir güç olmazdı. İtalyancada vasat, tarihte ise kötü bir öğrenciydim, fizik ve kimya daha çok ilgimi çekiyordu; sonra bir meslek de seçmiştim, yazı dünyasıyla hiçbir ortak noktası olmayan kimyagerlik mesleğini. Beni yazmaya zorlayan, kamp deneyimi oldu. Tembellikle mücadele etmem gerekmedi, üslup sorunları gülünç geliyordu bana, günlük mesleğimin bir saatini bile bu işe ayırmaksızın mucizevi bir biçimde yazmaya vakit buldum. Bu kitabın kafamda tümüyle hazır olduğunu, yalnızca kafamdan çıkarıp kâğıda dökmem gerektiğini düşünüyordum.</p>
<p>Şimdi aradan uzun yıllar geçti. Kitabın birçok serüveni oldu ve son derece normal bugünüm ile vahşi Auschwitz geçmişim arasına, ilginç bir biçimde, yapay bir bellek ama aynı zamanda da bir savunma bariyeri olarak yerleşti. Bunu söylerken duraksıyorum, çünkü sinik bir insan olarak görülmek istemem. Bugün kampı anımsadığımda, artık güçlü ya da acı verici bir duyguya kapılmıyorum. Aksine; kısa ve trajik sürgün deneyimime, çok daha uzun ve karmaşık yazarlık-tanıklık deneyimim eklendi ve sonuç kesin olarak olumlu; bir bütün olarak bu geçmiş beni daha zengin ve daha kendine güvenli hale getirdi. Yalnızca kadın tutukluların bulunduğu Ravensbrück Kampı’na çok genç yaşta sürülen bir arkadaşım, kampın onun için bir üniversite olduğunu söylüyor. Sanırım aynı şeyi ben de söyleyebilirim, yani bu olayları yaşayarak, sonra yazarak ve düşünerek, insanlar ve dünya hakkında çok şey öğrendim.</p>
<p>Ancak şunu hemen belirtmek zorundayım: Bu olumlu sonuç pek az kimseye nasip olan bir şans olmuştur; örneğin, kamplara sürülen İtalyanlardan yalnızca yaklaşık yüzde beşi geri dönebildi ve bu kişilerden birçoğu ailesini, arkadaşlarını, varını yoğunu, sağlığını, dengesini, gençliğini yitirmişti. Benim hayatta kalmış olmam ve sağ salim geri dönmem, kanımca temelde şansa bağlı olmuştur. Dağ yaşamına alışkın olmam ve tutukluluğun son aylarında bana birtakım ayrıcalıklar sağlayan kimyagerlik mesleğim gibi önceden var olan etmenler ancak çok küçük ölçüde yararlı olmuştur. Belki de insan ruhuna yönelik hiç yok olmayan ilgimin ve yalnızca (birçok kişide ortak olan) hayatta kalma iradesinin değil, kesin bir amaçla, tanıklık ettiğimiz ve katlandığımız şeyleri anlatma amacıyla hayatta kalma iradesinin de bana yardımı olmuştur. Ve belki de ısrarla koruduğum, en karanlık günlerde bile, arkadaşlarımda ve kendimde birer nesne değil, birer insan görme ve böylece birçoklarını ruhsal bir boğulmaya sürükleyen o bütüncül aşağılanma ve moral çöküntüsünden kurtulma iradesinin de hayatta kalmamda bir rolü olmuştur.</p>
<br/>

<p style="text-align: right;">PRIMO LEVI</p>
<p style="text-align: right;">Kasım 1976</p>
</body>
</html>