<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">Çalışma</p>
<div class="bos2"></div>
<p>Resnyk’ten önce yanımda yatan Polonyalının adını kimse bilmiyordu. Sessiz, yumuşak başlı bir adamdı; bacağında iki eski yara vardı, geceleri müthiş bir hastalık kokusu yayılırdı dört bir yanına; hafif horlamasından ötürü her gece sekiz-on kez uyanırdık ikimiz de.</p>
<p>Bir akşam eldivenlerini bana emanet edip hastane barakasına yollandı. Yarım saat süreyle, baraka yazıcısı yatakta tek başıma yattığımı unutur diye umdum. Ama çan çalıp ortalık ancak sessizliğe gömülmüştü ki yatak sarsıldı, uzun boylu, kızıl saçlı, Fransızların numarasını taşıyan bir adam çıktı yanıma. Uzun boylu bir yatak arkadaşı felaket, uykundan saatler yitireceksin demektir bu; beni de hep uzun boylular bulur, çünkü ben kısayım, çünkü iki uzunun bir arada uyuması olacak şey değildir. Neyse, Resnyk’in kötü bir arkadaş olmadığı hemen anlaşılıyor. Az ama candan konuşuyor, temiz, horlamıyor, geceleri yalnızca iki-üç kez kalkıyor, kalkarken de adamakıllı dikkatli. Sabah, yatağı toplamanı üstleniyor (karışık ve güç bir iş bu, üstelik büyük sorumluluk da ister, çünkü yatağı kötü toplayanlar, “<i>schlechte Bettenbauer</i>”, gözyaşına bakmaksızın cezalandırılır), yatağı çabuk, iyi topluyor; Resnyk’i bir de toplantı alanında benim grubuma kattıkları zaman bayağı seviniyorum.</p>
<p>Ayaklarımızda o kaba tahta ayakkabılar, donmuş karın üzerinde sallana, sarsıla işe giderken, bir çift laf ediyoruz, Resnyk’in Polonyalı olduğunu öğreniyorum; yirmi yıl Paris’te kalmış, ne var ki Fransızcasına bakılırsa buna inanmak güç. Şimdi otuz yaşlarında ama içimizden her biri gibi onu da on yediyle elli yaşlarında tahmin etmek olmayacak şey değil.</p>
<p>Resnyk bana yaşamöyküsünü anlattı. Bugün artık anımsayamıyorum ama hüzünlü, insana dokunan, acımasızlıklarla dolu bir öyküydü bu; çünkü aslında hepimizin başından geçen şeyler aşağı yukarı aynı, yüz binlerce öykü, her biri başka başka, hepsi de trajik ve dokunaklı. Akşamları karşı karşıya geçip anlatıyoruz bunları; Norveç’te, İtalya’da, Cezayir’de, Ukrayna’da geçmiş şeyler, Kutsal Kitap’taki öyküler kadar sade ve anlaşılması kolay. Hem bunlar yeni bir İncil’den yeni öyküler değil mi?</p>
<br/>

<p>Yapı yerine ulaştığımızda bizi demir boru alanına götürüyorlar, demir borular yükleniyor burada, her zaman, her gün olan şeyler şimdi de oluyor. Gardiyan yine yoklama yapıp yeni iş durumunu öğreniyor, sivil uzmanla bugünkü işi görüşüyor. Sonra bizi <i>Vorarbeiter</i>’a<a href="../Text/dipnot.xhtml#Footnote0028" id="Feedback0028"><sup>[28]</sup></a> emanet edip gereç kulübesine giriyor, sobanın yanına uzanıp uyumaya koyuluyor; bu gardiyan bize hiç güçlük çıkarmıyor, çünkü Yahudi değil, yerinden olmamak için ayak dirediği falan yok. <i>Vorarbeiter</i> bizlere demir manivelaları dağıtıyor, ama arkadaşlarına bucurgatları veriyor. Her zamanki gibi, manivelaların hafifleri için kavga başlıyor; bugün şansım yok, bana eğri, elli kiloluk bir manivela düşüyor. Onu boş kullansam bile yarım saat sonra ölesiye yorgun düşeceğimi biliyorum.</p>
<p>Sonra, hepimizin elinde birer manivela, donmaya yüz tutmuş karın üzerinde sendeleyerek ilerliyoruz. Her adımda tahta tabanlarımızda biraz kar ve pislik kalıyor, sonunda çaresiz, iki ağır, biçimsiz ve kurtulamadığımız topak üzerinde yürümeye çalışıyoruz; derken birdenbire içlerinden biri kopup düşüyor, o zaman bacağımızın biri ötekinden daha kısa kalıyor.</p>
<p>Bugün vagondan, dökme demirden koca bir silindiri indirmek gerekecek; bir sentez silindiri sanırım, herhalde birkaç ton ağırlığında. Böylesi bizim için daha iyi, çünkü hafif yüklerle uğraşmak ağır bir yükle uğraşmaktan daha zor; iş birkaç kişi arasında bölünmüş oluyor da ondan, hem işi kolaylaştıracak gereçlere daha çok iş düşüyor o zaman. Hoş ne de olsa yine tehlike içindeyiz, bir an bile dikkatsiz olmamalıyız; tek bir hata, yükün altında kalıp ezilmek için yeterli.</p>
<p>Polonyalı uzman Nogalla, tüm sertliği, ciddiliği ve sessizliğiyle boşaltma işini gözden geçiriyor. Şimdi silindir yerde, uzman Nogalla: “<i>Bohlen holen,</i>”<a href="../Text/dipnot.xhtml#Footnote0029" id="Feedback0029"><sup>[29]</sup></a> diyor.</p>
<p>Kalbimiz duracak gibi oluyor. Demek silindir için karın üzerine bir yol döşenip manivelalarla fabrikadan içeri itilecek. Gerekli kütükler toprağa gömülüyor, her biri en azından seksen kilo, artık gücümüzün sonuna yaklaşmışız. İçimizde en iri ve güçlü olanlar, ikişer kişi halinde kütükleri birkaç saat taşıyor; benim için tam bir işkence bu; ağır yük omuz kemiklerimi berbat ediyor, daha ilk seferde öylesine zorlanıyorum ki, sağırlaşmış ve hemen hemen körleşmiş gibiyim, ikinci seferi yapmamak için her alçaklığa başvurabilirim.</p>
<p>Resnyk’le birlikte çalışmayı denemek niyetindeyim, görünüşe bakılırsa o iyi bir işçi, hem boyu da uzun olduğu için yükün ağırlığı onun omuzlarına biner. Resnyk beni aşağılayıp geri çevirir, kendine güçlü bir eş ararsa bundan hiç gocunmamak gerekir; o zaman helaya gitmek için izin isterim, orada kalabildiğim kadar kalırım uzun boylu, sonra saklanmayı denerim; hiç kuşku yok ki, hemen bulurlar beni, alaya alınıp esaslı bir dayak yerim. Ne de olsa işin böylesinden daha iyidir.</p>
<p>Ama hayır, Resnyk bana anlayış göstermekten geri kalmadığı gibi, koca kütüğü tek başına kaldırıyor, bir ucunu dikkatle sağ omzuma iliştirip öbür ucunu kendisi yakalıyor, sol omzunu altına sürüyor, ikimiz birlikte yürüyoruz.</p>
<p>Kütük, kar ve çamurla kaplı; her adımda kulağıma vurunca kar, boynumdan aşağı kayıyor. Elli adım sonra normal dayanıklılık sınırına ulaşmış durumdayım: Dizlerim bükülüyor, omzum öylesine acıyor ki, mengeneye girmiş sanki, denge durumum tehlikede. Attığım her adımda ayakkabılarımın çamura nasıl saplandığını hissediyorum, tekdüze çirkinliği günlerimizi dolduran ve her zaman karşımızda olan şu Polonya çamuru.</p>
<p>Dudaklarımı ısırıyorum. Başka, daha ufak bir acının katılmasıyla insandaki son enerji yedeğinin seferber edilebileceği bilinen bir şeydir. Gardiyanlar da farkında bunun; vurup duruyorlar bize, kimileri salt hayvansı güç gösterisi amacıyla ama kimileri de boyunduruğa girmiş olduğumuz için. Arabacılar nasıl zevkle atların yularına asılırsa bunlar da bizi hemen hemen şevke getirecek haykırmalarla neredeyse sevgiyle dövüyorlar.</p>
<p>Silindirin yanına ulaşınca kütüğü indiriyoruz, ben olduğum yerde kalıyorum, gözlerim açık, ağzım açık, kollarım sarkmış; bedenimdeki acıların olumsuz cezbesine kapılmış gibiyim. Yorgunluktan yarı uykulu bir halde, beni yeniden işbaşı edecek darbeyi bekliyorum ve bu bekleme ânının her saniyesinden güç toplamak için yararlanmak istiyorum.</p>
<p>Ne var ki, beklediğim darbeyi yemiyorum; Resnyk dirseğime dokunuyor, davranabildiğimiz kadar ağır davranarak kütüklere dönüyoruz. Yürüyen çiftler var ötede; hepsi de bu ânı uzatmaya bakıyor, çünkü birazdan ağır yüklerinin altına girecek onlar da.</p>
<p>“<i>Allons, petit, attrape.</i>”<a href="../Text/dipnot.xhtml#Footnote0030" id="Feedback0030"><sup>[30]</sup></a> Bu kütük kuru ve biraz daha hafif, ne var ki, ikinci seferden sonra <i>Vorarbeiter</i>’den helaya gitmek izni istiyorum.</p>
<p>Bu konuda oldukça şanslıyız, çünkü hela enikonu uzakta. Böylelikle, günde bir kez olsun, düzenin dışına çıkabiliyoruz; tek başına gitmek yasak olduğu için, bizim grubun en zayıf, en beceriksiz adamı olan Wachsmann, <i>Schleissbegleiter</i>, “hela refakatçisi” olarak görevlendiriliyor. Bu görevle ilgili olarak Wachsmann, kaçma girişimi hipotezi (gülünç bir hipotez) ve her gecikme için sorumluluk taşıyor; kuşkusuz bu ikincisinin daha bir gerçek tarafı var.</p>
<p>Dileğim kabul edildiği için çamur, kar ve moloz arasından yola koyuluyorum, ufak Wachsmann da yanımda yürüyor. Onunla hiç anlaşamıyoruz, çünkü dillerimiz yabancı birbirine; arkadaşlarının anlattığına göre, Wachsmann hahammış, memleketi olan Galiçya’da hastaları iyi ettiği, küçük mucizeler gösterdiği ağızdan ağıza dolaşıyormuş. Hani neredeyse ben de katılacağım bu inanca; çünkü düşünüyorum da, bu sıska, zarif ve yumuşak adamın iki yıldır hiç hastalanmaksızın, ölmeksizin çalışmasını, üstelik bakışlarındaki, konuşmasındaki canlılığı sürdürmesini başka bir sonuca bağlayamıyorum. Wachsmann, uzun geceler boyunca, ilerici bir haham olan Mendi’yle anlaşılmaz bir Yidiş ya da İbranice konuşarak Talmud sorunlarını tartışıyor.</p>
<p>Hela bir barış alanı. Bu hela geçici bir süre için kullanılagelmekte; Almanlar, ayrı bölümler için gerekli tahta duvarları henüz yerine koymamış; bu bölümler “<i>Nur für Engländer</i>”, “<i>Nur für Polen</i>”, “<i>Nur für Ukrainische Frauen</i>” diye sıralanıp gidiyor. Bir kenarda da “<i>Nur für Häftlinge</i>”<a href="../Text/dipnot.xhtml#Footnote0031" id="Feedback0031"><sup>[31]</sup></a> diye yazılı. Bunun içinde, omuz omuza çömelmiş, açlıktan avurtları çökmüş dört tutuklu var, sol kolundaki mavi banda OST<a href="../Text/dipnot.xhtml#Footnote0032" id="Feedback0032"><sup>[32]</sup></a> diye yazılmış yaşlı, sakallı bir Rus işçisi, sırtında ve göğsündeki büyük beyaz P ile bir Polonyalı genç, sırtındaki büyük KG (<i>Kriegsgefangener</i>)<a href="../Text/dipnot.xhtml#Footnote0033" id="Feedback0033"><sup>[33]</sup></a> damgası dışında, sinekkaydı tıraş edilmiş pembe yüzlü, temiz ütülü ve düzgün hâki üniformasıyla hiç de tutuklu etkisi yapmayan bir İngiliz savaş tutsağı. Bir beşinci <i>Häftling</i> de kapıda durmuş, kemerini çözerek içeri giren her sivile sabırla ve tekdüze bir sesle soruyor: “<i>Êtes-vous français?</i>”<a href="../Text/dipnot.xhtml#Footnote0034" id="Feedback0034"><sup>[34]</sup></a></p>
<p>Yeniden işbaşı yaptığım sırada kamyonların yemek götürdüğünü görüyorum. Demek saat on olmuş; elverişli bir zamandır bu, çünkü öğle paydosu uzaktaki sisli gelecek için görünmeye başladı demektir; artık beklemekten doğan bir güç kazanıyoruz böyle.</p>
<p>Resnyk’le bir-iki sefer daha yapıyoruz, kütüklerin hafiflerini taşıyalım diye en ötedeki istife doğru ilerliyor, bu arada büyük çaba harcıyoruz. Ne var ki, kütüklerin elverişlileri çoktan taşınmış bile, bize kala kala ötekiler, keskin kenarlılar, çamur ve kardan ağırlaşmış olanlar, korkunç olanlar kalıyor; raylara monte edilebilmeleri için bunlara maden plaklar da çivilenmiş.</p>
<p>Derken Franz geliyor, Wachsmann’la birlikte gidip yemek getirecekler, saat on biri buldu demek, sabah geçti gitti, öğleden sonrayı düşünen de yok. Saat on bir buçukta geri dönüyorlar, her zamanki soru yine soruluyor: Bugünkü çorba ne kadar, ne çorbası, karavananın yukarısından mı, yoksa dibinden mi dolduruldu? Tüm bunları bu kez sormayayım diye zorluyorum kendimi; ama kendimi tutamıyorum; sorulara kulak vermenin, mutfaktan bu yana esen kokuyu içine çekmenin tutkusu içindeyim.</p>
<p>Neden sonra, gökten inen bir haber gibi insanüstü ve tanrısal bir işaretle öğle paydosunu bildiren düdük ötmeye başlıyor, genel yorgunluk ve açlığımıza ara vermenin sırası geliyor. Şimdi yine o her zamanki olaylar yinelenmeye başlıyor: Hepimiz birden barakaya koşup kuyruğa girerek yemek çanaklarımızı uzatıyoruz; hepimiz de hayvansı bir acele içindeyiz, karınlarımızı sıcak “cüruf”la doldurmaya can atıyoruz; hiç kimse birinci olmak istemiyor, çünkü ilk ağızda gelen çorba sulu. Gardiyan yine her zamanki gibi, bizi açgözlülüğümüzden ötürü aşağılayıp sövüyor; ama tencereyi fazla yana yatırmaya hiç yanaşmıyor, çünkü dibi kendine kalmalı. Şimdi sıra gevşemeye ve karnımızdaki sıcak çorbanın keyfini sürmeye geliyor, barakadaki soba çıtırdayarak yanıyor. Sigara tiryakileri, cimri ve sofu bir davranışla birer ince sigara sarmaya koyuluyor. Sobanın sıcağında, üzerimizdeki kardan, kirden ıslanmış giysilerden tüten buhardan köpek kulübelerine sinmiş kokuyu andıran bir koku yükseliyor.</p>
<p>Konuşan hiç kimse yok. Bir dakika sonra herkes uyuklamaya başlamış bile; dirsek dirseğe, iç içe herkes, ani bir hareketle öne doğru düşenler, sonra yine yavaş yavaş geriye doğruluyor. Yarı kapalı gözkapaklarının ardında yine her zamanki düşler: Evdesin, nefis, sıcak bir banyo yapmışsın; evdesin, masa başına geçip oturmuşsun; evdesin ve şu umutsuz işten, şu sürekli açlıktan, şu tutsak uykusundan söz açmışsın...</p>
<p>Sonra, ağır yürüyen sindirimin sisleri arasında, acılı bir şey yoğunlaşıp bize işkence ediyor, bilincimizin eşiğine adım atıncaya ve uykudan duyduğumuz zevki elimizden alıncaya dek büyüyor. “<i>Es wird bald ein Uhr sein,</i>” birazdan saat bir olacak. Çabuk çabuk yayılan, kahreden bir kanser gibi uykumuzu bozuyor bu ve bizi daha şimdiden dehşet içinde bırakıyor. Dışarıda ıslık çalan rüzgâra kulak veriyoruz, dolunun camlarda çıkardığı sese kulak kabartıyoruz. “Es wird schnell ein Uhr sein,” birazdan saat bir olacak. Her birimiz uykumuza, bizi bırakmasın diye dört elle sarılırken tüm duygularımız birazdan gelecek olan, kapının önünde duran, hemen burada bulunan korkunç işarete çevrilmiş.</p>
<p>İşte... Pencereye bir darbe. Uzman Nogalla küçük pencereye bir kartopu atmış, şu anda dışarıda dimdik durmuş, bize saatini gösteriyor. Gardiyan kalkıyor, geriniyor, kendisine boyun eğileceğinden emin bir kimsenin sakin sesiyle: “<i>Alles heraus,</i>” (herkes dışarı) diyor.</p>
<br/>

<p>Ah, ağlayabilsek... Ah, rüzgâra eskisi gibi başabaş karşı çıkabilsek, yoksa buradaki ruhsuz solucan halimizle değil...</p>
<p>Dışarıdayız, herkes manivelaları yeniden yükleniyor, Resnyk başını omuzlarının arasına çekip kasketini kulaklarına kadar indiriyor, başımızdan aşağı karları savuran alçak, gri göğe bakıyor: “<i>Si j’avey une chien, je ne le chasse pas dehors.</i>”<a href="../Text/dipnot.xhtml#Footnote0035" id="Feedback0035"><sup>[35]</sup></a></p>
</body>
</html>