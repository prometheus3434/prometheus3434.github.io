<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">Kimya sınavı</p>
<div class="bos2"></div>
<p>Grup 98, Kimyagerler Grubu, uzmanlardan kurulmuş bir bölüm olacaktı.</p>
<p>Kuruluşunun resmen haber verildiği gün, yoklama alanında on beş <i>Häftling</i>’den oluşmuş bir sefalet kümesi gibi gardiyanın çevresine toplandık; gün yeni ağarıyordu henüz.</p>
<p>İlk hayal kırıklığı: Yine bir “yeşil üçgen”, profesyonel bir suçlu; demek <i>Arbeitsdienst</i>, Kimyagerler Grubu’nun başına bir kimyager gardiyan koymayı gerekli bulmamış. Bu adama soru sorarak vakit öldürmenin yeri yok; nasıl olsa ya hiç yanıt vermeyecek ya da haykırıp tekmeyi basacak. Bir bakıma da pek iri, pek kaba görünmediği, boyunun uzunluğu da ortadan yana olduğu için, oldukça rahat ediyor insan, kuşkulanmıyor.</p>
<p>Hayal kırıklığımızı daha da pekiştiren kaba bir kışla Almancasıyla bir konuşma yaptı. Demek kimyagerler bizlermişiz: Pekâlâ, onun adı da Alex’miş, kendimizi artık cennette sanıyorsak çok yanılıyormuşuz. Bir kere bu Grup 98, üretime başlayıncaya dek magnezyum klorid deposunun emrinde bir nakliyat grubu olarak kalacakmış. Biz kendimizi “aydın” belleyip onu da herhangi bir Reich Almanı sayıp pek dikkate almayacaksak, eh, işte o zaman, gözümüzün yaşına bakmaz gösterirmiş günümüzü, çünkü o... (yumruğunu sıkıp işaretparmağını uzatarak Almanların karakteristik tehdidini savuruyor havaya); hem kendimizi kimyager gibi gösterip herkesi kandıracağımızı da sanmamalıymışız; sınavdan geçecekmişiz, öyle ya, iki güne varmaz bir kimya sınavı yapılırmış, Polimerizasyon Bölümü’nden üç kişilik bir komisyon önünde kimya sınavı: Doktor Hagen, Doktor Probst ve Doktor Pannwitz’den kurulu bir komisyon...</p>
<p>İşte böyle, <i>meine Herren</i><a href="../Text/dipnot.xhtml#Footnote0045" id="Feedback0045"><sup>[45]</sup></a>, oldukça vakit öldürdük konuşarak, 96, 97 numaralı gruplar çoktan gittiler bile; ileri marş, şunu da iyi bilin ki, uygun adım atmayanın, sırasında yürümeyenin başı derde girer benimle ha!..</p>
<p>Alex de tıpkı öbür gardiyanlar gibi bir gardiyan.</p>
<p>Kamptan ayrılırken beşerli sıralar halinde bandonun ve bizi sayan SS nöbetçinin önünden geçiliyor. Kasketler elde, kollar aşağı sarkmış, başlar dik. Konuşmak yasak. Sonra üçerli sıralar haline girerken, on bin çift tahta tabanın takırtısı içinde birkaç söz edebiliyoruz aramızda.</p>
<p>Bu kimyager arkadaşlarım da kimler? Yanımda yürüyen Alberto, üçüncü öğrenim yılında, bu sefer de birbirimizden ayrılmamayı başardık demektir. Solumdaki üçüncü arkadaşı hiç görmüşlüğüm yok, çok genç görünüyor, suratı balmumu gibi sapsarı, göğsünde Hollandalıların numarası... Önümdeki üç sırtı da gördüğümü anımsamıyorum. Geri dönüp bakmak tehlikeli, uygun adım atamaz da sendelersem... Yine de şöyle bir deniyorum, Iss Clausner’in suratını tanıyorum hemen.</p>
<p>İnsan yürüdükçe düşünmeye vakit kalmıyor. Önümden sendeleyerek giden adamın topuğuna basıp ayakkabısını ayağından çıkarmamak için dikkat gerek; arkamdan gelenin benim ayakkabımı çıkarmamasına da dikkat etmeliyim. Zaman zaman bir kablonun üzerinden geçmek ya da kaygan bir çamur birikintisinin yanından dolanmak zorunda kalıyoruz. Şu anda nerede bulunduğumuzu biliyorum; daha önceki grupla da geçtim ben buradan, bu yolun adı H-Caddesi, depoların bulunduğu yol. Alberto’ya söylüyorum: Gerçekten de magnezyum kloride gidiyor bu yol, anlatılan masal değildi demek.</p>
<p>Büyük, nemli, hava akımlı bir bodruma iniyoruz; <i>Bude</i><a href="../Text/dipnot.xhtml#Footnote0046" id="Feedback0046"><sup>[46]</sup></a> diye anılan grup odası bu. Gardiyan bizi üç gruba ayırıyor: İçimizden dördü vagonlardan çuvalları indirecek, yedisi aşağı taşıyacak çuvalları, dördü de depoda istif edecek; bu son dört kişi Alberto, Iss, Hollandalı, bir de ben.</p>
<p>Neyse, artık konuşabiliyoruz aramızda; Alex’in söyledikleri, hepimize deli saçması gibi geliyor.</p>
<p>Demek bu çökük avurtlarımız, bu kabak kafalarımız, bu üzerimizdeki utanılacak giysilerle bir kimya sınavına gireceğiz öyle mi? Hiç şüphe yok ki, Almanca yapılacak bu sınav; bu halimizle sarışın, Ari ırkından bir doktorun karşısına geçeceğiz; bir de sümkürmek zorunda kalırsak; çünkü doktor nereden bilecek mendilimiz olmadığını? Bunu ona anlatmak da zor aslında. Her zamanki dostumuz açlığımızla doktorun karşısında yer alacağız, titrek dizlerimizle karşısında durmak zor olacak herhalde, artık alışkın olduğumuz, ama ilk günleri peşimizi bırakmayan kokuyu, üzerimize yapışıp kalmış o kekremsi kokuyu doktor da alacak herhalde: çiğ pişmiş, sindirimi tamamlanmış pancar ve lahana kokusunu.</p>
<p>Demek böyle, diyor Clausner. Almanlar kimyager sıkıntısı çekiyor anlaşılan. Yoksa yeni bir hile, yeni bir düzenbazlık mı bu, “<i>Pour faire chier les Juifs?</i>”<a href="../Text/dipnot.xhtml#Footnote0047" id="Feedback0047"><sup>[47]</sup></a></p>
<p>Artık hayatta sayılmayan bizlerden, bu sefil halimizle hiçi bekleye bekleye yarı delirmiş bizlerden ne kadar saçma, ne kadar gülünç bir şey beklediklerini biliyorlar mı acaba?</p>
<p>Clausner bana yemek çanağının dibini gösteriyor. Ötekilerin numaralarını, Alberto’yla benim adlarımızı kazıdığımız çanağın dibine Clausner şu cümleyi yazmış: “<i>Ne pas chercher à comprendre.</i>”<a href="../Text/dipnot.xhtml#Footnote0048" id="Feedback0048"><sup>[48]</sup></a></p>
<p>Günde ancak bir-iki dakika, o da tuhaf bir tarafsızlıkla ve yüzeyde kalarak düşünmekle birlikte, eninde sonunda ayrıma gireceğimizden eminiz. Ve ben onlarla aynı hamurdan olmadığımın da farkındayım, onlar dayanıklı; oysa ben daha bir uygarlaşmışım, çok düşünüyor, kendimi aşırı yıpratıyorum çalışırken. Ama şimdi biliyorum ki, uzman işçi durumuna yükselirsem kurtarabilirim kendimi; şu kimya sınavını geçersem uzman işçi olabilirim.</p>
<p>Şu sırada, masanın başına geçmiş şunları yazdığım sırada, tüm bunlar gerçekten oldu mu bilemiyorum, desem yeri var.</p>
<br/>

<p>Geçinceye kadar çok uzun süren, geçer geçmez de insana çok kısaymış gibi gelen üç gün geçti; artık içimizden hiçbirinin kimya sınavına inandığı falan yok.</p>
<p>Bizim grup, on iki adama inip öyle dondu kaldı. İçimizden üç kişi, orada çok alışılmış olduğu biçimde ortadan silindiler, belki bitişik barakadadırlar, belki de dünyayla ilişkileri kalmamacasına sönüp gitmişlerdir. On iki kişiden beşi kimyager değil; bu beş kişi, Alex’ten kendilerini eski gruplarına göndermesini istediler. Tabii yanıt dayak, ne var ki umulmayan bir şey oldu, kim, hangi görev hizmetlisi karar verdi bilinmez, bu beş kişinin yardımcı olarak Kimya Grubu’nda kalmasına karar verildi.</p>
<p>Sonra Alex, klormagnezyum bodrumuna gelip biz yedi kişiyi sınava çağırdı. Şimdi çaresiz civcivler gibi onun peşine takılmış, polimerizasyon bürosuna çıkan merdivenleri tırmanıyoruz. Merdiven sahanlığındayız artık, kapıda üç tanınmış adamın adını taşıyan bir plaka var. Alex korkulu bir saygıyla kapıyı tıkırdatıyor, kasketini çıkarıyor, içeri giriyor; olgun bir ses duyuluyor. Alex yine dışarı çıkıyor: “<i>Ruhe jetzt. Warten.</i>” Kesin sesinizi. Bekleyin...</p>
<p>Seviniyoruz. İnsan beklerken zaman, yıpratmaksızın geçip gidiyor, zaman geçsin diye bir şey yapmamız gerekli değil; ama çalışırken her geçen dakika sanki zorla geçip gidiyor, usandırıyor insanı. Beklediğimiz zamanlar hep sevinç içindeyiz, ağına kurulmuş örümcekler gibi saatlerce hiçbir şey yapmaksızın, tam bir hareketsizlik içinde bekleyebiliyoruz.</p>
<p>Alex sinirli, bir aşağı bir yukarı dolaşıp duruyor, her önümüzden geçtikçe geri çekiliyoruz. Mendi’den başka her birimiz kendi usulünce huzursuz. Mendi bir haham, Karpatlar Ukraynası’ndan, en azından üç dilin konuşulduğu, çeşitli insanın birbirine karışmış olduğu o bölgeden gelmiş; Mendi de yedi dil konuşuyor. Olağanüstü bilgi sahibi bu Mendi, sadece haham değil, aynı zamanda militan siyonist ve dil bilgini, eski bir partizan ve hukuk doktoru. Kimyager değil ama şansını bir denemek istiyor. Ufak tefek, güçlü, cesur ve zeki bir adam.</p>
<p>Balla’nın bir kurşunkalemi var, herkes başına üşüşüyor. Yazı yazabilir durumda mıyız bilmiyoruz, bir denemek istiyoruz.</p>
<p><i>Kohlenwasserstaffe, Massenwirkungsgesetz.</i><a href="../Text/dipnot.xhtml#Footnote0049" id="Feedback0049"><sup>[49]</sup></a> Bileşimlerle kanunların Almanca karşılıkları yine canlanıyor gözlerimin önünde; bunun için belleğime bir teşekkür borçluyum, onunla çoktandır bir ilişkim yok ama yine de bana böyle kusursuz hizmet edebiliyor demek.</p>
<p>Derken Alex çıkageliyor. Ben kimyagerim. Ne işim var bu Alex’le? Önümde dikiliyor, kaba bir hareketle yakalarımı düzeltiyor, kasketimi başımdan alıp yine başıma geçiriyor, sonra bir adım geri çekilip ters bir suratla gözden geçiriyor eserini, homurdanıyor: “<i>Was für ein Muselmann Zugang!</i>”<a href="../Text/dipnot.xhtml#Footnote0050" id="Feedback0050"><sup>[50]</sup></a> Gebermişten betersin...”</p>
<p>Şimdi kapı açılıyor. Doktorlar öğleden önce altı adayın sınavdan geçirilmesine karar vermiş. Ben yedinciyim, en büyük numaralı benim, işbaşı yapmak zorundayım. Alex ancak öğleden sonra görünüp beni götürüyor; ne şanssızlık, neler sorduklarını bir sorup öğrenemiyorum ötekilerden.</p>
<p>Artık sıramız geldi işte. Alex merdiven sahanlığında durmuş, ters ters bakıyor yüzüme, bu zavallı halimden kendini sorumlu tutuyor sanki. İtalyan olduğum, Yahudi olduğum için, bütün ötekiler içinde Alex’in militarist kafasındaki erkek idealine en az uyan ben olduğum için hiç çekemiyor beni. Bu işlerden hiçbir şey anlamasa da bilgisizliğinden mağrur, sınavı veremeyeceğimi, yeteneğimi son derece kuşkuyla karşıladığını açıklıyor.</p>
<p>İçeri giriyoruz. Odada yalnız Doktor Pannwitz var. Alex, kasketi elinde, yavaş bir sesle bildiriyor: “...İtalyan, kampa geleli üç ay olmuş, daha şimdiden yarı yarıya <i>kaputt... Ersagt er ist Chemiker</i>”<a href="../Text/dipnot.xhtml#Footnote0051" id="Feedback0051"><sup>[51]</sup></a> Oysa belli ki Alex’in buna pek inandığı yok.</p>
<p>Alex çabucak bir kenara yollanıyor ama ben, şu anda ben kendimi, Sfenksin önündeki Oidipus gibi hissediyorum. Düşüncelerim berrak; şu anda dananın kuyruğu kopmak üzere, onun da farkında ve bilinçliyim; yine de yok olup kaçmak istiyorum buradan.</p>
<p>Pannwitz uzun boylu, zayıf, sarışın; gözleri, saçı, burnu bütün Almanlarınki gibi; kaba bir yazı masasının ardında tahtta oturur gibi dehşet saçarak oturuyor. Ben, 174 517 sayılı <i>Häftling</i>, onun çalışma odasında, temiz, düzenli, bakımlı, gerçek bir çalışma odasındayım; bu odanın ne tarafına doğru yürüsem ardımda kir lekeleri bırakacakmışım gibi geliyor bana.</p>
<p>Yazı yazmayı bitiren Pannwitz, gözlerini yukarı çevirip bana bakıyor.</p>
<p>O dakikadan sonra bu Doktor Pannwitz’i sık sık ve değişik açılardan düşünür oldum. Bu insanın içinde neler döndüğünü, polimerizasyon ve Germen düşünüşü dışında zamanını nasıl değerlendirdiğini sordum durdum kendime. Şimdi yeniden özgürlüğe kavuşmuş bir insan olarak, onunla yeniden karşılaşmış olmayı çok isterdim; bunun öç almayla falan ilgisi yok; salt insan ruhu merakımı çektiği için.</p>
<p>Çünkü iki insan arasında böylesine bir bakışma daha olmamıştır kanısındayım. Bir akvaryumun cam duvarı arasından iki yaratığın birbirine bakmasını andıran bu bakışmanın tam anlamıyla derinliğine inebilsem Üçüncü Reich’ın büyük çılgınlığına temel olmuş anafikri açıklayabilirdim sanırım.</p>
<p>Almanlar üstüne bütün düşündüklerimiz, bütün söylediklerimiz, o dakika süresince elle tutulur gibiydi. O mavi gözlerle bakımlı ellere hükmeden mantık şöyle konuşuyordu o sırada: “Şu önümde duran yaratık, hiç kuşku yok ki kökü kurutulması gereken bir türün örneği. Ne var ki, bu olağandışı durumda, onun içinde değerlendirilebilecek bir faktör var mı, yok mu onu anlamamız gerekiyor.” Ve benim kafamın içinde de içi boşalmış bir kabağın çekirdeklerini andıran fikir kırıntıları: “Şu mavi gözlerle sarı saçlar yaradılıştan kötü. Aramızda karşılıklı anlayışa yer yok. Uzman olduğum alan madeni kimya, uzman olduğum alan organik sentezler, uzman olduğum...”</p>
<p>Ve soruşturma başladı, bu arada Alex, zoolojik örneklerin üçüncüsü, çekildiği köşede esneyip dişlerini göstermekteydi.</p>
<p>“<i>We sind Sie geboren?</i>”<a href="../Text/dipnot.xhtml#Footnote0052" id="Feedback0052"><sup>[52]</sup></a> Bana siz diyor; Doktor Pannwitz’de mizah anlayışı yok. Kahrolası herif, şöyle biraz anlaşılır bir Almanca konuşmak için bir çaba gösterse ya...</p>
<p>“1941 yılında Torino’da mezun oldum, <i>summa cum laude.</i><a href="../Text/dipnot.xhtml#Footnote0053" id="Feedback0053"><sup>[53]</sup></a>” Bunu söylerken bana hiç mi hiç inanılmadığından eminim; hoş ben de inanamıyorum ya artık, şu kirli, yara bere içindeki ellerime, şu pis işçi pantolonuma bakılsın yeter. Ne var ki, yine tam bu sırada, Torino’daki kişiliğimi yeniden buluyorum, çünkü organik kimya konusunda ne biliyorsam hepsi bir bir fışkırıyor kafamdan; aradaki uzun süreli çöküntü devresine karşın yine de unutmamışım. Bir yandan da, bütün damarlarımı tutuşturan o tuhaf sarhoşluğu, o heyecanı duyuyorum; sınav nöbeti bu, benim her sınavda uğradığım nöbet ateşi, arkadaşlarımın daima kıskandığı o tüm mantık yeteneğiyle bilgimin kendiliğinden seferber olması.</p>
<p>Sınav iyi geçiyor. Bunun farkına vardıkça daha bir güçleniyorum. Şimdi bitirme tezimi soruyor. Çok geride kalmış anılar zincirini bugüne bağlayabilmek için kendimi adamakıllı zorlamam gerekiyor: Geçmişte başka bir yaşamım olmuş da o yaşamla ilgili şeyleri toparlamaya çalışıyorum sanki.</p>
<p>Beni koruyan bir iyilik meleği olsa gerek. Kendi varlığından çok emin görünen bu sarışın Ari, “dielektrik sabitlerin ölçülmesi”yle ilgili bitirme tezime özel bir ilgi gösteriyor. İngilizce bilip bilmediğini soruyor, bana Gattermann’ın kitabını gösteriyor; bu da akıl almaz bir şey aslında, burada, tel örgülerin bu tarafında bir Gattermann olsun, hem de İtalya’da dördüncü sömestri bitireceğim sırada okuduğum kitabın bir eşi.</p>
<p>Sınavın sonu geliyor artık. Tüm sınav süresince beni ayakta tutan heyecan, bir saniye içinde yok oluyor; şimdi uyuşmuş ve sessiz, anlayamadığım işaretlerle yazgımı beyaz bir kağıda not eden beyaz tenli ele bakıyorum.</p>
<p>“<i>Los, ab!</i>”<a href="../Text/dipnot.xhtml#Footnote0054" id="Feedback0054"><sup>[54]</sup></a> Alex yeniden sahnede, onun gücüne boyun eğmek zorundayım yine. Alex, topuk vurup Pannwitz’i selamlıyor. Ben de ayrılırken ne demek uygun düşer diye bir formül arıyorum kendime ama boşuna. Almanca yemek, çalışmak, çalmak, ölmek nasıl denir, biliyorum; kibrit hâmızı, hava basıncı, kısa dalga demesini de biliyorum; ama saygı gösterilmesi gereken bir üstün, yanından ayrılırken ne denir, ondan haberim yok.</p>
<p>Şimdi yine merdivendeyiz. Alex yıldırım gibi iniyor basamakları; Yahudi olmadığı için ayakkabıları kösele, şeytan gibi de ayağına çabuk. Aşağıda şöyle arkasına dönüp ben ayağımdaki aşırı büyük ve birbirinin eşi olmayan nalınlarla paldır küldür inerken, bir taraftan da yaşlı bir adam gibi tırabzanlara tutunurken, kasvetli bir bakışla süzüyor beni.</p>
<p>Görünüşe bakılırsa her şey yolunda gitti ama buna bel bağlamak saçma olur. Kampı yeteri kadar tanıdığım için, boşuna, özellikle iyimser düşlere kapılmamak gerektiğini biliyorum. Yalnız kesin olan bir şey var: Bugünü çalışmadan geçirdim, onun için akşam daha az açlık duyacağım ve bu öylesine somut bir çıkar ki, kimse elimden alamaz onu.</p>
<p>Bizim <i>Bude</i>’ye geri dönerken kiriş, putrel istifleriyle dolu bir alandan geçmek gerekiyor. Büyük bir krikonun çelik kablosu yolu kapatmış. Üstünden aşmak isteyen Alex şöyle bir el atıyor. <i>Donnerwetter</i><a href="../Text/dipnot.xhtml#Footnote0055" id="Feedback0055"><sup>[55]</sup></a>, eli yapışkan makine yağından kapkara olmuş, bakınıp duruyor eline. Bu arada Alex’e yetişiyorum; elinin tersini yüzünü omzuma silip temizlerken ne bir nefret duygusu var üzerinde ne de beni aşağılıyor gibi bir hali var. Şu günkü gün onu da, Pannwitz’i de, onlarla birlikte tıpkı onlara benzeyen tüm o sürüyle irili, ufaklı Auschwitz görevlisini de onun bu davranışıyla değerlendirdiğimi bilecek olsa, herhalde çok hayret ederdi suçsuz, kaba Alex.</p>
</body>
</html>