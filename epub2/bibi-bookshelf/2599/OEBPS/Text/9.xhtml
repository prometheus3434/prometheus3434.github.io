<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">Yitikler ve kurtulmuşlar</p>
<div class="bos2"></div>
<p>Buraya kadar anlatılanlarla bundan sonra anlatılacaklar, kamptaki alacakaranlık yaşamdır. Böylesine sert koşullar altında dibe itilmiş günümüz insanı, yaşamak çabası içindeydi, hem her biri oldukça kısa bir zaman için... Onun için şimdi bir soru açılıp, “Bu olağandışı insan varlığından geriye bir anı kalmış mıdır?” diye sorulabilir.</p>
<p>Bu soruya “evet” yanıtını veririm. Çünkü ben şuna inandım ki, anlamsız insan yaşantısı yoktur ve her yaşantı incelenmeye değer; evet hatta şunu da söylemeli ki, olumsuz bile olsa, bu anlattığım tuhaf dünyadan bazı temel sonuçlara varılabilir. Kampın büyük ölçüde bir biyolojik ve sosyal deneme alanı olduğu anımsansın yeter.</p>
<p>Yaşı, dili, kültürü, geleneği, kaynağı birbirinden tümüyle ayrı binlerce kişiyi tel örgüler arkasına kapat, onları değişmez, denetlenebilir, hepsi için aynı olan ve tüm standartların altına düşmüş bir hayatı sürdürmeye mahkûm et: Hiçbir deney uzmanı, insan yaradılışının yaşama kavgasındaki yerini ve gücünü belirtebilmek için bundan daha uygun bir çare bulamazdı.</p>
<p>Tüm uygarlık kisvelerinden sıyrılmış da olsa, insanın göründüğü kadar bencil, kaba ve budala olduğu kanısında değilim ve böylesine ani, basit bir sonuca varamam; bununla ilgili olarak “<i>Häftling</i>’in de her şeye boşvermiş bir insan olduğunu sanmıyorum. Bana kalırsa varılacak sonuç şudur: Yoksunlukla maddi bakımdan çekilen eziyet, birçok alışkanlıkla birlikte sürüyle sosyal eğilimi de körlüyor.</p>
<p>Hepsinden daha dikkate değer görünen şey de şu: Birbirinden çok belirli bir biçimde ayrılan iki kategori insan var: kurtulmuşlar ile yitikler. Öbür zıt karakterler (iyi ile kötü, bilge ile budala, korkak ile cesur, mutlu ile mutsuz) birbirinden çok belirli bir biçimde ayrılmış olmuyor.</p>
<p>Bu ayrım normal hayatta pek kolay göze çarpmıyor; burada insanın kendini yitirmesi sık rastlanır bir şey değil, çünkü genellikle yalnız başına değil; yükselmesi olsun, inişi olsun, birlikte yaşadığı insanların yazgısına düğümlenmiş. Böylece, bir insanın sınırsız bir güce erişmesiyle yenilgiden yenilgiye uğrayıp çöküntüye kadar düşmesi bir istisna oluyor. Şu da var ki, genellikle herkes bedeniyle, kafasıyla, mali olanaklarıyla bir çaba içinde, bu yüzden yaşamdaki başarısızlık daha az akla yakın. Öbür taraftan yasalar ve ahlak bilinci diyebileceğimiz iç yasa aracılığıyla bir denge oluşturuyor; gerçekten de, bir ülkenin uygarlığı, yasalarının geniş görüşlülüğüne ve etki yeteneğine bağlı; bu yasalar yoksulları çok yoksul olmaktan, güçlüleri ise çok güçlü olmaktan uzak tuttuğu oranda, o ülke uygarlaşıyor.</p>
<p>Ama kampta durum başka: Burada aman vermez bir yaşama kavgası var yürürlükte; çünkü herkes umutsuz, herkes yalnız. Herhangi bir <i>Null Achtzehn</i> sendeledi mi kendisine el uzatan birini bulamıyor; ama kötülük edecek birini buluyor hemen, çünkü bir <i>Muselmann</i><a href="../Text/dipnot.xhtml#Footnote0042" id="Feedback0042"><sup>[42]</sup></a> o gün işe sürüklenmiş sürüklenmemiş, aldıran yok. Herhangi bir kimse, mucize kabilinden bir hile yaratıp da işini yoluna koyar, ağır işten kurtulur ya da kendisine birkaç gram fazla ekmek kazandıran bir yöntem bulursa bunu gizleyebildiği kadar gizliyor, bundan ötürü hayranlık ve saygıyla karşılandığı için de kişisel bir yarar görüyor: Güçlü, korkulur bir insan haline giriyor, kendisinden korkulan insan da bu yoldan üstün bir yaşama düzeyine aday oluyor.</p>
<p>Tarihte olsun, bugünkü yaşamda olsun, vahşi bir yasa var tanınması gereken: “Varlıklıya verilir, yoksuldan alınır:” İnsanın tek başına kaldığı, yaşam kavgasının mağara devri koşullarına göre yürüdüğü kampta bu haksız yasa, tüm açıklığıyla görülür ve herkesin uyduğu bir yasadır. Güçlü ve yırtık oldukları bilinen tutuklularla, gardiyanlar bile iyi geçinir, hatta kimi zaman arkadaşlık bile kurarlar, çünkü bir gün gelip ondan yararlanacaklarını düşünürler. Buna karşılık, çözülme halindeki <i>Muselmann</i>’larla tek sözcük bile konuşmaya değmez, çünkü onların yakınıp duracakları, eskiden evlerinde yedikleri şeyleri saymaya başlayacakları önceden bilinen bir şeydir. Onlarla dostluk kurmak da boşunadır; çünkü kampta nüfuzlu tanıdıkları yoktur, fazladan tayınları yoktur yiyecek, gözde gruplarda çalışmıyorlardır, saman altından su yürütmek yeteneğinden yoksundurlar. Her şeyden önce de şu bilinmektedir ki, buradaki varlıkları geçicidir; birkaç hafta içinde onlardan arta kalmış hiçbir şey bulunmayacak, bir avuç kül ya da kartotekste silinmiş bir numaradan başka bir şey kalmayacaktır geride. Bunlar, tıpkı kendilerine benzeyen sayısı belirsizlerle dolu bir sıraya dizilmiş ve o sıra tarafından sürüklenerek gri bir yalnızlığa doğru gider acı çekerek. Ya ölür ya da hiçbir anı bırakmaksızın o yalnızlık içinde yitip giderler.</p>
<p>Bu manasız, doğal ayrımın sonucu kamp istatistiklerinden çıkarılabilir. 1944 yılında Auschwitz’de eski Yahudi tutuklulardan, <i>Kleine Nummer</i>’lerden, yani numarası yüz elli binin altında olan küçük numaralardan geriye ancak birkaç yüz kişi kaldı (öbür tutukluları burada anmıyorum, çünkü onlar başka koşullara bağlıydı); bu geri kalan birkaç yüz kişiden hiçbiri sıradan bir tutuklu, sıradan bir gruptan, sıradan tayına bağlı değildi. Geriye kalan yalnız hekimler, terziler, ayakkabıcılar, müzisyenler, aşçılar, alımlı genç homoseksüeller ya da herhangi bir kamp otoritesinin dostları, hemşerileriydi. Bunların dışında da kendilerini gardiyan, baraka kıdemlisi ya da başka bir görevli olarak kabul ettirmiş özellikle gözüpek, güçlü ve insanlıktan uzak tipler. Bunlardan sonra da, özel bir görevleri olmamakla birlikte, düzenbazlıkları, işbilirlikleriyle başarıya ulaşmayı becermiş, maddi bakımdan kazançlı olmak bir yana, varlıklarıyla kamp otoritelerinin dikkatini, bir bakıma çekingenliğini uyandırmış kimselerdi. Organizatör ya da gözde olamayan, birinden alıp diğerine vermeyen, çok geçmeden <i>Muselmann</i>’a dönüşüyor. Yaşamanın bir üçüncü yolu daha var, üstelik de kural ama toplama kampında rastlanır bir şey değil.</p>
<p>Yenik düşmek en kolayı: Bunun için gereken, ne istenirse onu yapmak, tayından başka bir şey yememek, iş ve kamp disiplinine uymak. Böyle yaptın mı, ancak olağanüstü durumlarda üç aydan fazla yaşıyor ya da yaşamıyorsun; edindiğimiz deneyim bunu gösteriyor. Serüvenleri gaz odasında sonuçlanan tüm <i>Muselmann</i>’ların öyküsü aynı, daha iyi bir deyişle, hiç öyküleri yok; bunlar denize dökülüp yiten dereleri andırıyorlar. Bunlar kampta ya kendi beceriksizlikleri ya şanssızlık sonucu ya da herhangi bir sıradan olay sonunda çöküyor, daha henüz kampa alışamadan; zamanla ayak uyduramaz hale giriyor, ancak ondan sonra Almanca öğrenmeye koyulup bu emirler ve yasaklar keşmekeşinin cehenneminde biraz ayakta kalmayı becerebiliyorlar. Ne var ki bedenleri çoktan çözülmeye yüz tutmuş olduğundan artık onları ayrımdan ya da yorgunluk sonucu ölümden hiçbir şey kurtaramıyor. Bunların yaşamı kısa ama sayıları bitmek bilmiyor. Onlar, <i>Muselmann</i>’lar, o yitikler, kampın şahdamarı... Onlar, o adsızlar, o durmadan yenilenen ve daima aynı kalan güruh, susarak yürüyen, emdikleri süt burunlarından gelinceye dek çalışanlar, insana benzemez insanlardır; içlerindeki tanrısal kıvılcım sönmüştür ve acı çekemeyecek kadar oyulmuştur içleri. Yaşayan varlıklar demeye dili varmaz insanın onları görünce, hiç korkuya kapılmadıkları ölümlerine ölüm diyemez insan, çünkü ölümün ne olduğunu kavrayamayacak kadar yorgundurlar.</p>
<p>Şu anda belleğime doluyorlar yüzlerini görmesem de; yaşadığımız çağı, tüm acılarıyla tek bir resimde canlandıracak olsam bu tanıdığım tabloyu ele alırdım: Başı eğilmiş, omuzları çökmüş kederli bir adam, gözlerinde, yüzünde düşüncenin izi bile yok.</p>
<p>Yitiklerin nasıl öyküsü yok, mahvolup gitmenin nasıl tek bir geniş yolu varsa, kurtulmanın da sürüyle eziyetli ve umulmaz yolları var.</p>
<p>Bu yolların en önemlisi, daha önce de belirtildiği gibi, <i>Prominenz</i>’tir. <i>Prominent</i>’ler, yani ileri gelenler diye kamp görevlilerine deniyor; kamp kıdemlisinden gardiyanlara, aşçılara, bakıcılara, gece nöbetçilerine, süpürgecilere, hela bekçileriyle banyo bekçilerine kadar uzanan bir yol. Burada özellikle Yahudi ileri gelenler üzerinde duruyoruz; ötekiler yalnız doğal hakları sonucu, daha kampa girişleri sırasında otomatik olarak görevlendirilirken Yahudiler, bunu ancak entrika ve amansız bir savaşım sonucu elde edebiliyor.</p>
<p>Yahudi ileri gelenleri, insanı kederlendiren, dikkate değer bir insansı bilinmez oluşturuyor. Onların içinde birleşen geçmişteki, şimdiki, eskiden aktarılmış acıyla yabancıdan nefret duygusu, hepsini toplum düşmanı, duygusuz canavarlar durumuna düşürüyor.</p>
<p>Bu ileri gelen Yahudiler, Alman kampının yapısıyla ilgili tipik bir sonuç: Tutsak hayatı yaşayan birkaç kişiye, üstün bir iş veriliyor, belirli bazı faydalarla üstünlük tanınıyor, arkadaşlarıyla arasında doğmuş olan dayanışmaya ihanet etmesi körükleniyor; içlerinden biri kuşkusuz buna yatkınlık duyacaktır günün birinde. Bundan böyle genel yasalara uymayıp dokunulmaz bir duruma girecek, bundan ötürü güçlendikçe de daha çok nefret edilir, daha çok kıskanılır bir kişiliğe bürünecektir. Bir avuç zavallı üzerinde egemenlik kurup onların ölüm ya da yaşamasını avuçlarında tuttukça daha acımasız, daha despot oluyor; çünkü kendisinden daha uygun görülecek birinin hemen kendi yerini alacağını bilmektedir. Ayrıca, ezenlere karşı bir çıkış yapamayan tüm nefret ve gücü, saçma da olsa, ezilenlerin üzerine yükleniyor. Böylece yukarıdan aşılanan insafsızlık, kendinden aşağıdakileri ezdikçe tatmin oluyor.</p>
<p>Sayıca daha çok olmakla birlikte, Yahudi olmayan ileri gelenlerden fazla söz açmak yersiz (ne kadar silik bir kişiliği olursa olsun, Ari ırkından olup da görevi olmasın, görülmüş şey değil). Bunların donuk, dik kafalı, hayvansı olmaları çok doğal bir şey, çünkü çoğu doğuştan suçlu tipler ve Alman cezaevlerinden alınıp buraya Yahudilerin başına gardiyan diye getirilmiş. Bana sorulacak olsa ben bu seçimin çok ince bir elemeden geçirilerek yapıldığını söylerim, çünkü işbaşında gördüğümüz bu pis heriflerin, genellikle “orta Alman”ı değil, Alman cezaevlerindeki Alman’ı temsil ettiğine inanıyorum. Anlatılması, anlaşılması güç şeylerden biri de, Alman, Polonyalı, Rus siyasi suçlusu olup ileri gelenlerin acımasızlık konusunda adi suçlularla neredeyse yarışa çıkmış olmaları. Yalnız şu unutulmamalı ki, Almanya’da “siyasi suçlu” kavramına karaborsacılar, Yahudilerle yasaya aykırı ilişki kuranlar da giriyordu. “Asıl” siyasetçiler ise bu arada acılı bir üne erişmiş, başka kamplarda yaşayıp ölmekteydiler; onlar da olağanın dışında koşullar içindeydi ama birçok bakımlardan buradakilerden farklıydı.</p>
<p>Bu görevliler dışında sayıları yine oldukça fazla bir tür tutuklu var ki, bunlar şansın yardımıyla değil, yalnızca kendi güçlerine güvenerek hayatta kalma kavgasını sürdürüyorlar. Bunların işi akıntıya karşı yüzmek, sektirmeden her gün, her saat başı bunca eziyete göğüs germek, açlıkla, soğukla savaşmak ve tüm bunların sonucu olan ölüme meydan okumak. Düşmanına kafa tutabilmek, rakibine acımamak gerek, zekâyı bilemek, sabırla silahlanmak, iradeyi sertleştirmek gerek. Ya içindeki onur duygusunu körletecek, içindeki her vicdan kıpırtısını bastıracaksın, hayvandan farksız adamlara karşı hayvan gibi bir adam olarak savaşa gireceksin ya da en güç anlarda kişiye yardım elini uzatan umulmaz bir gücün sana yardım etmesini bekleyeceksin. Ölmek zorunda kalmamak için sürüyle çare düşünüp sürüyle yol izledik; insan karakterinin çeşidince... Bu tutulan yolların her biri, bir kişinin bütün topluluğa karşı açtığı yıpratıcı bir savaş gibiydi; yanılmalar, uzlaşmalarla sonuçlanan bir savaş. Çünkü kendi ahlak anlayışından fedakârlık etmeksizin ya da şansın güçlü yardımına sığınmaksızın yaşamayı sürdürebilmek, ancak bir üstünlüğü olanlara tanınan bir şeydi.</p>
<p>Bu kurtuluşa ulaşmanın çeşitli yollarını belirtebilmek için, Schepschel’in, Alfred L.nin, Elias ile Henri’nin öykülerinden yararlanmak istiyorum.</p>
<br/>

<p>Schepschel, dört yıldır kampta. Onu Galiçya’daki köyünden sürüp götüren <i>pogrom</i>’dan<a href="../Text/dipnot.xhtml#Footnote0043" id="Feedback0043"><sup>[43]</sup></a> bu yana, çevresinde on binlerce Yahudi’nin öldüğünü görmüş. Bir karısı, beş çocuğu varmış, oldukça yolunda giden bir de saraç işi varmış. Ne var ki, çoktandır kendisini, zaman zaman doldurulması gereken bir torba gibi görmeye alışmış. Schepschel çok güçlü değil, çok cesur, çok aşağılık da değil; özel bir yırtıklığı da yok, rahat etmesini sağlayacak bir dümen de bulamamış hiçbir zaman. Schepschel, burada <i>kombinacya</i> diye anılan ufaktan, fırsatı düştükçe kullanılan manevralarla yetiniyor.</p>
<p>Zaman zaman Buna’dan bir süpürge yürütüp baraka kıdemlisine satıyor; biraz ekmek sermayesi biriktirmek isterse hemşerisi baraka ayakkabıcısının gereçlerinden yararlanıp birkaç saat kendi hesabına çalışıyor; elektrik kordonlarından askı yapmayı da beceriyor. Sigi’nin bana anlattığına göre, öğle paydoslarında Slovak işçilerin şantiyesi önünde şarkı söyleyip dans ediyor, işçiler de kendisine artırdıkları çorbadan veriyormuş.</p>
<p>Bunlara bakılarak Schepschel’in, ruhunda henüz zavallı ama canlı bir yaşama isteği barınan ve hoşgörülü bir yakınlık duygusuyla safdil bir herif olarak karşılanan, yenik düşmemek için küçük kavgasını cesaretle yürüten biri olduğu anlaşılır. Ne var ki, Schepschel de bir istisna olamadı kuşkusuz, bir mutfak hırsızlığı sırasında, suç ortağı Moischl’i ele vermekten çekinmedi. Ve bunu, baraka kıdemlisinin gözüne girmek, ondan yararlanmak umuduyla, karavana bulaşıkçılığı işine adaylığını koymak için yaptı.</p>
<br/>

<p>Mühendis Alfred L.nin öyküsü, insanların doğuştan eşit olduğu tezinin çürüklüğünü göstermesi bakımından ilginç.</p>
<p>L., memleketinde kimyasal maddeler üreten önemli bir fabrika işletmekteydi; adı o zaman da, şimdi de Avrupa sanayi çevrelerinde tanınmış. Elli yaşlarında güçlü bir adam; nasıl tutuklandığını bilmiyorum, o da ötekilerle birlikte kampa gelmiş: Çıplak, yalnız ve tanınmamış. Onu tanıdığım sıralarda enikonu sefil bir hali vardı; ama yüzünde disiplinli, yöntemli bir gücün izlerini taşımaktaydı. O sıralardaki gözde durumu, Polonyalı işçilerin karavanasını yıkamaktı; tekelciliğini nasıl elde ettiğini, kendisine kimin el uzattığını bilmediğim bu iş, ona günde yarım çanak çorba getiriyordu. Hoş bu çektiği açlığı dindiremiyordu ama yakındığını da duyan olmuyordu. Aksine, kullandığı birkaç sözcük (az konuşurdu), sağlam, verimli bir “organizasyon”un gizli varlığına işaret eden anahtar sözcükler gibiydi.</p>
<p>Dış görünüşü L.nin bir çizgiye ulaşmış olduğunu gösteriyordu: Elleri, yüzü daima tertemiz, iki ayda bir yinelenen gömlek değiş tokuşunu beklemeksizin, gömleğini on dört günde bir yıkıyor (şu unutulmamalı ki, gömlek yıkamak için sabun, ağız ağıza dolu banyo odasında zaman ve yer gereklidir, ıslak gömleği çalınmasın diye bir an bile gözden uzak tutmamak, ışıklar sönünce, gece yatarken öyle ıslak ıslak sırta geçirmek gerekir.); L.nin duşa giderken giydiği bir çift nalınıyla, temiz, yeni ve ne tuhaftır ki üzerinde çok iyi duran çizgili ceket ve pantolonu vardı. Uzun sözün kısası, L. daha gözde durumuna yükselmeden çok önce bile her haliyle bu niteliği taşımaktaydı. Daha sonraları, L.nin bu refah durumuna ulaşmak için inanılmaz bir irade gösterip kendisini rahat ettirecek gerekli şeyleri almak ve hizmetleri yaptırabilmek amacıyla ekmek tayınını sık sık gözden çıkardığını, bu yoldan, bizim yaşadığımızdan çok daha sert bir yaşama dayanabildiğini öğrendim.</p>
<p>Tuttuğu yol, tasarladığı plan, uzun vadeli bir hesaba dayanıyordu; bunun, gününü gün etme fikrinin estiği bir ortamda tasarlanması ayrı bir önem taşımaktadır. L. planını kendine karşı çelikten bir disiplinle ve acımadan uyguladığı gibi, yoluna çıkan arkadaşlarını da harcamaktan haydi haydi çekinmedi. L., güçlü görünmek ile güçlü olmak arasında bir adımlık bir fark bulunduğunu, her yerde, özellikle kampın herkesi eşit kıldığı bir ortamda, saygı uyandıracak bir dış görünüşün gerçekten saygı uyandıracağını biliyordu. Bir yandan da, tüm çabasını, kamptaki sürüyle bir tutulmamaya harcıyordu; canla başla çalışıyor, tembel arkadaşları gayrete getirmekten geri kalmıyordu. Günlük kavgaya katıldığı görülmüyor, yemek kuyruğunun en verimli yerine yerleşmeye kalkmıyor, günlük yaşantı içinde disipline uyduğunu baraka kıdemlisi görsün diye tayının en incesine razı oluyordu. Kendisinin ötekilerden farklı olduğu iyice bellensin diye, arkadaşlarıyla ilişkilerinde terbiyeli olmaya çok dikkat ediyordu; bu onun bencilliğini tamamlayan bir şeydi aslında.</p>
<p>İleride de anlatılacağı gibi, Kimya Grubu kurulduğu sırada, L. artık zamanın gelip çattığını anlamıştı. Üstü başı dökülenlerden, içi geçmişlerden oluşmuş bir sürünün içinde temiz üstü başı, çökmüş de olsa tertemiz tıraş olmuş yüzüyle L., kendisinin gerçekten bir “kurtulmuş”, gözdeliğe hak kazanmış biri olduğunu gardiyanlara, hizmet görevlilerine aşılamış durumdaydı. Böylece L., uzmanlığa getirildi (varlıklıya verilir), Kimya Grubu’nun teknik yöneticiliği kendisine verildi ve Buna yöneticileri tarafından da stirol bölümünün laboratuvarına analiz uzmanı olarak alındı.</p>
<p>L.nin bundan sonraki serüvenini bilmiyorum; ama umuyorum ki, ölümden kurtulmuştur ve bugün, ne istediğini bilen, ama neşesiz bir despotun soğuk yaşantısını sürdürmektedir.</p>
<br/>

<p>Elias Lindzin, 141 565, günün birinde nedeni anlaşılmaz bir biçimde Kimya Grubu’na katıldı. Lindzin, boyu bir buçuk metrenin üstüne çıkmamış bir cüceydi; ne var ki onun kasları kadar gelişmişini ben bütün ömrümde görmedim. Çıplakken derisinin altındaki kasların çalıştığı görülüyor, güçlü olmayan kas yok bedeninde, her bir kası da bir hayvan gibi canlı, hareketli. Bedeni değişmez bir oranda büyültülecek olsa, bir Hercules modeli olup çıkacak; ne var ki Kram’ın başını hiç görmemek daha iyi.</p>
<p>Kafa derisinin altından, kafatasının ek yerleri ölçüsüz bir biçimde dışarı fırlamış. Kafatası güçlü, madenden ya da taştanmış gibi; kaşlarının hemen bir parmak yukarısında, kırpılmış saçlarının kapkara sınırı başlıyor. Burnu, çenesi, alnı, elmacıkkemikleri sert, kaba; suratı tos vurmaya hazır bir tekenin suratı. Tüm bedeninden hayvansı bir güç yayılıyor.</p>
<p>Elias’ı çalışırken görmek insanı şaşkına çeviren bir tiyatro; Polonyalı uzmanlar, hatta Almanlar bile, Elias’ın çalışmasını hayranlıkla seyretmek için zaman zaman işi bırakıp bakakalıyorlar. Elias için yapılamayacak iş yok. Biz bir torba çimentoyu zar zor sürükleyebilirken Elias iki, üç, hatta dört torbayı birden sırtına vuruyor, bu arada da nasıl oluyor bilinmez, dengesini hiç mi hiç kaybetmiyor. Kısacık, kalın bacaklarıyla küçük adımlar atarak ilerlerken ağır yükün altında yüzü gözü oynuyor, gülüyor, sövüyor, kükrüyor, şarkı söylüyor ara vermeksizin; ciğerleri maden cevherindenmiş gibi. Tabanları tahta ama Elias maymun gibi tırmanıyor iskemlelere, havada uzanan kirişlerin üzerinden güvenle geçiyor, kafasının tepesinde altı tuğlayı dengeyi bozmaksızın taşıyabiliyor, bir teneke parçasından bir kaşık, bir parça çelik molozundan bir bıçak yapabiliyor; kaşla göz arası kuru kâğıt, odun, kömür bulup yağmur altında bile bir çırpıda ateş yakıyor. Terzi, doğramacı, ayakkabıcı, berber gereçlerini kullanabiliyor; inanılmayacak kadar uzağa tükürebiliyor; pek de yabana atılmayacak bas bir sesle Lehçe ve Yidiş dilinde şarkılar okuyor; altı, sekiz, on litre çorbayı bir oturuşta içiyor da ne kusuyor ne de ishal oluyor ve hemen ardından yine çalışmaya başlayabiliyor. İki omzunun arasından kocaman bir kambur çıkarıp öyle biçimsiz, eğri büğrü, çığlığa benzer sesler çıkarıp anlaşılmaz şeyler homurdanarak barakada dört dönüyor, kamp güçlülerini eğlendiriyor. Kendisinden bir baş uzun olan bir Polonyalıyı nasıl dövdüğünü, adamın midesine bir kafa attığı gibi Polonyalı’yı nasıl yere serdiğini gördüm; ama dinlendiğini, sessiz sakin oturduğunu, yaralı ya da hasta olduğunu hiç görmedim.</p>
<p>Özgür bir insan olarak yaşadığı zamanlar ne yapıyordu bilen yok; üstelik Elias’ı özgür bir insanın giyim kuşamı içinde düşünebilmek için az buz hayal gücü de yeterli değil. Yalnız Lehçe ve o karanlık, çapraşık Varşova Yidişini konuşuyor; bunun dışında hiçbir tarafını tamı tamına anlamak olacak şey değil. Yirmi ya da kırk yaşlarında olabilir; çoğu zaman otuz üç yaşında olduğunu, on yedi de çocuğu bulunduğunu ileri sürüyor ki, inanılmayacak bir şey değil. Hep aynı güçlü sesle birbirini hiç tutmayan şeylerden dem vuruyor, bir hatip havası içinde ve bir ruh hastasının mimikleriyle konuşuyor. Sanki büyük bir dinleyici kitlesi önündeymiş gibi hareketler yapıyor. Hoş seyircisi, dinleyicisi de hiç eksik olmuyor ya. Konuşmasından anlayanlar, söylediklerini hararetle karşılıyor, kahkahadan kırılıyor, heyecanla güçlü omuzlarına vurup sürdürsün diye pohpohluyorlar onu. Elias, alnı kırış kırış olmuş, seyircilerin oluşturduğu çember içinde vahşi bir hayvan gibi dolanıp duruyor, bir onunla konuşuyor, bir bununla. Birden küçük, kıvrılmış pençesiyle birini göğsünden yakaladığı gibi kendine doğru çekiyor, suratına doğru anlaşılmaz bir hakaret savurup adamı bir top gibi bir tarafa fırlatıyor, alkışlar, kahkahalar arasında kolları göğe kalkmış küçük bir kehanet canavarı gibi, öfkeli, karışık konuşmasını sürdürüyor.</p>
<p>Elias’ın olağanüstü bir iş hayvanı olduğu söylentisi çok çabuk yayıldı ve kampın saçma yasasına uyan Elias, çalışmayı bıraktı. Artık olsa olsa yardımına, o da ustalar tarafından başvuruluyordu; o da sadece özel beceri ve özel bir güç isteyen işlerde. Bu türden görevler dışında, Elias hiç utanmadan ve tüm o gücüyle, bizim günlük angaryamızın nöbetçiliğini etmeye başladı. Bu arada gizemli ziyaretler yapıp ne idüğü belirsiz serüvenlere dalıyor, çoğu zaman cepleri ve midesi tıka basa dolu, geri dönüyordu.</p>
<p>Elias, doğanın gerektirdiği suçsuz bir hırsız, onda vahşi hayvanların içgüdüsel kurnazlığı var. Güvenlik duyacağı bir fırsatla karşılaşmadıkça çalmadığından, hiç suçüstü yakalanmıyor. Ama fırsatı yakaladı mı da, yerçekimi kanununa göre bir taş nasıl yere düşüyorsa öylesine bir doğallık ve kesinlik içinde çalıyor. Çalarken yakalanmaması bir yana, onu hırsızlıktan ötürü cezalandırmak da saçma olurdu, çünkü onun çalması soluk almak, uyumak gibi yaşamanın bölünmez bir parçası.</p>
<p>Şimdi, kimdir bu Elias denen insan, diye sorulabilir. Acaba rastlantı eseri kampa gelmiş insanlıkla ilgisi olmayan bir deli mi; modern dünyamıza yabancı olduğu için kampın ilkel koşullarına rahatça uyan bir mağara adamı örneği mi; yoksa kampın sonu gelmedikçe ya da bizim ölümümüz de gerçekleşmedikçe hepimizin aynı duruma gireceği bir yaratık, kampın eseri bir yaratık mı?</p>
<p>Bu üç olasılığın hepsinde gerçek payı var. Elias bedence yıpranmadığı için dıştan gelen yıpranmanın üstesinden gelmiş, akli yetisi zayıf olduğu için de içeriden yıpranmamış. Bununla ilgili olarak her şeyden önce üstün bir durum sağlamış, bu türden bir yaşam için en uygun insan örneği.</p>
<p>Elias özgürlüğe kavuşursa insan toplumunun sınırlarına girer girmez yeri ya cezaevi olacaktır ya da deliler evi. Ama burada, bu kampta ne deli vardır ne de suçlu. Suçlu yoktur, çünkü çiğnenecek bir ahlak yasası yok; deli yoktur, çünkü birer gereçten başka bir şey değiliz; yer ve zamanla ilgili olarak tüm yaptıklarımız zaten yapabileceğimiz biricik şey.</p>
<p>Kamp, kendisi için biçilmiş kaftan olduğundan Elias zafere ulaşıyor. İyi bir işçi ve iyi bir “örgütçü” olduğu için ayrımdan yakayı sıyırıyor, gardiyanlarla arkadaşları tarafından sayılıyor. Sağlam bir ruh yapısından yoksun olanlar ile kendi bilinciyle güçlenemeyenler yaşayamıyor kampta; o zaman tek kurtuluş yolu Elias’ın yolu: akıl zayıflığıyla hayvansı güç. Geri kalanı çıkmaz sokak.</p>
<p>Tüm bu anlatılanlardan sonra, belki de günlük yaşamımız için bazı sonuçlara varmak ya da normlar tespit etmenin yolu aranacaktır. Sanki aramızda bu Elias’ın az çok benzeri tipler yok mu? Böylelerinin hiçbir amaç gütmeksizin, kendini kontrol etmekten, bilinçli olmaktan yoksun yaşayıp gittiklerini görmüyor muyuz? Böylelerinin Elias’tan farksız, bu niteliklerine rağmen değil de, bu nitelikleri sonucu yaşadıklarını görmüyor muyuz?</p>
<p>Sorun önemlidir ama artık izlenmesinin gereği yoktur, çünkü bu anlatılanlar kamptan haberlerdir. Kampın dışındaki insanlar için bunca yazı yazılıp çizilmiştir zaten. Yalnız bir şey daha söylemek istiyorum: Dışarıdan bir hüküm vermek gerekirse ve sözcüğün burada geçerliği olduğu kabul edilirse Elias için, mutlu bir yaratıktı, demek gerekir.</p>
<br/>

<p>Henri’ye gelince, o üstün bir uygarlık ve bilinç düzeyine ulaşmış biriydi; kampta hayatta kalmanın tam ve organik kuramını geliştirmişti denebilir. Yirmi iki yaşından fazla göstermeyen, üstün zekalı, Fransızca, Almanca, İngilizce, Rusça konuşan, olağanüstü bilgi ve kültür sahibi bir genç.</p>
<p>Kardeşi geçen kış Buna’da öldü; Henri o günden sonra her türden duygu bağlılığını koparıp attı. Bir zırha bürünürcesine kendi içine kapandı ve uyanık zekasıyla aldığı terbiyenin kendisine kazandırdığı bütün şanslardan yararlanarak, hiç şaşmadan yaşamını sürdürmenin savaşına atıldı. Henri’nin teorisine göre, insanların, mahvolmaya karşı koyabilmeleri için, insan adına onunla bağlı kalarak uygulayabileceği üç yöntem var: Örgütlemek (organize etmek), acıma duygusu uyandırmak ve çalmak.</p>
<p>Henri bu üç yöntemin üçünü de uyguladı. İngiliz savaş tutsaklarını yola getirme stratejisini ondan daha iyi uygulayan kimse yok. Henri’nin eline düştü mü, tüm bu İngiliz savaş tutsakları, altın yumurtlayan tavuk durumuna giriyor. Şu göz önünde tutulmalı ki, elde edilen bir İngiliz sigarasına karşı kampta bütün gün tıka basa karın doyurmak olağan. Bir kez Henri’yi gerçekten haşlanmış bir yumurta yerken görenler oldu.</p>
<p>İngiliz yapımı mal ticareti Henri’nin tekelinde, bu başlı başına bir örgüt (organizasyon) işi; ne var ki Henri’yi, İngilizlerin gözüyle olsun, başkalarının gözüyle olsun, amacına ulaştıran şey acımak. Henri beden yapısı ve yüzü bakımından çok zarif bir kişiliğe sahip, Sodoma’nın <i>Kutsal Sebastian</i>’ı gibi sapkın etkisini uyandırıyor; derinden bakan, kara gözleri var, bıyığı henüz terlememiş, dans eder gibi zarif hareketlerle yürüyor (gerektiğinde kedi gibi sıçrayıp koşabildiğini, midesinin Elias’ınkinden aşağı kalmadığını da unutmamalı). Henri, yaradılıştan sahip olduğu bu yeteneğinin tümüyle farkında ve bunu bir bilim gereci kullananların soğukkanlılığı, hesaplı davranışıyla kullanıyor; sonuç şaşırtıcı. Aslında buna bir buluş gözüyle bakmalı. Henri şu sonuca varmıştır ki, bizi sille tokat, tekmelerle yere savurmakta hiçbir sakınca görmeyen o kaba heriflerin ilkel ruhlarında daha ilk hamlede bir acıma duygusu uyandırmayı becerebilirsek, bundan yararlanabiliriz. Gerçekten de, Henri’nin kişisel işleri yararına kullandığı bu buluşun büyük, pratik değeri onu hiçbir zaman haksız çıkarmadı.</p>
<p>Zehirli anlar, büyük, tüylü tırtılların sinir hücrelerini nasıl tek bir iğneyle felce uğratıyorsa Henri de aradığı adamı, (<i>son type</i>) bir bakışta tartıyor, ölçüp biçiyor. Onunla kısa bir konuşma yapması yeter, adam ele geçirilmiştir bile; adam gittikçe artan bir yakınlık duygusuyla kulak veriyor Henri’ye, bu gencecik adamın kötü yazgısından duygulanıyor ve çok geçmeden verimli olmaya başlıyor.</p>
<p>Henri işi bir ciddiye alsın yeter, en sert ruh yapısına sahip olanları bile yumuşatması işten değil. Kampta olsun, Buna’da olsun, Henri’yi koruyanların sayısı olağanüstü büyük: İngiliz erler, Fransız sivil işçiler, Ukraynalılar, Polonyalılar, Alman siyasi suçluları, bunlardan başka en aşağı dört baraka kıdemlisi, bir aşçı, hatta bir de SS. Henri’nin en fazla iş yürüttüğü yer KB. Henri’nin KB’ye girmesi serbest; Doktor Citron ile Doktor Weiss, Henri’nin koruyucusu olmaktan da ilerideler, ikisi de dostu, onu istediği zaman hastaneye yatırıyorlar, istediği tanıyla. Bu, özellikle ayrım yaklaşınca, bir de işlerin çok ağırlaştığı günlerde oluyor. Henri bunun için “kışı geçirmek” deyimini kullanıyor.</p>
<p>Böylesine sıkı dostluklar kurabildiği için Henri üçüncü yol olan hırsızlığa hemen hemen hiç başvurmuyor.</p>
<p>Boş zamanlarda Henri’yle konuşmak çok çekici. Kampla ilgili olup da bilmediği, keskin zekâsıyla üzerinde düşünmediği şey yok; bundan ötürü de Henri’yle konuşmaktan vazgeçilmiyor. Elde ettiği insanlardan çok kibar bir alçakgönüllülükle av diye söz açıyor, Hans’a yaklaşıp cephedeki oğlunun nasıl olduğunu, Otto’ya yanaşıp bacağındaki sivilceleri nasıl gösterdiğini soruyor ve bunları hangi hesaba dayanarak yaptığını severek, ayrıntılarıyla anlatıyor.</p>
<p>Henri’yle konuşmak yararlı ve çekici. Kimi zaman kendisine sıcaklık ve yakınlık duyulduğu da oluyor, o zaman bir birliktelik havası, hatta insanda eğilim bile uyanacak gibi görünüyor; günlük kişiliğinin dışındaki insancıl, acılı temele yaklaştığını sanıyor insan. Ne var ki, daha bir dakika bile geçmeden, kederli gülümsemesi, ayna önünde öğrenilmiş bir mimik gibi buz kesiyor. O zaman kibarca izin istiyor (<i>...j’ai quelque chose à faire... j’ai quelqu’un à voir...</i><a href="../Text/dipnot.xhtml#Footnote0044" id="Feedback0044"><sup>[44]</sup></a>), böylece yeniden avının ardına düşüp yaşama kavgasına adıyor kendini. Katı ve yaklaşılmaz, zırhına bürünmüş, herkese düşman, insana yakışmayacak kadar kurnaz, dünyanın yaratılışındaki yılan kadar anlaşılmaz bir Henri olup çıkıyor o zaman.</p>
<p>Henri’yle her konuşmamdan sonra, en candan konuşma da olsa, hep bir yenilgi tadı kalmıştır damağımda; belli belirsiz bir kuşku, onun karşısında bir insan değilmişim de farkına varmaksızın eline geçmiş bir gereçmişim gibi bir kuşku duymuşumdur.</p>
<p>Henri’nin bugün yaşadığından eminim. Özgür bir insan olarak nasıl bir yaşam sürdüğünü bilsem çok iyi olurdu; ama onunla yeniden karşılaşmak mı, işte onu istemem.</p>
</body>
</html>