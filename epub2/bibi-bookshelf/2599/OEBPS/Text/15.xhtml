<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1"><i>Die drei Leute vom Labor</i><a href="../Text/dipnot.xhtml#Footnote0074" id="Feedback0074"><sup>[74]</sup></a></p>
<div class="bos2"></div>
<p>Biz kampa geleli kaç ay oldu? Ben KB’den taburcu edileli, kimya sınavından geçeli, ekim ayındaki ayrım geçeli kaç ay oldu?</p>
<p>Alberto’yla karşı karşıya geldik mi, bu soruları sık sık soruyoruz. Yüz yetmiş dört bin kişilik kafileyle buraya getirildiğimiz sırada biz İtalyanlar doksan altı kişiydik; ekim ayına doğru ancak yirmi dokuz kişi kalmıştık, bunun sekizi de ayrım sırasında yok oldu. Şu anda yirmi bir kişiyiz, kış da yeni başladı henüz. İçimizden kaç kişi sağ girebilecek yeni yıla? Baharı kaç kişi görebilecek?</p>
<p>Haftalardır yeni hava akını yok; kasım yağmurları kar haline girdi, kar da yıkıntıları örttü, kapladı. Almanlarla Polonyalılar işe lastik çizmeyle geliyor, kulaklarında kürk kulaklıklar, sırtlarında vatkalı işbaşı giysileri var; İngiliz savaş tutsaklarının üzerinde de o harika kürk ceketler. Bizim kampta yalnızca birkaç gözdeye palto verildi; biz, teorik bakımdan kapalı yerde çalışacak uzmanlar olduğumuz için, sırtımızda hâlâ yazlıklar var.</p>
<p>Biz kimyageriz. Bundan ötürü fenil torbalarıyla haşır neşir oluyoruz çalışırken. Daha yaz ortasında, ilk hava akınlarından sonra, depoyu boşaltmıştık; fenil, giysilerimizin altına giriyor, terden ıslanmış organlarımıza yapışıp kalıyordu, cüzam gibi yiyordu bizi; yüzlerimizdeki deri büyük, yanık parçalar halinde soyuluyordu. Derken hava akınları kesildi, torbaları yine depoya taşıdık. Derken depo isabet aldı, biz de torbaları stirol bölümünün bodrumuna istif ettik yine. Şimdi depo onarıldı; torbaların yine oraya istif edilmesi gerekiyor. Keskin fenil kokusu biricik giysimize siniyor, gece gündüz gölgemiz gibi izliyor bizi. Bugüne dek Kimya Grubu’ndan olmamızdan şöyle bir sonuç aldık: Ötekilerin sırtında palto var, bizde yok, ötekiler ellişer kiloluk çimento torbası taşıyor, biz altmışar kiloluk fenil torbası. Bu durumda kimya sınavının, kimya sınavıyla ilgili düşlerin adı sanı mı kalırdı artık? Yazın en azından dört kez, Doktor Pannwitz’in 939 numaralı yapıdaki laboratuvarından söz edildi, Polimerizasyon Bölümü için aramızdan analizci seçileceği çalındı kulaklarımıza.</p>
<p>Artık yeter, tamam artık. Son perde açılıyor: Kış başladı, kışla birlikte bizim son ölüm kalım savaşımız da başlamış oldu. Bunun son perde olduğundan hiç kimsenin kuşkusu yok artık. Günün hangi saatinde olursa olsun, organlarımıza sorup da bedenimizin verdiği sese kulak kabartırsak şu yanıtı alıyoruz: Yetecek güç kalmadı artık. Çepeçevre çözülme ve bitme havası içindeyiz. 939 numaralı yapının yarısı, bükülmüş demir putreller ve moloz halinde; bir zamanlar sımsıcak buhar dumanının tüttüğü koca borulardan şimdi yerlere dek uzanan biçimsiz, mavi, sütunlar kadar kalın buzlar sarkıyor. Buna artık sessizlik içinde; rüzgar elverişli esip de iyice kulak kabartırsak boğuk, durup durup yeniden başlayan bir yer altı gümbürtüsü duyuyoruz; gittikçe yaklaşan cephenin sesi bu. Almanlar, gittikçe ilerleyen Rusların önünde sürüp getirdikleri üç yüz Lodz Gettosu tutuklusunu da kampa aldı. Bu yeni gelenler, bize Varşova Gettosunda verilen mitolojik savaşı, Almanların bundan bir yıl önce Lublin Kampını nasıl ortadan kaldırdıklarını anlatıyorlar: Dört köşeye dört makineli tüfek, bütün barakalara kundak; dünya bunun haberini alamayacak. Ya bizim sıramız, o ne zaman?</p>
<p>Gardiyan bu sabah da iş kafilelerini her zamanki gibi ayırdı. Magnezyumklorür kafilesine bağlı on kişi magnezyumklorüre: Ayaklarını sürüyerek, yavaş yürüyebildikleri kadar yavaş yürüyerek yola koyuluyorlar; işlerin en ağırı magnezyumklorür; tüm gün, iliklerine işleyen tuzlu, buz gibi suyun içinde duracaksın; ayakkabıları, giysiyi, deriyi yiyip bitiriyor o su. Gardiyan bir tuğlayı yakaladığı gibi kafilenin ortasına fırlatıyor: Kafiledekiler şöyle bir sendeliyorlar ama yine de hızlı yürümüyorlar. Bu, hemen hemen her sabah yinelenen bir alışkanlık.</p>
<p>Dört <i>Scheisshaus</i><a href="../Text/dipnot.xhtml#Footnote0075" id="Feedback0075"><sup>[75]</sup></a> işçisi işbaşına: Yeni bir hela yapacak bu dört kişi de yola koyuluyor. Lodz ile Transilvanya’dan gelen yeni kafileler yüzünden elli kişilik kapasite aşılmış. Bundan ötürü, bu işlerin amiri olan gizemli Alman bürokrat, bizim grup için bir <i>zweiplatziges Kommandoscheisshaus</i>, yani iki bölmeli bir komando birlik helası yapımına karar ve emir vermiş. Birliğimizi gurur duyulabilecek nadir birlikler mertebesine yükselten böylesi bir görevlendirme karşısında kayıtsız kaldığımızı söylesek doğru olmaz; ancak bu durumda tabii işten kaytarmak ve sivillerle birtakım “kombinasyonlar” üretmek için bahane kalmamış oluyor. “<i>Noblesse oblige,</i><a href="../Text/dipnot.xhtml#Footnote0076" id="Feedback0076"><sup>[76]</sup></a>” diyor uyanık Henri.</p>
<p>On iki kişi tuğla taşımaya. Beş kişi Dahm Usta’nın emrine. İki kişi sarnıca. Kaç kişi eksik? Üç kişi: Homoika bu sabah KB’ye alındı, demirci dün öldü. François da, neden bilinmez, başka bir yere alındı. Hesabı tamamlayan gardiyan, not alıyor, hoşnut. Artık, grubun gözdeleri sayılmazsa kala kala fenil takımından biz on sekiz kişi kaldık. Beklenmedik bir şey oluyor şimdi.</p>
<p>Gardiyan konuşuyor: “Doktor Pannwitz, Arbeitsdienst laboratuvar için üç kişi istedi; 169 509 Brackier, 173 633 Kandel, 174 517 Levi...” Bir an kulaklarım uğulduyor, Buna gözlerimin önünde altüst oluyor. Grup 98’de üç Levi var; ama <i>Hundert Vierundsiebzig Fünf Hundert Siebzehn</i> benim, bundan kuşku duyulamaz. Seçilen üç kişiden biri benim demek.</p>
<p>Gardiyan, tuhaf bir gülüşle tepeden tırnağa süzüyor bizi: bir Belçikalı, bir Rumen, bir de İtalyan. Şu halde üç <i>Franzose</i>. Laboratuvar cennetine seçilen üç kişiden üçünün de Fransız olmasını akıl mı alır?</p>
<p>Arkadaşların çoğu kutluyor bizi. Hepsinden önce de, en ufak bir kıskançlık bile duymayan Alberto kutluyor bizi namuslu bir sevinç gösterisiyle. Alberto’nun bana tanınan bu şanstan gocunması için hiç neden yok; hatta bana beslediği dostluktan olsun ya da bundan kendisi de yararlanmayı umduğu için olsun, çok memnun görünüyor. Çünkü biz ikimiz çoktandır sıkı bir dostlukla birbirimize bağlıyız; her “organizasyon” sonunda elde ettiğimiz şeyi, iki eşit parçaya ayırarak bölüşüyoruz aramızda. Beni kıskanması için de bir neden yok zaten; çünkü Alberto laboratuvara girmeyi ne istemiştir ne de böyle bir şeyi ummuştur. Alberto’nun damarlarında akan kan öylesine özgürdür ki, böyle sistematik bir çalışmaya bağlanmayı aklından bile geçirmez; Alberto’daki istek onu başka yerlere iter, başka çözüm yollarına, beklenmedik sonuçlara, hiç yoktan yaratılan çarelere, yeniliğe. Alberto, “serbest meslek” savaşını ve rastlantılarını iyi, sağlam bir işe öngörür.</p>
<p>Cebimde bulunan, hizmet şubesinden aldığım kâğıtta 174 517 numaralı <i>Häftling</i>’in, bir uzman olarak yeni bir gömlekle yeni bir iç donuna hak kazandığı, her çarşamba da sakalını tıraş etmek zorunda olduğu yazılı.</p>
<p>Yer yer yıkılmış Buna, ilk karın altında koca bir ceset gibi kıpırtısız ve boylu boyunca yatıp kalmış. Canavar düdükleri her gün hava akını haberi veriyor; Ruslar 80 kilometre uzaktalar. Elektrik santralı sessizlik içinde, metan taktir sütunları yok artık; gazometreler havaya uçmuş. Her gün bizim kampa Doğu Polonya kamplarından sürülen tutuklular geliyor; bunların küçük bir kısmı bizde işe giriyor, çoğu ya Birkenau’a gönderiliyor ya da bacadan havaya karışıyorlar. Günlük tayın yine enikonu azaltıldı. KB ağzına kadar dolu; E Tutukluları kampa kızıl, difteri ve lekeli humma hastalıklarını bulaştırdılar.</p>
<p>Ama 174 517 numaralı tutuklu, artık uzmanlığa atanmış, yeni bir gömlekle yeni bir iç donuna hak kazanmıştır; her çarşamba günü de tıraş olmak zorundadır. Şu Almanları hiç kimse kolay kolay anlayamaz.</p>
<br/>

<p>Büyük bir kente giren vahşi hayvanlar gibi ürkek ve kuşkucu, laboratuvara girdik. Döşeme ne kadar da temiz ve pürüzsüz... Şaşılacak şey, tıpkı öbür laboratuvarları andıran bir laboratuvar. Üç uzun masayla üzerlerinde yüzlerce tanıdığımız şey. Bir köşede imbikler, analiz terazisi, bir ocak, bir de termostat. Organik kimya laboratuvarlarının o tuhaf kokusu beni şoke ediyor. Bir an, yarı karanlık üniversite salonunun, dördüncü eğitim yılının, İtalya’daki o tatlı mayıs ayının anısıyla sarsılıyorum.</p>
<p>Bay Stawinoga bize çalışacağımız yerleri gösteriyor. Stawinoga enerjik, aynı zamanda da kederli, yorgun yüzlü gençten bir Polonya Almanı. O da doktor ama kimya doktoru değil (anlamaya çalışmamalı aslında), filoloji doktoru, laboratuvarın başında da şef. Bizimle pek de hoşlanarak konuşmuyor ama çekilmez bir adam değil. Bize, “Mösyö,” diyor; güler misin, ağlar mısın?</p>
<p>Laboratuvarın içindeki ısı harika; termometre 24 dereceyi gösteriyor. Bardakları yıkarken, yerleri süpürürken, şişeleri taşırken ya da herhangi başka bir iş yaparken hep bu odada kalabilsek diye düşünüyoruz. O zaman kış diye bir sorun kalmayacak. Artık açlık sorununun da fazla zorluk çıkarmayacağı kanısındayız. Acaba buradan her akşam çıkarken üstümüzü başımızı arayacaklar mı? Peki helaya gitmek için izin istedikçe de arayacaklar mı üstümüzü? Herhalde aramazlar. Burada sabun, benzin, alkol var. Ceketimin içine bir cep diker, atölyede çalışıp benzin işi yapan İngiliz’le işi yoluna koyarım. Göz hapsinin sertlik derecesini yakında anlarız. Bildiğim bir şey varsa o da en azından bir yıl bu laboratuvarda kalacağımdır. Hem insan, hırsızlık etmeyi bir kere aklına koymayagörsün, ne göz hapsi engel olabilir ona ne de arama tarama.</p>
<p>Hiç umulmazken kaderin bir cilvesiyle biz üç kişinin bu kış, açlık ve soğuktan işkenceye uğramayacağımız kesin görünüyor; öbür üç bin tutuklu bizi kıskansalar da böyle. Demek büyük bir olasılıkla, ciddi bir hastalık geçirmeyeceğiz, donma tehlikesiyle karşılaşmayacağız, ayrım işlemini atlatabileceğiz. Kampın içyüzünü bizim kadar bilmeyen insanların çoğu, bu durumda, artık ölümden kurtulduklarına, günün birinde özgür yaşama kavuşacaklarına inanır. Ama biz değil. Çünkü biz, tüm bunları, yazgının bir armağanı diye kabul ediyor, yalnız belirli bir süre için kurtulmuş olabileceğimizi, yarının karanlık olduğunu düşünüyoruz. Kıracağım ilk bardak, ilk tartı hatası, ilk dikkatsizlik beni yeniden karların, rüzgarın içine atabilir, bacadan duman halinde çıkmama neden olabilir. Ya Ruslar gelince ne olacak, bunu da kestirmek güç.</p>
<p>Çünkü Ruslar er geç gelecek. Ayaklarımızın altındaki toprak gece gündüz demeden sarsılıp duruyor; Buna’nın yeni sessizliği içinde top atışlarının hafif, boğuk gümbürtüsü duyuluyor aralıksız. Soluduğumuz havada bir gerginlik, bir değişiklik var. Polonyalılar artık çalışmıyor, Fransızlar başlarını dik tutup yürüyorlar. İngilizler bize göz atıp gizliden gizliye orta ve işaret parmaklarını kullanarak zafer işareti yapıyorlar; hatta kimi zaman hiç gizlemiyorlar bile V harfini.</p>
<p>Ne var ki, Almanlar hâlâ kör ve sağır, bir dikkafalılık ve bihaberlik zırhına bürünmüş gibiler. Sentetik lastik üretimi için yine bir süre saptadılar durup dururken: 1 Şubat 1945. Hava akınlarına karşı sığınaklar, siperler kazıyor, zararları onarıyor, yapıyor, kavga ediyor, komut veriyor, örgütlüyor ve öldürüyorlar. Hoş başka ne yapabilirler ki? Onlar Alman. Bu yaptıkları şeyleri düşünüp taşınarak değil, yaradılışlarıyla seçtikleri kadar gerektirdiği için yapıyorlar. Başka bir şey yapamazlardı ki: Ölüm halinde bir hastayı yaralayacak olsak ve o hastanın bedeni hemen öbür gün ölecek de olsa, yara yine iyileşme çabası içindedir.</p>
<br/>

<p>Gardiyan artık her sabah iş ayrımı için grupları adlandırırken, bizi “<i>die drei Lrnte vom Labor,</i>” (laboratuvardaki üç kişi) diye çağırıyor. Sabahları, akşamları beni bütün sürüden farklı tutan hiçbir tarafım yok, ama bütün gün çalışırken ben sıcak, iyi korunmuş bir odadayım, kimseden dayak yemiyorum; çaldığım benzinle alkolü büyük bir riske girmeksizin satıyorum. Hem benim bu yaptığım işe çalışmak da denebilir mi acaba? Çalışmak; vagonları itmek, kalas taşımak, taş çekiçlemek, toprak kazmak, çıplak elle buz tutmuş demirlere sarılmaktır. Ama ben bütün gün, elimde defter, kalem oturuyorum. Analitik yöntemler konusunda kafamı tazeleyebilmem için bir de kitap tutuşturdular elime. Kasketimle eldivenlerimi koyduğum bir dolabım var, dışarı çıkmak istedim mi Herr Stawinoga’ya söylüyorum bunu yalnız, o da hiçbir zaman hayır demiyor, dışarıda uzun da kalsam bir şey sormuyor.</p>
<p>Gruptaki arkadaşlar beni kıskanmakta haklılar. Kendimi mutlu görmemeli miydim? Ama sabah rüzgârın öfkesinden henüz kurtulup da laboratuvarın eşiğinden içeri adım atıyorum ki, tüm rahatlık, KB ve dinlenilen pazar günleriyle ilgili anılar bir yana itiliyor. Bilinç karanlıktan aydınlığa çıktığı için, bir köpek gibi üzerime saldıran o eski, aman vermez özlem, kendini yeniden insan hissetmenin doğurduğu acı, içimde kök salmaya başlıyor. O zaman kalem kâğıda sarılıp hiç kimseye açmak istemediğim şeyleri yazmaya koyuluyorum.</p>
<p>Kadınlar da var burada üstelik. Kadın yüzü görmeyeli kaç ay oldu? Zaman zaman Buna’da, erkekleri gibi sert, kaba davranışlı, pantolonlu, deri ceketli Ukraynalı, Polonyalı işçi kadınlarla karşılaştığımız olurdu. Yazın kan ter içinde, kışın tıka basa sımsıkı giyinmiş, ellerinde kazma kürek çalışırlar, kadınmış gibi gelmezlerdi bize.</p>
<p>Burada başka. Laboratuvardaki kızların gözü bize ilişti mi, utancımızdan yer yarılsa da girsek içine, diye düşünüyoruz. Çünkü ne durumda olduğumuzun farkındayız; birbirimizi görüyoruz ya, ha aynaya bakmışız ha birbirimize. Gülünç, itici bir halimiz var. Pazartesi sabahları kafamız kabak, cumartesileri kısacık, koyu kahverengi tüylerle kaplı. Suratlarımız sapsarı ve şiş, aceleci berberin açtığı kesiklerle, mavi lekeler, körlenmiş yara izleriyle dolu. Yolunmuş tavuklarınkini andıran uzun, boğum boğum bir boynumuz var. Üzerimizdeki giysiler anlatılamayacak kadar pis; çamur, kan ve yağ lekeleriyle kaplı. Kandel’in pantolonu ancak baldırlarına kadar uzanıyor, çıplak, kıllı baldırları ortada, benim ceketim tahta bir korkuluğa giydirilmiş gibi. Pireden görünmüyor üstümüz başımız, kimi zaman utanmayı bir tarafa bırakıp ha babam kaşınıyoruz; helaya gitmek için öyle sık izin istiyoruz ki, içler acısı. Pisliğin her türlüsüyle, cila artıklarıyla kaplı tahta ayakkabılarımız çekilmez bir gürültü yapıyor.</p>
<p>Zamanla biz kendi kokumuza alışmışız; ama kızlar öyle değil ve bunu her fırsatta bize hissettiriyorlar. Bu, iyi yıkanmamış olmakla ilgili o herkesçe bilinen koku değildir; bizleri daha kampa ilk adım attığımızda karşılayan, kampın tüm yatakhanelerine, mutfaklarına, banyo odalarına, helalarına sinmiş baygın, ekşimsi <i>Häftling</i> kokusudur bu. Bu kokuya hemen yakalanır, bir daha hiç kurtulamazsın, bizde yeni gelenler “böyle yeni olup da böylesine pis kokulu” diye karşılanır.</p>
<p>Buradaki kızlar bize, bu dünyadan ayrı yaratıklar gibi geliyor. Üç genç Alman kızla Polonyalı depo yönetmeni Fräulein Liczba, bir de sekreter Frau Mayer. Pürüzsüz, pembe ciltleri, güzel, renkli, temiz ve sıcak giysileri var; saçları sarı, uzun, bakımlı; nazik ve görgülü konuşuyor, laboratuvarı düzenli, temiz tutacaklarına, köşelere çekilip sigara içiyor, hepimizin gözleri önünde marmelatlı ekmek yiyor, tırnaklarını törpülüyor, sürüyle bardak kırıp suçu bizim üzerimize yıkmaya çalışıyorlar; yerleri süpürdükleri zaman ayaklarımıza doğru süpürüyorlar. Bizimle konuşmuyor, bizleri böyle sefil, pis, güvensiz ve tahta ayakkabılarımızı laboratuvarda sürüklerken gördükçe burun kıvırıyorlar bize. Bir kez Fräulein Liczba’ya bir şey soracak oldum, bana yanıt bile vermeyip ters bir suratla acele Stawinoga’ya döndü, onunla konuştu. Ne konuştuğunu pek anlamadım, ama “<i>Stinkjude,</i>”<a href="../Text/dipnot.xhtml#Footnote0077" id="Feedback0077"><sup>[77]</sup></a> dediğini çok iyi duydum, kan beynime çıktı o zaman. Stawinoga bana dönüp işle ilgili her şeyi doğrudan doğruya kendisiyle konuşmamı söyledi.</p>
<p>Kızlar, dünyanın tüm laboratuvarlarındaki kızlar gibi, şarkı söylüyor; bu, bizi derin bir yasa boğuyor. Kendi aralarında konuşurken yiyecek kartlarından, nişanlılarından, evlerinden, gelecek bayramlardan dem vuruyorlar...</p>
<p>“Pazara eve gidiyor musun? Ben gitmeyeceğim, yol sıkıntılı oluyor.”</p>
<p>“Ben Noel’de gideceğim. İki hafta sonra Noel. Bu yıl ne çabuk geçti, inanılır gibi değil.”</p>
<p>... Bu yıl çabuk geçti. Geçen yıl bu zamanlar özgür bir insandım: Yasadışı sayılıyordum ama yine de özgürdüm; bir adım, bir ailem vardı, tutkulu, hareketli bir ruhum, sağlam, sağlıklı bir bedenim vardı. Sürüyle şey düşünüyordum çok uzakta da olsa: İşimi, savaşın sonunu, iyi ile kötüyü, eşyanın niteliğini, insanın davranışını düzenleyen yasaları; dağları da düşünüyordum, şarkı söylemeyi, aşkı, müziği, şiiri... Kaderin iyi niyetli olduğu konusunda müthiş kesin, delice bir güven vardı içimde; öldürmek, ölmek yabancı, edebi kavramlar gibiydi. Günlerim kederli, neşeli de geçse değerliydi benim için, yaşanan olumlu günlerdi; gelecek günler büyük bir zenginlik gibiydi önümde. O günlerden elimde kalan, bugün ancak açlık ve soğukla baş etmeye yetiyor; kendimi öldürebilecek kadar canlı değilim.</p>
<p>Almancam iyi olsaydı tüm bunları Frau Mayer’e anlatmayı bir denerdim. Hoş anlamazdı ya ne demek istediğimi; anlayabilecek kadar zeki ve anlayışlı da olsa, kendisine yaklaşmama katlanamaz, iyileşmez bulaşıcı hastalık taşıyan biriymişim, bir ölüm hükümlüsüymüşüm gibi kaçardı benden. Ya da yarım litre çorba alabileceğim bir kart tutuştururdu elime belki.</p>
<p>Bu yıl çabuk geçti.</p>
</body>
</html>