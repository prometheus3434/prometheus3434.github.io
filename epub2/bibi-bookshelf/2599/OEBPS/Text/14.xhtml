<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">Kraus</p>
<div class="bos2"></div>
<p>Yağmur yağarken ağlamak istiyor insan. Kasım ayı içindeyiz, yağmur on gündür yağıyor, yerler çamura batmış. Bütün tahta şeylerde kekremsi bir koku.</p>
<p>On adım sola gidebilsem korunacağım, çünkü bir barınak var orada; omuzlarımı örtecek bir çuval bile olsa yeterdi ya da kendimi kurutabileceğim bir ateşin yanında olabilseydim. Sırtıma sokabileceğim kuru bir bez parçası da işe yarayabilirdi. İki kürek hamlesi arasında düşündüğüm şey bu işte, doğru söylüyorum, kuru bir bez parçası somut bir mutluluk olabilirdi.</p>
<p>Çünkü artık bundan fazla ıslanamaz insan; şimdi bütün dikkat edilecek şey, fazla kımıldamamak, şimdiye dek yaptığın hareketlerden başkasını yapmamak; yumuşamış, buz kesmiş giysinin tenin başka taraflarına değmemesi için yapılacak şey bu artık.</p>
<p>Bereket bugün rüzgâr esmiyor. Tuhaftır ki, her şeye karşın mutluymuşuz gibi bir duygu var içimizde; bizi umutsuzluğun tam kenarında tutup yaşamaya zorlayan şey, işte bu duygu. Yağmur, rüzgârsız yağıyor. Ya da rüzgârla yağıyor; akşama fazladan bir çanak daha çorba verileceğini biliyorsan, akşama dek dayanacak gücü bugün de buluyorsun. Ya da yağmur yağıyor, rüzgâr da esiyor, her zamanki açlığı, iliklerinde duyup düşünüyorsun: Çok zorlanırsan, yüreğinde acı ve bıkkınlık duygusundan başka bir şey kalmazsa tümüyle dipte yatıp kaldığının inancı içindeysen gerçekten, o zaman –hepimiz düşünüyoruz bunu– elektrik telini tutar ya da dekovil vagonlarından birinin altına atarsın kendini, o zaman yağmur yağmaz artık.</p>
<br/>

<p>Bu sabahtan beri çamura saplanıp kalmışız, ayaklarımızı kaygan yerde açtıkları çukurlardan çekip çıkaramıyoruz şöyle bir kerecik olsun; her kürek sallayışta hep aynı sarkaç hareketi. Ben yarı belime dek çukurdayım, Kraus ile Clausner daha aşağıdalar, Gounan benden daha yukarıda, yüzeyde. Çevresini gören yalnız Gounan; yoldan gelen kimse, ona göre Kraus’a, daha mı çabuk çalışmamız gerekli, yoksa biraz dalga geçebilir miyiz, kısaca bildiriyor. Clausner kazmayla çalışıyor, Kraus küreklediği çamuru bana fırlatıyor, ben de yeniden Gounan’a iletiyorum, Gounan bir kenara yığıyor. Başkaları da el arabalarıyla gelip çamurlu toprağı bilmem hangi cehennemin dibine iletiyorlar, her neyse bugünkü dünyamız bu çamur çukuru işte.</p>
<p>Kraus’un biçimsiz fırlattığı çamur topağı gelip dizime yapışıyor. İlk olmuyor bu; pek de umutlu değilim ama yine de dikkat etmesini söylüyorum. Kraus, Macar, Almancayı çok az, Fransızcayı ise hiç anlamıyor. Ağaç gibi upuzun, gözlüklü, küçücük, şımarıkmış etkisini uyandıran bir yüzü var; güldü mü çocukları andırıyor, sık sık da gülüyor. Çok çalışıyor, müthiş de harcıyor kendini çalışırken; bizim kurallardan haberi yok henüz, hareketlerden, soluğundan, hatta düşünmekten bile kısıntı yapmak gerektiğinden haberi yok. Dayak yemenin çok daha elverişli olduğunu bilmiyor henüz; çünkü genellikle dayaktan ölündüğü yok ama kendini aşırı zorladın mı sonu kötü bir ölüm; çünkü öleceğini anladığın zaman, artık çok geç kalmış oluyorsun. Kraus düşünüyor daha... Hayır, hayır, zavallı Kraus’un düşündüğü falan yok, Kraus mantıklı düşünemiyor, buraya beraberinde getirdiği şey, yalnızca basit bir memurun budalaca dürüstlüğü. Çalışmanın ana kuralı burada da dışarıdaki gibi, namuslu, mantıklı çalışmaktır sanıyor, herkes öyle söylemez mi, ne kadar çok çalışırsan o kadar çok kazanır, o kadar da yiyebilirsin...</p>
<p>“<i>Regardez-moi ça... pas si vite, idiot...</i>”<a href="../Text/dipnot.xhtml#Footnote0070" id="Feedback0070"><sup>[70]</sup></a> diye küfrediyor Gounan yukarıdan; sonra Almancaya çevirmesi gerektiğini hatırlıyor: “<i>Langsam, du blöder Einer, langsam, verstanden?</i>” Kraus dilerse kendini parçalasın böyle budala gibi; ama böyle hepimiz el ele çalışırken, çalışma tempomuz ona bağlıyken olmaz.</p>
<p>Evet, kulenin canavar düdüğü bu, İngiliz savaş tutsakları yola koyuluyor, saat dört buçuk. Saat beşte de Ukraynalı kızlar geçecek; ondan sonra da sıra bizde, dönüş yolu, yoklama, bit kontrolü, sonra da dinlenmeye sıra gelecek.</p>
<p>Her taraftan “<i>Antreten!</i>”<a href="../Text/dipnot.xhtml#Footnote0071" id="Feedback0071"><sup>[71]</sup></a> çağrısı. Ortalıkta ayaklarını sürüyerek yürümeye çalışan çamura batmış kuklalar, eğiliyor, kalkıyor, gereçleri yine barakaya götürüyorlar. Ayaklarımızdaki tahta tabanlı ayakkabıları yitirmeyelim diye dikkatle çekip çıkarıyoruz ayaklarımızı çukurdan, sallanıp sendeleyerek sıraya giriyoruz. Dönüş başlıyor. <i>Zu dreien</i>, üçer üçer dizilmek deniyor buna. Alberto’nun yanında yer almaya çalışıyorum, bugün ayrı çalıştık, ne oldu ne bitti sormalıyız birbirimize; derken mideme inen bir el darbesiyle kendimi geride, tam Kraus’un yanında buluyorum.</p>
<p>Yürüyüş. Gardiyan o her zamanki kaba sesiyle komut veriyor: <i>Links, links, links</i><a href="../Text/dipnot.xhtml#Footnote0072" id="Feedback0072"><sup>[72]</sup></a>; önce bacaklar bir ağrıyor, ama sonra yavaş yavaş ısındıkça, bacak sinirlerinde bir gevşeme oluyor. Sabah bize geçmez ve sonsuzdur gibi görünen bugünü de dakika dakika geride bıraktık; artık gün diye bir şey kalmadı şu anda, hiçbirimizde hiçbir anı bırakmaksızın unutuldu gitti. Yarınki günün de tıpkı bugünkü gün gibi olacağını biliyoruz. Belki biraz daha çok ya da daha az yağmur yağar, toprak kaldıracağımıza kulenin orada tuğla boşaltırız belki. Savaşın sonu gelmiş de olabilir yarın ya da hepimiz öldürülmüş ya da başka bir kampa taşınmış olabiliriz; kamp kurulalı hep beklenen, umulan bu büyük değişikliklerden hiçbiri gerçekleşmez belki de. Hem yarın ne olacağını düşünmek isteyen de kim?</p>
<p>İnsanın belleği az komik değil. Kampa geleli, bir dostumun çok eskiden yazdığı iki dize aklımdan çıkmadı:</p>

<div class="arayazi">
<p>... bir gün gelip kalmayınca</p>
<p>anlamı yarın, yarın demenin.</p>
</div>

<p>Burada da öyle. Kamp argosunda, “hiçbir zaman,” ne demektir, biliyor musunuz? “<i>Morgen früh,</i>” yarın sabah erkenden.</p>
<br/>

<p>Şimdi <i>links, links, links und links</i>’in sırası; attığın adımı şaşırmayacaksın şu sırada. Kraus sallapati yürüyor, sıraya giremediği için gardiyandan tekmeyi yedi bile. Şimdi bir de tutmuş o zavallı Almancasıyla, üzerime fırlattığı bir kürek dolusu çamurdan ötürü özür dilemeye kalkıyor; şaşılacak şey, nerede olduğumuzun hâlâ farkında değil sanırım, şu Macarlar tuhaf insanlar doğrusu.</p>
<p>Hem uygun adım yürüyeceksin hem de bir taraftan karmakarışık bir Almancayla konuşmaya çalışacaksın, bu kadarı fazla, yanlış adım attığını söylüyor, uyarıyorum Kraus’u; bir yandan da gözlük camlarının üzerindeki yağmur damlalarının arasından gözlerine bakıyorum; insan Kraus’un gözleri bunlar.</p>
<p>Kraus’a bir şey anlattım o sıralarda; kötü bir Almancayla uzun uzun konuştum, her cümleden sonra durup ne dediğimi anlayıp anlamadığından emin olmak için yavaş yavaş ve ara vererek konuştum.</p>
<p>Ona bir düş gördüğümü anlattım; evdeymişim, doğduğum evde; bütün aile yemek masasının başına geçmişiz, ayaklarımızı uzatmışız masanın altına, masanın üzerinde yemekler, yemekler ama ne yemekler, sürüyle. Mevsim yaz, İtalya’dayız. Napoli’de mi... Öyle ya, Napoli’de; hoş ille de orası olması önemli değil. Birden kapı çalınıyor, kalkıp merakla kapıya gidiyorum. Kim mi gelmiş? Kim olacak, şu anda yanımda yürüyen Kraus Pali işte: Saçı başı yerinde, temiz, bakımlı, özgür bir insan gibi giyinmiş Kraus, elinde de koca bir somun. İki kiloluk, sımsıcak bir somun. “<i>Servus Páli,</i>’’ diyorum, “<i>wie geht’s?</i>”<a href="../Text/dipnot.xhtml#Footnote0073" id="Feedback0073"><sup>[73]</sup></a> Sevinip içeri alıyorum kendisini, bizimkilerle tanıştırıyorum, Budapeşte’den geldiğini, onun için böyle ıslak olduğunu söylüyorum: Tıpkı şimdiki gibi sırılsıklam. Yiyecek, içecek bir şeyler verdikten sonra rahat bir yatak gösteriyorum kendisine uyuması için: Öyle de ılık bir gece ki, hemen kuruyor üstümüz başımız (evet, ben de ıslağım o sırada).</p>
<p>Bu Kraus çok iyi bir herif olmalı normal yaşamda. Burada uzun boylu yaşayamaz, daha ilk bakışta anlaşılıyor, bir kuram kadar kesin bu. Ne yazık ki, Macarca konuşamıyorum; çünkü şu andaki duyarlığı tüm bentleri yıkıp geçmiş, tuhaf Macarca sözlerden oluşmuş cümleler bir sel gibi boşanıyor ağzından. Benim duyup anladığım şey, yalnızca adım; ama tantanalı hareketlerine bakılırsa, güzel şeyler söylüyor Kraus, dilekler sıralıyor, yeminler ediyor.</p>
<p>Zavallı, safdil Kraus... Bir bilse anlattıklarımın gerçekle hiç ilgisi olmadığını, onu düşümde falan görmediğimi, kendisinin benim için hiçbir şey, şu kısa süren bir anlık zaman dışında benim için hiçbir şey olmadığını bir bilse; şu anda karnımdaki açlıktan, çevremdeki soğuk ve yağmurdan başka hiçbir şeyin bana bir şey söylemediğini bir bilse...</p>
</body>
</html>