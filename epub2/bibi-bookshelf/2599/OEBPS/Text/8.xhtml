<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">İyi ile kötünün bu yanında</p>
<div class="bos2"></div>
<p>Her olayda bir simge ve işaret görmenin değişmez eğilimi içindeyiz. Yetmiş gündür <i>Wäschetauschen</i>, çamaşır değiştokuşu törenini bekleyip durmaktayız; derken kesin bir habere göre Almanların, cephenin yaklaşmasından ötürü, Auschwitz’e nakliyat yapamadıklarını, bu yüzden çamaşır gelmediğini, kurtuluşun da yakın olduğunu öğreniyoruz. Bunun yanında karşıt bir iddia da yer alıyor, değiştokuşun gecikmesini, sallantıda kalmasını kampın çok yakında dağıtılacağına yoranlar az değil. Ne var ki, sonunda çamaşır değiştokuşu yine de gerçekleşiyor ve kamp yöneticileri, bunun hiç umulmadık bir anda ve tüm barakalarda aynı zamanda yapılması için akla gelebilecek bütün dikkati gösteriyorlar.</p>
<p>Kampta kumaşın başlı başına bir değer olduğunu, kumaş bulunmadığını bilmek gerekir. Burnumuzu silmek için bir parça bez ya da ayağımızı beslemeye yarayacak bir parça kumaş için, bu değiştokuş sırasında gömlekten bir parça kesmekten başka başvurulacak çare yok. Gömleğin kolları uzunsa kollarından kesiliyor; gömleğin kolu uzun değilse o zaman etekten dört köşe bir parça kesiliyor ya da sürüyle yamadan biri sökülüyor. Her ne biçimde olursa olsun, işin oldukça yolunda yürümesi, gömleğe verilen zararın değiştokuş ânında göze batmaması için, iğne iplik edinmeye vakit kalmalı. Kirli, yırtık çamaşırlar tümüyle karmakarışık bir halde kamp dikimevine geliyor, iyi kötü yamandıktan sonra buhar etüvüne (yıkanmaya değil) yollanıyor. Tüm bu işlemden sonra yeniden dağıtılıyor. Çamaşırı yukarıda sözü geçen zararlardan korumak için, değiştokuş böyle birdenbire, günü, saati belirtilmeksizin yapılmalı.</p>
<p>Ne var ki, her zamanki gibi yine birkaç dikkatli gözün, dezenfeksiyondan gelen kamyonun brandası altından içeri bakmasına engel olunamadı. Birkaç dakika geçmeden, kampta çamaşır değiştokuşuna başlanacağı, hem bu sefer çamaşırların üç gün önce Macaristan’dan getirilmiş yeni gömlekler olduğu anlaşıldı.</p>
<p>Tam bu anda da haberin etkisi görüldü. Çalınmış ya da haklı olarak ekmek karşılığında elde edilmiş ikinci bir gömleği olanlar, (bu gömlekler ya soğuktan daha iyi korunmak ya da bir fırsatında sermaye olarak kullanılmak için ele geçirilmekteydi) şimdi borsaya saldırıp yeni gömlek furyası başlamadan ellerindeki yedek gömlekleri başka eşyayla değiştirmek istiyorlar. Ne kadar geç kalınırsa, ellerindeki gömlek fiyatının da o derece düşmesi beklenebilir.</p>
<p>Borsada alışverişin ardı arkası kesilmiyor. Her türden eşya değiştokuşu yasaklanmış olmakla birlikte, gardiyanlarla <i>Blockäkester</i>’lerin sık sık yaptıkları baskınlar yüzünden tüm alıcı, satıcı ve meraklılar kaçacak delik de arasalar, daha kafileler işten henüz dönerken, kuzeydoğu kamp köşesinde (SS barakalarından en uzak köşe) iğne atılsa yere düşmeyecek; yazları dışarıda, kışları banyo odasında.</p>
<p>Yarı açık ağızları, pırıl pırıl gözleriyle açlığın umuttan yoksun bıraktığı sürüyle insan var burada; hileli bir içgüdü hepsini, önerecekleri mal midelerindeki gurultuyu en çabuk nerede kesecek, tükürük guddelerini en hızlı nerede çalıştıracaksa oraya koşturuyor. Borsa fiyatlarından haberi olmayan bir budala bulunur da belki yararlı bir değiş tokuş yapılır gibi saçma bir umuda kapılmış olanlar, sabahki ekmek tayınlarının yarısını saklamış oluyorlar. Kimileri büyük bir sabır gösterip yarım tayına karşı bir litre çorba alıyor, herhangi bir yere çekilip çorbanın dibindeki patates parçalarını çıkarıyor; sonra bu çorba yine ekmekle değiştirilip alınan ekmek yeniden sömürülebilecek çorbaya karşı veriliyor; sinirler bozuluncaya ya da zarara uğrayanlardan biri, işgüzarı suçüstü yakalayıp dersini vererek milletin önünde alaylık edinceye dek. Ellerindeki biricik gömleği bile elden çıkarmayı göze almış olanlar da bu türden. Ceketlerinin altında gömlek bulunmadığını gardiyan bir anlayacak olursa başlarına ne geleceğini de biliyorlar. Gardiyan nerede gömlek diye soracak; bu, salt işe girişmek için, formalite gerektirdiği için sorulan bir sorudur. Gardiyana gömleğin banyo odasında çalındığını söyleyecekler. Bu da laf olsun diye söylenmiş, inandırıcı yanı olmayan bir söz. Çünkü kamptaki taşlar bile bilmektedir ki, gömleği olmayanlar, gömleklerini yüzde doksan dokuz bir olasılıkla açlıktan satmıştır; ayrıca, gömlekler kampa ait olduğundan herkes sırtındaki gömlekten sorumludur. Bunun üzerine gardiyan onları dövecek, yeni bir gömlek alacaklar, eninde sonunda o gömleği de satacaklardır.</p>
<p>Meslekten tacirlerin borsanın, bir köşesinde özel yerleri vardır; bunlar daha çok Yunanlılardır; çalışmalarının ve ulusça dayanışmalarının ürünü olan koyu çorbayla dolu çanaklarının başına çömelmiştirler bir sfenks sessizliği ve durgunluğuyla. Yunanlılardan kala kala çok az kişi kalmıştır ama bunlar, fizyonomisini çok iyi kavradıkları kampın uluslararası argosunu da bir hayli etkilemişlerdir. <i>Caravana</i>’nın yemek tenceresi, <i>la comedera e buena</i>’nın çorba iyi, <i>klepsi-klepsi</i>’nin de çalmak anlamına geldiğini, Yunanca aslından gelme bir deyim olduğunu herkes bilir. Arda kalmış bu birkaç Selanikli Yahudi, Yunanca ve İspanyolca olmak üzere iki dil konuşurlar; her işten anlayan ve tüm Akdeniz kültür geleneğine bağlı somut ve iyi düşünülmüş bir bilgeliğin örneği gibidirler. Kamp yaşamında bu bilgelik sistematik ve bilimsel bir hırsızlık, değiş tokuş borsasının tekelleşmesi biçiminde ortaya çıkar; ama şu da unutulmamalıdır ki, saçma bir kaba güce karşı beslenen tiksintiyle insanı hayrette bırakacak bir varoluş bilinci, bu Yunanlıları en kapalı, bir bakıma da kampın en uygar grubu haline getirmiştir.</p>
<p>Borsada, ceketlerinde gizemli kabarıklıklar görülen mutfak hırsızlığı uzmanlarına rastlanır. Çorba fiyatının oldukça istikrarlı (litresi yarım tayın) olmasına karşılık, pancar, patates, turp fiyatları durmadan yükselme eğilimi içinde ve söz konusu depo bekçisinin görev sorumluluğuyla rüşvet alıp almama durumuna bağlıdır.</p>
<p><i>Mahorka</i> adı verilen döküntü bir tütün satılıyor kampta; aslında Buna Fabrikası’nın iyi işçilerine dağıtmak zorunda olduğu prim kartları karşılığında 50 gramlık paketlerin resmen kantinden alınması gerekli. Ne var ki, dağıtım düzensiz aralarla, düşük bir miktarda ve göze batar bir haksızlık içinde yapılıyor; bunun sonunda prim kartlarının büyük kısmı ya doğrudan doğruya ya da görevlilerin işlerini kötüye kullanmalarıyla ilgili olarak, gardiyanların, gözdelerin eline geçiyor. Her ne biçimde olursa olsun Buna’nın bu prim kartları, kamp pazarında para yerine kullanılıyor, değer ölçüsü de klasik ekonomi kurallarına göre inip çıkıyor.</p>
<p>Prim kartının bir tayın ekmek, daha sonra bir ve bir çeyrek, hatta bir ve bir tayının dörtte üçüne satıldığı zamanlar oldu; bir keresinde prim kartının değeri bir buçuk tayına ulaştı, ama bunun üzerine kantinin <i>mahorka</i> temini azaldı, kur eşitliği bozulunca da para bir anda bir çeyrek tayın değerinde inişe geçti. Bir dönem, <i>Frauenblock</i>’a güçlü Polonyalı kadınlar gelip yaşlı tutukluların yerini alınca bir yükseliş gerçekleşti. Prim kartı (sadece suçlulara ve siyasilere, bu sınırlamadan ötürü şikâyetçi olmayan Yahudilere değil) <i>Frauenblock</i>’a yapılacak bir ziyarete hak tanıdığı için, ilgilenenler faal ve hızlı alışverişlerde bulunuyordu; böylece para yeniden değer kazandı, ancak bu yükseliş uzun sürmedi.</p>
<p>Normal <i>Häftling</i>’lerden <i>mahorka</i>’yı içmek için alan çok az; çoğu zaman, kamptan dışarı çıkan <i>mahorka</i>, Buna’da çalışan sivil işçilere ulaşıyor. “Kombmacya”nın oldukça yaygın yöntemlerinden biri şu: Herhangi bir biçimde bir tayın ekmek saklamış olan bir <i>Häftling</i>, ekmeğini <i>mahorka</i>’ya yatırdıktan sonra bir sivil amatörle işbirliği kuruyor, elindeki <i>mahorka</i>’yı, başlangıçtaki yatırımdan daha büyük bir miktar, birkaç ekmek karşılığında bu sivil amatöre satıyor. Eline geçen fazladan ekmeği yiyen <i>Häftling</i>, geri kalan tayını yeniden piyasaya sürüyor. Bu türden spekülasyonlar, kamp içi ekonomiyle dışarıdaki ekonomi dünyası arasında bir bağlantı kuruyor. Rastlantı eseri, Krakau’daki sivil halk arasında iki kez tütün gereksinimi başgöstermiş, bunun etkisiyle ve bizi insan toplumundan ayıran tel örgüleri geçerek, kampta birdenbire <i>mahorka</i> fiyatları ile prim kartları fiyatlarında artış görülmüştü.</p>
<p>Yukarıda şematik olarak bir olay anlatıldı; aşağıda okuyacağınız ise daha karışık bir olay: <i>Häftling, mahorka</i> ya da ekmek karşılığında bir sivilden herhangi bir yırtık, kirli gömlek satın alıyor (hediye edilmemiş kabul edersek), bu gömlekte iyi kötü baş ile iki kolun girebileceği üç delik bulunması gerek. Gömlekte yalnız eskime izleri görülüyor, kasıtlı zarar görülmüyorsa o zaman bu gömlek, <i>Wäschetauschen</i>’da alışverişe hak kazanmış bir gömlek sayılıyor; en kötü olasılık gömleği değiştirmek isteyenin biraz kötek yemesi; bunun nedeni de kampın malı olan eşyayı kötü kullanmış olması.</p>
<p>Bundan ötürü, kamp sınırları içinde, gömlek adını hak etmiş bir gömlekle yamalarla dolu bir paçavra arasında büyük değer farkı olmuyor. Şu halde herhangi bir <i>Häftling</i>, satılabilir durumda gömleği olduğu halde, işyeri durumunun uygunsuzluğu ya da dil bilmemesi ya da kişisel yetersizliğinden ötürü sivil işçilerle ilişki kuramamış olduğu için gömleği, adamına ulaştıramayan bir arkadaş bulabiliyor. Bu gömleği, bir parçacık ekmek karşılığında edinmek işten değil. Ne var ki, bir dahaki <i>Wäschetauschen</i>’da, iyi ya da kötü çamaşır dağıtımı tümüyle rastlantıya kalmış bir şey olduğundan, eşitlik belirli bir ölçüde yine kurulmuş oluyor. Birinci <i>Häftling</i> iyi gömleği gizlice Buna’ya sokup önceden anlaşmış olduğu sivil işçiye (ya da başka birine) dört, altı, hatta on tayına bile satabiliyor. Bu büyük ölçüdeki kazancın rizikosu birden fazla gömlekle kamptan çıkmak, kimi zaman hiç gömleksiz bile geri dönmek.</p>
<p>Bu konuda başka örnekler de var: Kimileri Buna’dan alacakları ekmek ve tütüne karşı altın diş kaplamalarını bile söküyor; çoğu zaman bu türden işler, aracılarla yapılıyor. Büyük numaralı, yani kampa yeni gelmiş olmakla birlikte, açlıkla kamp yaşamının doğurduğu büyük gerilim yüzünden yeteri kadar körlenmiş olan bir tutuklunun altından yana oldukça zengin protezi, küçük numaralı bir tutuklunun gözüne çarpıyor; küçük numaralı, büyük numaralıya altın kaplamaları için üç-dört tayın öneriyor. Büyük numaralı, öneriyi kabul ederse küçük numaralı kronun karşılığını ödeyip altını Buna’ya sokuyor; rastlantı eseri orada güvenebileceği, ihbar edilmeyeceği bir sivil bulursa on, yirmi, hatta daha fazla tayın elde edebiliyor. Bu ekmekler kendisine aralıklı olarak, günde bir ya da ikişer tane olarak teslim ediliyor. Şunu da söylemeli ki, kamp içindeki alışverişte Buna’dakine karşılık en yüksek ücret dört tayın; çünkü burada daha büyük miktarda ekmeği kendi açlığından sakınmak zor olduğu gibi ötekilerinin hırsından da kurtarmak olacak şey değil, ayrıca uygulamada kredi anlaşmaları da yapılamıyor.</p>
<p>Sivillerle alışveriş, çalışma kampının özelliklerinden biri ve daha önce de söylendiği gibi kampın ekonomi yaşamı. Aslında yasaya aykırı bir işlemin kamp yönetmeliğinde yeri politik suçlar kapsamında; cezası da ona göre, özellikle sert. Bir <i>Häftling, “Handel mit Zivilisten”</i><a href="../Text/dipnot.xhtml#Footnote0041" id="Feedback0041"><sup>[41]</sup></a> sırasında yakayı ele verdi mi, üstelik etkili ilişkileri de yoksa o zaman Gleiwitz III, Janina ya da Heidebreck’teki kömür madenlerine atılıyor; birkaç hafta içinde yorgunluktan ölmek demektir bu. Ayrıca, ilgili sivil işçi de suça katılmaktan ötürü yetkili Alman makamına verilip <i>Vernichtungslager</i>’de bizimle aynı koşullar altında belirli bir süre kalıyor; bildiğime göre, bu süre on dört gün ile sekiz ay arasında değişiyor. Bu biçimde cezalandırılan işçiler, kampa alınır alınmaz, tıpkı bizim gibi, sırtlarından giysileri çıkarılıyor, ne var ki eşyaları özel bir kamp odasına konuyor. Kollarına dövme yapılmadığı gibi saçları da kesilmiyor, bundan tanınıyorlar; yalnız ceza süresi boyunca bizimle aynı işe koşulup aynı disiplin içinde bulunuyorlar; bunlara ayrım uygulanmıyor. Özel gruplar halinde çalışıp sıradan tutuklularla ilişkileri olmuyor. Onlar için kamp bir ceza; zorlama ya da hastalık sonucu ölmezlerse büyük şansları var yeniden insanlar arasına karışmak için; oysa bizim için kamp bir ceza değil; bizim için bir süre konmuş değil; kamp, Alman sosyal dokusu içinde bizim için düşünülmüş süresiz bir varoluş türü.</p>
<p>Buna uyularak kampın bir bölümü, her türden uyruğa bağlı sivil işçilere ayrılmış; tutuklularla kuraldışı ilişkileri görüldüğünden, burada kısa ya da uzun bir süre cezalı kalıyorlar. Bu bölüm, asıl kamptan bir tel örgüyle ayrılmış, adı <i>E-Lager</i>, orada kalanlara da “<i>E-Häftlinge</i>” deniyor. E, eğitim anlamına gelen <i>Erziehung</i> sözcüğünün başharfi.</p>
<p>Buraya kadar saydığımız tüm zincirleme şeyler, kampa ait servetin kaçakçılığıyla ilgili. Bundan ötürü SS çok sert davranıyor, dişimizdeki altın bile onlara ait: Yaşayan birinin ya da bir ölünün ağzından sökülmüş olsun, er geç hepsi SS’in eline geçiyor. Kamptan dışarı altın çıkarmak istememeleri çok doğal.</p>
<p>Ne var ki, böyle şeylerin çalınmasına kamp yönetimi pek karışmıyor. Buna kanıt olarak, aksi yöndeki kaçakçılığa SS’in hiç ses çıkarmayıp bunu anlayışla karşılaması gösterilebilir.</p>
<p>Genellikle burada işler daha kolay yürüyor. Buna’da her gün çalışırken elimizden geçen şeylerle diğer gereçlerin, “mamul madde”nin çalınması ve çalınmasına yataklık edilmesiyle ilgili bir faaliyet. Bu gibi şeyler akşamları kampa sokuluyor, bir alıcı bulunuyor, ekmek ya da çorba karşılığında değiştiriliyor. Bu türden alışverişin piyasası var. Kamptaki doğal yaşamı sürdürebilmek konusunda gerekli olan şeyler için Buna’daki hırsızlık, biricik ve düzenli alım olanağını sağlıyor. Süpürge, boya, elektroliz ve ayakkabı cilası tipik örnekler arasında.</p>
<p>Daha önce de aktarıldığı gibi, kamp kuralları her sabah ayakkabıların cilalanıp parlatılmasını öngörüyor; her <i>Blockältester</i> bu kuralın kendi barakasında uyulmasından SS’e karşı sorumludur. Bu durumda her barakaya belirli zamanlarda ayakkabı cilasının verildiği düşünülebilirdi, fakat durum öyle değil: işleyiş mekanizması çok farklı. Şunu da belirtmek gerekir: akşamları her barakaya normal miktarın üzerinde çorba verilir; fazla olan miktarı dağıtmaktan yükümlü olan <i>Blockältester</i> ilk olarak arkadaşları ve himayesinde bulunanlar için şeref payını ayırır; ardından süpürgecilere, gece nöbetçilerine, bit denetçilerine ve barakadaki tüm gözdelere alacaklarını verir. Geriye kalan çorba miktarı ise (ve her <i>Blockältester</i> mutlaka bir miktarın artmasını sağlar) alışverişler için kullanılır.</p>
<p>Gerisi belli: Buna’da yiyecek kaplarını yemeklik yağ veya makine yağıyla (ya da başka şeylerle; siyahımsı ve yağlı olan her şeye işe yarar gözüyle bakılıyor) doldurma şansı olan <i>Häftling</i>’ler, akşamları dönüş saatinde barakaları dolaşır; ta ki malı tükenmiş olan veya stokunu tazelemek isteyen bir <i>Blockältester</i> bulana kadar. Ayrıca neredeyse her barakanın, stok tükendiğinde yağ tedarik etmesi koşuluyla günlük sabit bir ücret alan kendi tedarikçisi var.</p>
<p>Tedarikçiler her akşam, gündüz odalarının kapılarında sabırla bekler: kar, yağmur demeden saatlerce orada durur, prim kartlarındaki fiyat dalgalanmasını ve kartların değerini alçak sesle, hararetle tartışırlar. Ara sıra gruptan biri ayrılır, hızlıca borsaya koşar ve en güncel haberlerle geri döner.</p>
<p>Demin belirtilen Buna maddeleri yanında, barakadakilerin kullanabileceği, baraka kıdemlisinin hoşuna gidecek, ileri gelenlerin ilgi ve merakını uyandıracak sürüyle şey var: elektrik ampulleri, fırçalar, sabun, tıraş sabunu, eğe, pense, çivi vb. İçki yapmak için alkol, ilkel çakmaklar için benzin bile satılıyor; kamp zanaatkârlarının akıl almaz gizemli bir sanayi düzeninden yarattıkları gerçek, mucizevi maddeler.</p>
<p>SS üyeleri ile Buna sivil makamı arasındaki sessiz düşmanlığın harekete geçirdiği bu çok karışık hırsızlık ve karşıt hırsızlık dokusu içinde KB, birinci derecede rol oynuyor. Çünkü KB, direncin en zayıf olduğu yer, konulmuş yasaları daha kolay çiğneyen bir sübap, gardiyanların dikkatinden kaçan bir yer. Ölülerle, bir de Birkenau’ya çıplak gönderilen ayrıma uğramış tutuklulara ait giysiyle ayakkabıların bakıcılar tarafından yeniden çok ucuz fiyatla satışa sürüldüğünü herkes biliyor. Bakıcılar ile hekimler, Buna’ya soktukları ilaçları sivillere verip karşılığında yiyecek alıyorlar.</p>
<p>Bakıcılar, kaşık alım satımından da büyük bir gelir elde ediyor. Yarı sulu çorba başka türlü içilemediği halde, kamp yeni gelenlere kaşık vermiyor. Kaşıklar Buna’da gizlice ya da tutuklular tarafından yapılıyor. Tenekeci, demirci gruplarında çalışan uzmanlar bu işi beceriyor. Dövülmüş tenekeden biçimsiz, kaba saba şeyler; çoğu zaman da kenarları bilenmiş oluyor ki, ekmek kesmek için bıçak olarak da kullanılsın. Bu kaşıkları yapanlar, bunları doğrudan doğruya yeni gelenlere satıyor; alelade bir kaşığın fiyatı yarım tayın, bir bıçaklı kaşığın ise dörtte üç tayın. Kaşıkla KB’ye girmek olağan ama kaşıkla KB’den çıkmaya izin yok. Taburcu olanın kaşığı, henüz giyinmeden üzerinden alınıp bakıcı tarafından borsada yine satışa çıkarılıyor. Taburcu olanlarla ölülerin, bir de ayrıma uğramış olanların kaşıkları sayılırsa bakıcıya her gün elli kaşık kaldığı görülüyor.</p>
<p>Buna’daki hırsızların en önemli yatağı da KB. KB’ye verilen çorbanın aşağı yukarı yirmi litresi her gün, uzmanların satışa çıkaracağı çeşitli eşya için bir fon olarak kullanılıyor. KB’de mide yıkamak için kullanılan ince lastik borular çalınıyor, KB’nin biraz karışık olan muhasebesinde kullanılan kalemlerle renkli mürekkepler de satılıyor. Aynı zamanda Buna’daki depolardan <i>Häftling</i>’lerin ceplerine giren dereceler, cam işi eşya ve kimya deney kapları da KB’de değerlendiriliyor.</p>
<p>Kurutma Birimi’ne ait termografın milimetrik rulo kâğıtlarını çalma ve onları tansiyon ve ateş diyagramları olarak kullanmasını önererek KB’nin Başhekimi’ne verme fikrinin bize, yani Alberto ile bana ait olduğunu söyleyerek kendini beğenmişlik yapmak istemem.</p>
<p>Uzun sözün kısası: Buna’da hırsızlık, sivil yöneticiler tarafından cezalandırılıyor ama SS tarafından teşvik görüyor; kamptaki hırsızlıksa SS tarafından şiddetle cezalandırılırken siviller tarafından olağan bir değiş tokuş olarak ele alınıyor; tutukluların kendi aralarındaki hırsızlık genellikle cezalandırılıyor; ne var ki ceza hem çalana hem de soyulana aynı sertlikle uygulanıyor.</p>
<p>“İyi” ile “kötü” ya da “haklı” ile “haksız” sözcüklerinin bizim kampta nasıl bir anlam taşıdığını okuyucu bir düşünmeli şimdi; çizdiğimiz tabloyla verdiğimiz örneklere dayanarak, tel örgülerin bu tarafındaki dünyamızda ahlak diye bir şey var olabilir miydi, bir ölçüp biçmeli.</p>
</body>
</html>