<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">Yaz</p>
<div class="bos2"></div>
<p>Bütün bahar süresince Macaristan’dan nakliyat. Her ikinci tutuklu Macar; Yidiş dilinden sonra Macarca, kampta konuşulan ikinci dil.</p>
<p>1944 Ağustosu’nda, bizler, beş ay önce gelmiş olanlar artık eskilerden sayılıyoruz. Grup 98’in eskileri olarak, bize verilmiş sözleri, bir sonuca varmayan başarılı kimya sınavını hiçe sayıyoruz; ne şaşırmış ne de düş kırıklığına uğramışız bu yüzden. Aslına bakılırsa değişikliklerden korku duyduğumuz da bir gerçek. “Değişiklik mi var, sonu kötüdür.” Kampta kullanılan bir özdeyiştir bu. Burada tahmin yürütmenin ne boş şey olduğunu birçok kez denedik. Hiçbir davranışımızın, hiçbir sözümüzün onları etkileyeceği yok; öyleyse gelecek için kafa patlatmak niye? Evet, biz eski <i>Häftling</i>’leriz artık, olgunlaştık, bilgeleştik; anlamaya uğraşmamak, gelecek için düş kurmamak, tüm bunlar nasıl, ne zaman sona erecek diye kendimize işkence etmemek, hiçbir şey sormamak, kendimize de bir şey sormamak...</p>
<p>Daha önceki yaşamımızla ilgili anıları hâlâ saklıyoruz, ne var ki bu anılar sisler içinde, uzaklarda; bu yüzden de tatlı buruk bir acılığı var hepsinin. Tıpkı küçük yaşımızın ve geçip gitmiş her şeyin anılması gibi. Öte yandan, kampa ilk gelişimizle ilgili dakikalar hepimiz için bir sıra birbirini tutmayan anıya başlangıç oluyor: Şu geçirdiğimiz günlerin deneyimiyle durmadan güçlenen bu anıları çok yakından ve tüm sertlikleriyle hissediyoruz, her gün yeniden açılan yaralar gibi.</p>
<p>Yapı yerinde, Müttefikler’in Normandiya Çıkartması, Rus Taarruzu, Hitler’e yapılan başarısız suikastla ilgili haberleri aldık; bu haberler içimizde güçlü, aldatıcı bir umut selinin akmasına neden oluyor. Günden güne güçten düşüldüğünü, yaşama isteğinin yok olduğunu, aklın sislere büründüğünü herkes hissediyor; Normandiya ile Rusya öylesine uzak, kış öyle yakın ki; somut olan şey yalnızca çektiğimiz açlıkla avuntudan yoksun olmamız, gerisi gerçekdışı; bundan ötürüdür ki, pislik ve çamura batmış şu bizim dünyanın ötesinde, sonunun ne olacağını kestiremediğimiz şu verimsiz, durgun zamanın ötesinde başka bir dünya, başka bir zaman olabileceğine inanamıyoruz.</p>
<p>Yaşayan insanlar için zamanın bölümleri bir değer taşır ve bu değer, insanın içi ne kadar zenginse o kadar da büyüklük kazanır; oysa bizler için saatler, günler, aylar, gelecek zaman içinden kasvetle yükselip geçmiş zaman içine batıp gidiyor, hem de aslından çok yavaş yol alarak; bir an önce sıyrılmaya çalıştığımız çirkin, gereksiz bir madde. Aslında çok canlı, değerli ve geri gelmez nitelikteki günler, birbirini kovalayıp yutuyor ve gelecek, aşılmaz bir engel gibi kapkara ve yoğun, karşımızda duruyor.</p>
<p>Bizim için tarih olduğu yerde durup kalmış.</p>
<br/>

<p>Ağustos ayında Yukarı Silezya’nın bombardımanı başlıyor; bu bombardımanlar düzensiz aralıklarla bütün yaz sürüp sonbaharda başgösteren bunalımlı sonuca dek sürüyor.</p>
<p>Buna’daki olağanüstü düzenli toplu çalışma birdenbire bozuluyor, düzensiz, hastalıklı, ikide bir nöbet geçiren bir çaba haline giriyor. Sentetik lastik üretiminin başlayacağı günün tarihi –ağustos ayı bunun için bir başlangıç olacaktı– durmadan ileri atılıyor, sonunda Almanlar bile lafını etmez oluyorlar bunun.</p>
<p>Bütün yapıcı çalışmalar kesiliyor; ölçülüp biçilmesi zor tutsaklar sürüsünün gücü başka bir yere taşınıyor, bu yüzden günden güne artan boyun eğmeyle pasif bir düşmanlık da başlıyor. Her hava akınından sonra zararın onarılmasına gidiliyor; daha birkaç gün önce monte edilmiş olan hassas makineler sökülüp taşınıyor; aşırı bir hızla sığınaklar yapılıyor, korunma önlemleri alınıyor.</p>
<p>Tıpkı birbirini andıran, tekdüze, uzun günlere göre daha bir hafiflik duyacağımızı sanmıştık, Buna’nın şimdiye kadarki sistematik, düzenli çalışmasından kurtulursak daha bir hafifleriz sanmıştık; ne var ki Buna böyle lanetlenmiş gibi ve bizleri de birlikte sürükleyerek parçalanırken evdeki hesabın çarşıya uymadığını anlıyoruz. Toz toprak içinde, yanan yıkıntılar arasında ter içinde kalıyor, yüzükoyun toprağa kapanmış, hayvanlar gibi tir tir titriyoruz öfkeli uçakların altında. Akşamları, yorgunluktan, susuzluktan bitik, kampa dönüyoruz; Polonya yazının o uzun süreli, rüzgârlı akşamları... Kampın altı üstüne gelmiş, içecek, yıkanacak su yok, kanı çekilmiş damarlarımız için çorba yok, bir parçacık ekmeğini başkalarının açlığından korumak için ışık bile yok. Sabahları ayakkabılarımızı, giysilerimizi barakanın karanlık, gürültülü cehennem çukurunda zor buluyoruz.</p>
<p>Buna’daki sivil Almanlar, uzun süren bir despotluk düşünden uyanıp da şimdi yıkılacağını gören ve bunu kabul etmek istemeyen bir insanın ruhsal çıkmazı içinde. Kamptaki Reich Almanları, politikacılar da dahil olmak üzere, tehlike saatinin çaldığını hissediyorlar. Bu yeni durum, nefret ve anlaşmazlık keşmekeşini en ilkel haline indiriyor; iki kamp arasında yeni ve daha derin bir bölünme ortaya çıkıyor: Politikacılar, yeşil üçgenliler, SS’ler, –haklı ya da haksız– hepimizin suratına sinmiş olan o kötülük sevincini, o intikam zevkini görüyor. Bu bakımdan hepsi birleşmiş, birlik olmuş ve öfkeleri de ikiye katlanmış.</p>
<p>Bizim artık öbür taraftan olduğumuzu hiçbir Alman görmemezlikten gelemez: Biz artık Alman göğünü saban sürer gibi bir baştan bir başa tarayan, Alman fabrikalarının çelikten hayatını ölüme zorlayan, Alman ulusunun şimdiye dek utanıp eğilmemiş evlerini günden güne daha çok sarsıp yıkılmaya zorlayanların tarafındayız.</p>
<p>Aslında biz de öylesine harap olmuşuz ki, artık korkunun çok ötesindeyiz. Henüz doğru yargılayıp duyguları sağlamlığını yitirmemiş bir azınlık, hava akınlarıyla yeniden güç kazanıp yeniden umutlanıyor; açlıktan ötürü henüz tam pasifleşmemiş olanlar ise genel panik anlarından yararlanmanın çaresine bakıyor; mutfaklara, depolara dadanmayı göze alıyorlar (Hava akınlarının özelliği göz önünde tutulmazsa olağanüstü durumlarda hırsızlığın cezası asılarak ölüm). Birçokları da yeni tehlikeyi, yeni güçlükleri tam bir kayıtsızlıkla karşılıyor: Bilinçli bir kayıtsızlık değil bu; dövüle dövüle dayağa alışmış ve artık dayaktan acı duymayan hayvanlarınki gibi bir uyuşma hali.</p>
<p>Sığınağa girmemiz yasak. Toprak sarsılmaya başladı mı, yapay sis yapan gereçlerin çıkardığı duman dalgaları arasından zar zor sürünerek Buna sınırları içerisindeki geniş, boş kalmış, verimsiz, çöplü yerlere uzanıyoruz; sonra sırt sırta, iç içe, ölüler gibi hiç kımıldamaksızın orada kalıp organlarımızı dinlendirmenin bir anlık keyfini sürüyoruz. Çevremizden yükselen duman ve alev sütunlarını bomboş gözlerle izliyoruz; her Avrupalının bildiği o insanı tedirgin eden hafif gümbürtülerin duyulduğu kısa aralarda, yüzlerce kez bombalanmış toprağın üzerinde, pörsümüş bir hindiba ya da soluk bir papatya arıyor, bulursak, yavaş yavaş çiğniyoruz sesimizi çıkarmadan.</p>
<p>Alarm sona erince yeniden yerlerimize dönüyoruz sürüklenir gibi; insanlarla eşyanın gazabına uğramış sessiz, sayısı belirsiz bir sürü; sonra hanidir nefret edilen ve artık saçma ve boşuna olduğu belli işimize koyuluyoruz yeniden.</p>
<p>Yaklaşmakta olan sonun depremleriyle gittikçe daha güçlü sarsılmaya başlayan bu dünyada, yeni korkular, yeni umutlar beliriyor. Bir süre için daha da sertleştirilmiş bu tutsaklık sırasında, Lorenzo’ya rastlıyorum. Lorenzo’yla ilişkimin öyküsü hem kısa hem uzun; hem basit hem de karışık aynı zamanda; bütün gerçeklerin dışında kalmış bir zaman ve durumun öyküsü. Bundan ötürü şuna inanıyorum ki, bugün aynı öyküyü anlamak için onu Eskiçağ tarihi ve mitolojiyle aynı türden saymak gerekir.</p>
<p>Bu konuda anlatılacak elle tutulur şey az: Bir İtalyan sivil işçi, bana altı ay süreyle ve hemen her gün bir parça ekmekle yemeğinin artığını getiriyor; bana yamalı iç gömleğini armağan ediyor; İtalya’ya benim adıma bir kart yazıp yanıtını bana iletiyor. Tüm bunlar için hiçbir karşılık istemiyor, kabul de etmiyor; çünkü iyi, sade bir insan, iyiliğin karşılıksız yapılması gerektiğine inanıyor.</p>
<p>Şimdi bu az şeydir sanılmamalı. Hoş daha önce de anlattığım gibi, hayatta kalmak için sivillerle ilişki kurup onlardan yararlanan yalnız ben değilim, ne var ki, o ilişkilerin yapısı başka. Arkadaşlarımız bundan, hovarda adamlar, kadınlarla ilişkilerini nasıl anlatırsa tıpkı öyle, aynı gizli hava içinde ve karanlık bir biçimde söz açıyorlar: Haklı olarak gurur duyulan ve kıskanılsın istenen, ne var ki en pervasız ruhlar için bile korkulu olan serüvenler. Bundan ötürü bu serüvenlerden rahatça söz açmak ne doğru oluyor ne de hoşa giden bir şey. Böylece, <i>Häftling</i>’ler “koruyucuları” ile “dostları”ndan söz açarken oldukça gizli kapaklı ve ad vermeksizin konuşuyorlar; hem onları ele vermemiş olmak hem de istemedikleri rakiplerle karşılaşmamak için. Özellikle Henri gibi pişkin, profesyonel baştan çıkarıcı tipler, böyle şeylerin lafını bile etmiyor; bunlar başarılarını hep gizemli bir havaya büründürüyor, dinleyenlerde çok nüfuzlu, eliaçık büyük sivillerden yardım görüyormuş etkisini uyandıracak simgesel sözlerle konuşuyor.</p>
<p>Baştan çıkarıcı bir tipin, bir “organizatör”ün adı mı çıktı, kıskançlık, nefret, aşağılama ve hayranlık da ardından sökün ediyor hemen. “Organizasyon” sonucu elde edilmiş şeyleri uluorta yemek çok kötü karşılanıyor, çünkü bu utanma duygusu ve görgüyle aşırı çelişen bir tutum. “Bunu kim verdi?” “Nereden buldun onu?” “Nasıl buldun?” gibi sorular da aptalca ve yersiz. Yalnız büyük numaralılarla, safdiller, bir işe yaramayanlar, koruyanı olmayanlar, kamp yasalarından habersizler soruyor böyle soruları; bunlara ya hiç yanıt verilmiyor ya da, “<i>Verschwinde, Mensch!</i>”; “<i>Hau’ab</i>”; “<i>Uciekaj</i>”; “<i>Schiess in den Wind</i>”; “Yaylan bakalım”; <i>Va chier...</i><a href="../Text/dipnot.xhtml#Footnote0067" id="Feedback0067"><sup>[67]</sup></a> gibi kampta kullanılagelmekte olan sürüyle argodan biriyle yanıt veriliyor.</p>
<p>Kimileri, bir ötekinin hangi siviller ya da hangi sivil grubuyla ilişkisi olduğunu anlamak için karışık, zor casusluk manevraları çevirmekle uzman kesiliyor, çeşitli yollardan söz konusu kişiye baskı yapmak istiyor. O zaman sonu gelmez “öncelik” kavgalarına yol açılmış oluyor, bunun acısı da en fazla ve özellikle yenilerle yeniklerin sırtına yükleniyor; çünkü çantada keklik bir sivile, bizimle daha yeni ilişki kurmak yolunda birinden çok daha güveniliyor. Söz konusu olan sivil, teknik ve duygusal nedenlerden ötürü daha değerli: “Organizasyon”un esasları tüm kuralları, tüm tehlikeleriyle ona açıklanmış, karşılıklı güven kurulmuştur, öte yandan da bu sivil, aramızdaki kast sisteminin dışında kaldığını kanıtlamıştır.</p>
<p>Siviller karşısında gerçekten de bir tür parya gibiyiz. Az ya da çok açığa vurarak, acıma ya da aşağılamanın tüm farklarını gözeterek, böyle bir duruma düşmüş olmamızı, böyle bir yaşamı sürdürmeye zorlanmamızı müthiş ağır, gizemli bir suç işlemiş olmamıza yoruyorlar. Hiç anlamadıkları ve kulaklarına hayvansı sesler gibi gelen bir sürü dil kullanarak konuştuğumuzu duyuyorlar; bizleri saçsız, adsız, şerefsiz, hemen her gün dayak yiyen, günden güne daha fazla düşen tutsaklar olarak görüyor; gözlerimizde barış, inanç ya da tutkunun küçük bir işaretini bile bulamıyorlar. Bizi hırsız, güvenilmez, pis, döküntü, aç belleyip, böylesine düşmüş ve düşürülmüş olmayı hak ettiğimizi sanıyorlar. Yüzlerimizi kim ayırabilir, yüzlerimizin birbirinden farklı olduğunu kim anlayabilir ki? Onlar için yalnızca “şey”, çoğul değil, tekiliz.</p>
<p>Ne var ki tüm bunlar, önümüze zaman zaman bir parça ekmek ya da bir patates atmalarına, yapı yerinde <i>Zivilsuppe</i>’nin<a href="../Text/dipnot.xhtml#Footnote0068" id="Feedback0068"><sup>[68]</sup></a> dağıtımından sonra dibini kazıyalım diye çorba çanaklarını bize vermelerine engel değil; bu çorba çanaklarını iyice temizledikten sonra yine onlara geri veriyoruz. Bunu ya hırslı, açgözlü bakışlarımızdan kurtulmak ya o sırada insancıl bir duyguya kapıldıkları ya da bir yudum çorba için hayvanlar gibi itişip kakışmamızı, güçlünün o bir yudum çorbayı nasıl ele geçirdiğini, ötekilerin de dövülmüş köpekler gibi sendeleyerek nasıl uzaklaştığını görmek için yapıyorlar.</p>
<p>İşte Lorenzo ile ben, tüm bunların dışında kaldık. Aynı değerde binlerce kişi arasında salt benim yaşamımın böyle bir sınavı başarıyla vermiş olmasının nedenini aramakta bir anlam olsun olmasın, ben, bugün yaşayanlar arasında olmamı Lorenzo’ya borçlu olduğuma inanıyorum. Salt onun maddi yardımı değil, onun kişiliğinde canlanmış olan iyilik, çok sade, kendi halinde bir davranış, bizimkinin dışında adil bir dünya bulunduğunu bana sık sık anımsatan bir şey olmuştur. Henüz temiz, bozulmamış, kabalaşmamış, nefretten, korkudan uzak kalmış bir şey, bir insan da bulunabiliyordu demek; “yaşamayı sürdürmeyi daima hak eden” tanımlanması güç bir şey, çok güç de olsa, iyiliğin, olanaklarını sürdürebilmek yeteneğinden yoksun olmadığı...</p>
<p>Burada anlatılan kişiler insan değildi. Onların insanlığı gömülmüştü ya da bunu kendileri, uğradıkları insafsızlığın etkisiyle gömmüşlerdi. Alçak, budala SS’ler, gardiyanlar, politikacılar, suçlular, büyük, küçük gözdeler, birbirinden farksız, tutsaklaşmış tutuklular da dahil, Almanların istemiş olduğu bu hastalıklı hiyerarşinin bütün aşamaları, içlerinin bütün ıssızlığıyla zıt bir kardeşlik havası içindeydi.</p>
<p>Ama Lorenzo insandı. Onun temiz kalmış, el değmemiş insanlığı bütün bu inkâr dünyasının dışındaydı. Bu arada insan olduğumu unutmama hakkı bana da tanındıysa ben bunu Lorenzo’ya borçluyum.</p>
</body>
</html>