<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">Gecelerimiz</p>
<div class="bos2"></div>
<p>KB’de yirmi gün kaldıktan sonra yaram, enikonu iyileşiyor ve ne yazık ki taburcu ediliyorum.</p>
<p>Bu işin muamelesi çok kolay, ne var ki yeniden alışmaya ayrılan o acılı ve tehlikeli zamanı da getiriyor beraberinde. İyi ilişkiler kuramadın mı, taburcu edildikten sonra kendi barakana, kendi grubuna dönemiyorsun; benim için “meçhul” kalmış nedenlerden ötürü başka bir barakaya, başka bir işe veriliyorsun. Ayrıca KB’den ayrılırken çırılçıplak çıkılıyor; “yeni” giysi ve ayakkabı veriyorlar (girerken teslim ettiklerimizi değil), bu yeni verilen eşyayı üstümüze uydurmak başlı başına bir iş ve sorun, çabuk da olmak gerekiyor. Yeniden kaşık, bıçak bulmak zor oluyor; en kötüsü, tanımadığımız, yabancı bir çevreye katılıyoruz, belki de yeni gelene düşmanlık besleyecek hiç tanımadığımız arkadaşlar; yeni gardiyanların huyunu suyunu da bilmiyoruz, bundan ötürüdür ki, hışımlarına uğramamak için gözümüzü dört açmalıyız.</p>
<p>En umutsuz anlarda bile insanın kendine sığınacak bir köşe, çevresine ince de olsa bir savunma duvarı örmek yeteneği şaşılacak kadar büyük. Bunun için oldukça zor bir uyum devresi geçiriliyor; hem aktif hem de pasif tarafları olan bir çaba: ayakkabıları geceleri asabilmek için yatağın yukarısına çivi çakmak, şimdiki grupla şimdiki barakanın kural ve yasalarını anlayıp tanımak, komşularla sessiz sözsüz antlaşmalar yapmak saldırıya uğramamak için. Bu çabanın etkisiyle bereket bir denge, bir dereceye kadar güvenlik ediniyor yeni gelen; kendine bir yuva kurabiliyor.</p>
<p>Ne var ki, insan KB’den böyle çırılçıplak ve hemen hemen hiçbir zaman tam iyileşmiş olarak çıkmayınca kendini uzayın karanlığına, soğuğuna fırlatılmış gibi hissediyor. Pantolon aşağı kayıyor, ayakkabı vuruyor, gömlek çoğu zaman düğmesiz. İnsanlardan en fazla ilgi beklediği anda, çevrilmiş sırtlar görüyor. Yeni doğmuş çocuk gibi incinmeye hazır ve kendini koruyamayacak durumda; buna karşılık, sabahın köründe yine çalışmaya yollanmak zorunda.</p>
<p>İşte bakıcı beni bürokrasi aşamalarından geçirip 45 numaralı barakanın kıdemlisine teslim ettiği sırada bu durumdaydım. Ama birden seviniyorum: Şansım varmış, Alberto’nun barakası bu.</p>
<p>Alberto, en iyi dostum; yirmi iki yaşında, demek benden iki yaş genç; ama içimizden hiçbir İtalyan onun kadar uyum sağlayamamıştı buraya. Alberto başını dik tutarak girdi kampa, öyle de yaşıyor yine. Bu hayatın savaş demek olduğunu ötekilerden çok daha çabuk anladı; kendinden ya da başkalarından yakınmak, kendini ya da başkalarını acındırmakla zaman geçirmedi, daha ilk gününden benimsedi burayı. Zekasıyla içgüdüsü de yardımcı oldu ona kuşkusuz. İsabetli düşünen hep o; çoğu zaman da hiçbir şey düşünmüyor; ama haklı çıkıyor o zaman. Kaşla göz arasında kavrıyor kavranacak şeyi. Az bir Fransızcası var; ama Almanlarla Polonyalıların ne söylediğini hemen anlıyor. İtalyanca ve el işaretiyle yanıt veriyor; ama anlatabiliyor ya anlatacağını, üstelik sevimli de oluyor. Kendi çıkarı için savaşıyor ama herkesle dost. Kime rüşvet verilir, kimden kaçınmak gerek, kimde acıma duygusu uyandırılabilir, kime karşı gelmek olur, biliyor.</p>
<p>Tüm bunlara karşın (bu özelliğinden ötürüdür ki, bugün bile sevgiyle anıyorum onu) kötü bir insan olmadı Alberto. Onun kişiliğinde hep zor rastlanır güçlü, aynı zamanda da yumuşak, karşısında karanlığın silahlarını kırmak zorunda kaldığı insanı buldum.</p>
<p>Ne var ki onunla yatak arkadaşlığı yapmaktan uzağım, 45 numaralı barakada çoktandır tanınmış ve sevilmiş bir insan olmakla birlikte, o da başaramaz bunu. Ne yazık... İnsanın güvenebildiği, hiç olmazsa anlaşabildiği bir yatak arkadaşı bulmasının büyük yararı var aslında; üstelik mevsim kış, geceler uzun; ter, koku ve sıcaklığı biriyle paylaşmak zorunda olduğumuza göre, bu bir arkadaş olmalıydı.</p>
<br/>

<p>Kış geceleri uzun ve uyumamız için bize oldukça geniş bir zaman ayrılmış.</p>
<p>Barakada gürültü yavaş yavaş kesiliyor; akşam yemeğinin dağıtımı kesileli bir saatten fazla olmuş, yemek çanaklarının dibini kazıyan yalnızca birkaç kişi kalmış, çanaklar ampulün altında sağa sola dönüp duruyor, alınlar kırışmış dikkatten. Mühendis Kardos, yaralı ayakları, irinli nasırları “tedavi” için yataklar arasında mekik dokuyor, çünkü Kardos’un işi bu. Bütün gün her adım attıkça kanayan yaralarının acısından kurtulmak için bir dilim ekmeğini gözden çıkarmayacak kimse olamaz. Mühendis Kardos, yaşayabilmek sorununu böyle namuslu bir yoldan çözümlemiş.</p>
<p>Arka kapıdan gizlice içeri giren şarkıcı, dikkat kesilip çevresine bakınarak ilerliyor. Wachsmann’ın yatağına oturur oturmaz, çevresine küçük, sessiz, dikkatli bir grup toplanıyor. Şarkıcı hafif bir sesle sonu gelmez bir Yidiş şarkı okumaya koyuluyor, hep aynı dizeler yeni baştan, insanın içine işleyen hüzünlü bir hava (belki de o sıralarda, o barakada dinlediğim için aklımda öyle kalmış); anlayabildiğim birkaç sözden vardığım sonuca bakılırsa bu şarkıyı kendisi bestelemiş, tüm kamp yaşamını, en ufak ayrıntılarına kadar şarkıya yerleştirmiş. Kimileri açık elli davranıp “şarkıcı”ya bir tutam tütün ya da bir parça iplik veriyor; ötekiler düşünceli düşünceli dinleyip hiçbir şey vermiyorlar.</p>
<p>Günün son alışverişini harekete geçirecek olan beklenmedik bir ses yükseliyor: “<i>Wer hat kaputt die Schuhe?</i> (Eski ayakkabısı olan var mı?) Kırk, elli kadar değiştokuşçu etekleri tutuşmuş gibi koşuyorlar; oysa içlerinden ancak ilk on kişi bir iş yapabilirse yapacak, bunun da farkındalar.</p>
<p>Sonra sessizlik çöküyor. Işık ilk şimdi söndürülüyor, terzilerin iğne, ipliklerini, bu değerli gereçleri yok etmeleri için bir-iki saniye yetiyor. Şimdi uzaktaki çan da çalıyor, gece nöbetçisi yerini alıyor, tüm ışıklar sönüyor artık. Soyunup yatmaktan başka yapacağımız bir şey yok.</p>
<br/>

<p>Yatak arkadaşımın kim olduğunu bilmiyorum. Hanidir hep aynı adam mı, ondan bile emin değilim; çünkü onu önden hiç görmüşlüğüm yok; yalnızca uyanmanın o karışıklık ânında gördüğüm kadarıyla sırtını ve ayaklarını yüzünden daha iyi tanıyorum. Benim grubumda çalışan biri değil; yatağa ancak sus emri verildikten sonra giriyor, battaniyenin altına süzülüp kemikli kalçasıyla beni kenara itiyor, sırtını çevirip horlamaya başlıyor. Böyle sırt sırtayken kendime saman yatakta yeterli büyüklükte bir yer açmaya çalışıyorum, sırtımı bütün gücümle onun sırtına dayayıp sonra birdenbire dönerek dizimi yardıma çağırıyor, ayaklarını yakalayıp yüzümden uzaklaştırmaya uğraşıyorum. Ama hepsi boşuna, onun benden ağır olduğu belli, uyumaya başlayınca da külçe gibi ağırlaşıyor.</p>
<p>O zaman olduğum yerde kalıyorum, lanetlenmiş gibi yarı bedenim ranzanın tahta kenarı üzerinde kıpırdamadan kalıyor. Ne de olsa öyle yorgunum ki, hemen uykuya dalıyorum; demiryolu üzerinde yatıyormuşum gibi bir duygu içindeyim.</p>
<p>Tren de hemen geliyor, lokomotifin homurtusu duyuluyor bile, lokomotif benim yatak arkadaşımdan başkası değil. Ne var ki, lokomotifin çifte kişiliğini sezmeyecek kadar da dalmamışım henüz; bugün Buna’da boşalttığımız vagonları getiren lokomotiftir bu, aynı lokomotif Bunu, yanımıza yaklaştığı anda iki kanadından çıkan sıcağı nasıl duydumsa yine öyle duyuyorum. Homurdanıp gittikçe yaklaşıyor, neredeyse üzerimden geçecek ama henüz yanımda değil. Uykum bir tül kadar hafif, istediğim anda yırtabilirim o tülü. Şimdi de yırtsam, demiryolundan, raylardan aşağı kayıp kurtulabilirim. İşte, istediğimi yaptım bile, uyandım işte; ama tam da uyanık değilim, biraz uyanık o kadar; merdivenin en yukarı basamağında bilinçsizden bilinçliye geçiyorum. Gözlerim kapalı, uykum tam kaçmasın diye açmayayım gözlerimi daha iyi ama gürültüleri duyuyorum. Bu uzaktan gelen düdük sesinin gerçek olduğundan eminim, düşteki lokomotifin sesi değil bu: Yapı treninin düdüğü, geceleri de çalışılan yapı yerinden geliyor. Uzun, sürekli bir düdük, sonra daha derinden yarı güçte bir ses, derken yine ilk düdük, ama bu kez kısa ve tiz. Bu ıslıklı düdük sesi, elle tutulacak kadar anlamlı bir şey. Onunla öylesine bir bağlılığımız var ki, kamp ve iş zorunluğunun simgesi durumuna girmiş; tıpkı bazı melodiler ve kokularda olduğu gibi, içimizde çağrışımlar oluşturuyor.</p>
<p>Kız kardeşim, iyi tanıyamadığım, iyi seçemediğim birkaç dostumla sürüyle başka insanlar duruyor önümde. Hepsi de bana kulak vermiş, anlatıyorum: Üç ses tonuyla öten düdüğü, itmek istediğim ama benden güçlü olduğu için uyandırmaktan korktuğum komşumu anlatıyorum. Bütün ayrıntılarıyla açlığımızı, bit muayenesini, burnum kanadığı için suratıma bir tokat atıp beni yıkanmaya yollayan gardiyanı da anlatıyorum. Kendimi evimde, dostum insanlar arasında bulup onlara böyle bir sürü haber vermek, heyecanlı, bedende duyulan, anlatılmaz bir zevk. Yalnız dinleyicilerimin beni izlemediğini, bu işin içinde olmadıklarını gözden kaçırmamak gerek. Onlar kendi aralarında başka şeylerden dem vuruyor, sanki ben hiç de aralarında değilmişim gibi. Kızkardeşim bana bakıp ayağa kalkıyor, bana hiçbir şey söylemeksizin çıkıp gidiyor.</p>
<p>O zaman içimde, küçüklüğümden kalma ve pek de bilinçli olmayan acıya benzer bir umutsuzluk doğuyor. Gerçek fikriyle ve yabancı etkilerle yumuşamamış saf bir acı; çocuklar böylesi bir acıyla ağlar. Yeniden yüzeye tırmanmak benim için daha iyi olacak, gerçekten uyanık olduğumdan emin olabilmek için şimdi gözlerimi bilinçli olarak açıyorum.</p>
<p>Gördüğüm düş sımsıcak önümde henüz; uyanık da olsam içimi korkuyla dolduruyor. Bunun gelişigüzel bir düş olmadığını, buraya gireli sık sık gördüğümü, yalnızca bir kez değil, ortam ve ayrıntılardan ufak kaçıntılarla defalarca gördüğümü düşünüyorum. Artık tümüyle bilinçliyim, bu düşü daha önce Alberto’ya anlatmış olduğumu da hatırlıyorum; Alberto hayretler içinde kalıp aynı düşü kendisinin de gördüğünü söylemişti; belki ötekilerin gördüğü düş de budur? Bu neden böyle? Neden hemen her gün, gece tekrar tekrar aynı acıyla doluyor düşlerimiz?</p>
<p>... Bu düşüncelere dalmışken uyanık bulunmamdan yararlanmak istiyorum; deminki uyuklama halinin korkularından silkinmeliyim, gelecek uykuyu tedirgin etmemek için. Ayaklarımı altıma toplayıp karanlıkta oturuyorum, çevreme bakıp kulak kesiliyorum.</p>
<p>Uyuyanların solukları, horultuları duyuluyor; kimileri sızlanıp konuşuyor uykuda. Kimileri de çenelerini oynatıyor geviş getirir gibi. Yemek yiyorlar düşlerinde: Bu da topluca görülen bir düş, aman vermez bir düş. Yemekleri yalnız görmekle kalmıyor insan, eliyle de dokunuyor yemeklere, hem de öyle belirli dokunuyor ki, bol bol kokusunu da alıyor insan yemeğin, içe işleyen bir yemek kokusu; biri yemeği dudaklarımızın dibine kadar getiriyor, derken her düşte değişen bir engel çıkıyor, sahne tamamlanamıyor. Bunun üzerine dağılan düş, hangi parçalardan oluşmuşsa yine aynı parçalara ayrılıyor; derken yine toparlanıp yeniden başlıyor benzeri bir biçimde: Ara vermeden sürüp gidiyor bu, her birimizde, hemen her gece ve bütün uyku süresince.</p>
<br/>

<p>Saat yirmi üçü geçmiş olsa gerek, çünkü gece nöbetçisinin yanındaki kovaya doğru koşuşma başlamış bile. Bundan daha büyük ve sonsuz bir ayıp yoktur: Her iki-üç saatte bir, çorba biçiminde içimize aldığımız bol suyu çıkarmak zorunda kalıyoruz; akşamları ayak eklemlerimizi, gözkapaklarımızı şişiren, bütün suratları birbirine benzeten ve süzülmesi böbreklere büyük çaba yükleyen sudur bu.</p>
<p>Ne var ki, iş kovaya koşmakla kalmıyor; kovayı son kullananın onu helaya götürüp dökmesi kamp yasalarından; geceleri barakadan yalnız gece giyimiyle (gömlek ve iç donu) çıkmak, çıkarken numaranı gece bekçisine bildirmek de yasa. Gece bekçisinin, arkadaşlarını, yurttaşlarını, tanıdıklarını bu görevden uzak tutacağını anlamak zor olmasa gerek. Üstelik kamp gediklileri, hanidir incelmiş duygularıyla, kovanın titreşiminden ağzına kadar dolu olup olmadığını çok iyi anlıyor ve kovayı boşaltmaktan kaçınmayı beceriyorlar. Bundan ötürü bu kova boşaltma işi birkaç kişinin sırtına yükleniyor sonunda; aşağı yukarı her gece iki yüz litre boşaltıldığından, kovanın yaklaşık olarak yirmi kez dökülmesi gerekiyor.</p>
<p>İşte biz deneyimsizlerle gözde olmayanlar, her gece büyük bir riskle karşılaşıyoruz kovaya su dökmek zorunda kaldık mı. Hiç ummadığımız bir anda gece nöbetçisi köşesinden fırladığı gibi üzerimize yürüyor, numaramızı bir kâğıda yazdığı gibi elimize bir çift nalınla kovayı tutuşturuyor, bizi böyle yarı uykulu ve titreyip dururken karların içine yolluyor. Tiksinti veren bir sıcaklıkla baldırlarımıza değen bu kovayla helaya kadar gitmek zorundayız; mantıklı bir ölçü gözetmeksizin ağzı ağzına doldurulmuş olan kova sarsıldıkça, ayaklarımıza bir şeyler dökülmesine engel olamıyoruz; o zaman bu görevin tüm iğrençliğine karşın, kovayı taşımak emrini alan iyi ki yatak arkadaşımız değil de biziz, diyoruz içimizden.</p>
<br/>

<p>Gecelerimiz bu minval üzere geçip gidiyor. Gördüğümüz düşler belli belirsiz birbirine karışıyor. Günün açlık, dayak, soğuk, eziyet, korku ve karışıklıktan ortaya çıkan sefaleti, geceleri, özgür yaşadığımız günlerde ancak ateşli hastalık gecelerinde gördüğümüz inanılmaz kâbuslar haline giriyor. Dehşetten buz kesmiş, bütün organlarda kasılmalar, ikide birde uyanıyoruz; öfkeden tutuşan bir sesin anlamadığımız bir dilde haykırarak verdiği emirler hâlâ kulaklarımızda. Kovaya doğru ilerleyen alayla çıplak tabanların tahta döşeme üzerinde çıkardığı boğuk sesler bir başka sembolik alay haline giriyor. Biz bu birbirine dayanmış, bütün ova üzerinde ufka kadar uzanan sayısız gri leke, karıncalar kadar küçük, yıldızlara ulaşacak kadar da büyüğüz. Kimi zaman kendimizi birbirimize yapışmış ve boğulacak gibi hissettiğimiz tek bir madde, dehşet veren tek bir yığın haline giriyoruz. Kimi zaman başı sonu olmayan bir çember içinde yürüyoruz; kalbimizden boğazımıza doğru yükselen bir baygınlık içinde sarsıntılar geçirerek ilerliyoruz; açlıkla soğuk, düşlerimizi olağan çizgisine indirinceye dek sürüp gidiyor bu. Kâbustan ya da acıdan kurtulup ayıldığımız zaman da bu iki düşmanımızı yaratan elemanları boşuna ayıklamaya çalışıyor, uykumuza girip bizi tedirgin etmesinler diye onları uzaklaştırmanın yolunu arıyoruz. Ne var ki, gözler kapanmaya yüz tutar tutmaz, beynimizin, istemesek de çalışmaya koyulduğunu hissediyoruz; rahata kavuşmaktan yoksun, zonklayıp duruyor beynimiz; yarattığı hayaletleri, korkunç biçimleri durmadan harekete geçirip düşlerimizin perdesine yansıtıyor gri ve sislere karışmış bir halde.</p>
<p>Ama bütün gecenin üzerinde, uyanık olalım, kabus geçirelim, uykunun bütün değişik hallerinde, uyanacağımız ânın dehşeti bekliyor, tehdit ederek. Çoğumuza yabancı olmadığı üzere, gizemli bir yeteneğin gücüyle saati, haber verilip verilmese de uyanacağımız anı önceden kestirebiliyoruz. Mevsimden mevsime değişen ve gündoğumundan hemen biraz önceye ayarlanmış olan uyanma saatini kamptaki küçük çan haber veriyor, o zaman bütün barakalardaki gece nöbeti sona eriyor. Nöbetçi ışığı yakıp kalkıyor, geriniyor, günlük laneti yağdırıyor başımızdan aşağı: “<i>Aufstehen!..</i>” Ya da daha çok Lehçe: “<i>Wstavac!..</i>”</p>
<p>Bu <i>wstavac</i>’ı uykuda bekleyen ancak birkaç kişi. Bu çok güçlü bir acının başladığı andır, en derin uyku bile tedirgin olur o yaklaşırken. Gece nöbetçisi bunun farkında olduğu için, bu sözcüğü yavaşçacık, neredeyse çekingen söyler, emir verir gibi söylemez, çünkü bu bildirinin işitmeye hazır kulaklara çarpacağını, bildiriye hemen uyulacağını çok iyi bilir.</p>
<p>Bu yabancı sözcük, ağır bir kaya parçası gibi bütün ruhların dibine iner. “Kalkın...” Sıcak battaniyelerin yalancı savunusu, ne kadar eziyetli geçmiş olursa olsun, gecenin incecik zırhı, çevremizdeki her şey kırılıp dökülür ve çaresiz bir uyanıklık içinde kendimizi acımasız bir yokluk içinde buluruz yine. Bütün geçmiş günler gibi bir gün başlar yeniden: Öylesine uzundur ki, bugün, sonunu mantık yoluyla kestirmek olacak şey değildir; soğuk, açlık, işin ağırlığı bizleri ayrı koyar bu sondan. İyisi mi gözümüzün bebeğini, özlemimizi şu bir parça ekmeğe çevirelim; küçücük bir parça ekmektir bu, ama hiç olmazsa bir saat sonra bizim olacaktır ve onu yiyip bitirdiğimiz beş dakika içinde, bu kamp yasasının bize sahip olmak hakkını tanıyıp tanımadığı her şeyi temsil edecektir.</p>
<p><i>Wstavac</i> ile gürültü patırtı yeniden baş gösterir. Bütün baraka hemen o anda canlanıp harekete geçer: ranzalarından inenler, ranzalarına tırmananlar. Yataklar toplanırken aynı zamanda da giyinmeye koyulur herkes, öteberi gözden uzak kalmasın diye; kalkan tozdan göz gözü görmez olur, çabuk davranabilenler kalabalığa dirsek atıp kuyruk oluşmadan banyo odasına, helaya ulaşmaya çalışır. Süpürgeciler hemen görünüp sille tokat bağırarak bütün barakadakileri dışarı atarlar.</p>
<p>Yatağımı toplayıp giyindikten sonra yere iniyor, ayakkabılarımı ayağıma geçiriyorum. O zaman, ayaklarımdaki yaralar yeni baştan açılıyor; yeni bir gün başlıyor.</p>
</body>
</html>