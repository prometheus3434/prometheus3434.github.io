<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">Yerleşme</p>
<div class="bos2"></div>
<p>Bloktan bloka, gruptan gruba kasıtlı olarak sürüklendiğimiz ilk günler geçtikten sonra, akşam geç vakit 30 numaralı bloka veriliyorum. Bana gösterilen yatakta hanidir Diena uyumakta. Diena uyanıyor, bütün bitkinliğine karşın bana yer açıp beni dostça karşılıyor.</p>
<p>Ben yorgun değilim, daha doğrusu, yorgunluğum henüz kurtulamadığım bir gerilim ve korkunun etkisiyle açığa vuramamış kendini, onun içindir ki durmadan konuşuyor, konuşuyorum.</p>
<p>Soracağım sürüyle şey var: Karnım aç, yarın çorba dağıtılınca çorbayı kaşıksız nasıl içeceğim? Burada kaşık nasıl elde edilebilir acaba? Beni çalışmaya nereye gönderecekler? Kuşkusuz Diena da benden fazla bir şey bilmiyor, hep yeni sorularla yanıt veriyor bana. Yukarıdan, aşağıdan, yakından, uzaktan, şu anda karanlığa gömülmüş olan barakanın her köşesinden uykulu, öfkeli sesler geliyor: “<i>Ruhe!.. Ruhe!..</i>”</p>
<p>Susmam gerektiğini anlıyorum ama bu Almanca sözcüğü ilk kez duyuyorum henüz; ne demek olduğunu, anlamını bilmediğim için huzursuzluğum daha da artıyor. Burada yaşanan günler boyunca duyulan karmakarışık diller, aslında kampın en önemli özelliklerinden biri; bütün çevremiz Babil Kulesi’nden farksız; önceden hiç duymadığımız dillerde emirler, tehditler sıralanıp duruyor, anlamayanın vay haline... Burada kimsenin zamanı, sabrı yok, kimse kulak asmıyor sana. Biz yeni gelenler, içgüdüsel bir hareketle köşelere, duvarlara sığınıyoruz; sırtımızı güvene almak için...</p>
<p>Böylece soru sormaktan vazgeçip kendimi huzursuz, gerilimli bir uykuya bırakıyorum. Ne var ki dinlenmek kolay değil. Tehdit ediliyorum gibi, bana pusu kuruluyor gibi bir duygu var içimde; kendimi her saniye savunmaya hazır tutuyorum. Bir sokakta, bir köprünün üzerinde, bir kapının eşiğinde yatıyorum da, üzerimden sürüyle insan gelip geçiyormuş gibi bir düş görüyorum. Bir de bakıyorsun, uyanmak saati çabucak gelip çatmış. Bütün baraka temellerinden sarsılıyor, ışıklar yanıyor, çevremdekiler ani bir sarsıntıya yakalanmışlar sanki. Battaniyeleri silkeliyorlar, kötü kötü kokan toz bulutları havalanıyor; hummalı bir aceleyle giyinmeye koyulup daha yarı giyinikken dışarıya, buz gibi soğuğa koşuyorlar. Helalara, banyoya atılan atılana... Kimileri hayvanlar gibi, daha koşarken işiyor; ekmeğin dağıtımı beş dakikada biter, vakit kazanmak gerek. <i>Brot-Broit-chleb-pane-painlechem-kenyér</i>, bir yanındakinin eline kocaman, seninkine ise seni ağlatacak kadar küçük bir parçası rastlayan şu kutsal, gri somun. Zamanla alışılan günlük düş kırıklığıdır bu. Ne var ki, bu düş kırıklığı başlangıçta öylesine etkili oluyor ki içimizden birçokları, karşı karşıya geçip kendi değişmez şanssızlığından, ötekilerin utanmaz şansından dem vuruyor.</p>
<p>Bizim biricik geçer akçemiz, elimizdeki ekmek... Dağıtılmasıyla kullanılması arasındaki birkaç dakikalık zaman içinde bütün barakada bağırıp çağırmalar, dalaşmalar, küfürler... Dünden alacaklı olanlar, borçluların ödeme olanağı bulunan bu kısa süre içinde alacaklarının ödenmesini istiyorlar. Sonraki sessizlik ve sükûnet ânından, birçokları yeniden helaya gitmek, banyoda iyice yıkanmak için yararlanıyor.</p>
<p>Bu banyo odası hiç de iç açıcı değil; iyi ışıklandırılmamış, hava akımı güçlü, yerdeki tuğla döşeme de bir çamur tabakasıyla kaplı; su işe yarar bir su değil, iğrenç bir kokusu var, üstelik saatlerce kesildiği de oluyor. Duvarlarda tuhaf, öğretici freskler görülüyor. İyi <i>Häftling</i>’i, belinden yukarısı çıplak, güzelce tıraş edilmiş pembe başını sabunlarken görüyoruz bu fresklerde; kötü <i>Häftling</i> ise karakteristik Yahudi burnuyla karşımızda, derisinin rengi yeşilimsi, göze batacak kadar kirli ceketi sırtında ve kasketi başındayken parmağının ucunu lavabodaki suya batırmış. Birinci resmin altında, “<i>So bist du rein</i>” (böyle temiz olursun) yazılı, ikinci resmin altındaysa, “<i>So gehst du ein</i>” (böyle yok olursun)... Daha aşağıda, Alman gotik harfleriyle ama Fransızca bir cümle: “<i>La propreté, c’est la santé.</i>”<a href="../Text/dipnot.xhtml#Footnote0019" id="Feedback0019"><sup>[19]</sup></a></p>
<p>Karşı duvarda kocaman kara-beyaz-kırmızı bir bit: “<i>Eine Laus, dein Tod,</i>” (Bir bit, ölümün demektir) iki dizelik de bulunmaz şiir:</p>

<div class="arayazi">
<p><i>Nach dem Abort, vor dem Essen</i></p>
<p><i>Hände waschen, nicht vergessen</i><a href="../Text/dipnot.xhtml#Footnote0020" id="Feedback0020"><sup>[20]</sup></a></p>
</div>

<p>Haftalar boyunca bu sağlık davetini, Töton ruhunun tam anlamıyla sapık bir gösterisi olarak seyrettim. Ne var ki, kim oldukları bilinmeyen bu yazarların, belki hiç farkına varmaksızın, buradaki önemli bazı gerçeklerin pek de yabancısı olmadıkları anlaşılıyordu. Burada Tanrı’nın her günü pis bir lavabodaki bulanık suyla temizlik ve sağlık yararına yıkanmanın pratik bakımdan hiç anlamı yok; ne var ki bunun, içimizde kalmış (ne kadarı kalmışsa) canlılık belirtisi ve moral gücümüze bir çare olması bakımından önemi var.</p>
<p>İtiraf etmek zorundayım: Bir hafta tutuklu kaldıktan sonra bendeki tüm temizlik istek ve gereksinimi çöküntüye uğradı. Tutalım banyo odasına girmişim sendeleyerek, elli yaşlarındaki dostum Steinlauf, belinden yukarısı çıplak, kendini ovup duruyor başarısız (elinde sabun yok), tüm gücüyle boynunu, omuzlarını ovuyor. Steinlauf beni görüp selamlıyor, neden yıkanmıyorum, diye soruyor sert sert ve başka söze girişmeksizin. Neden yıkanacakmışım ki?.. Yıkansam bir yardım eden mi çıkacak bana? Herhangi bir kimsenin daha mı hoşuna gideceğim? Yıkansam, bir gün, bir saat daha fazla mı yaşamış olacağım? Aksine, daha da kısalacak yaşama sürem, çünkü yıkanmak çalışmak demek, enerji ve kalorinin azalması demek. Yarım saat sonra kömür çuvallarının altına girdiğimiz zaman aramızda hiç fark kalmayacağını bilmiyor mu Steinlauf? Bunu düşünüp durdukça, içinde bulunduğumuz yaşam şartları içinde yüzümü yıkamayı çok budalaca bir şey, hatta ikiyüzlülük gibi görüyorum: Mekanik bir alışkanlık, hatta daha da kötü, geçmişle ilgili bir âdetin hüzünlü tekrarı. Hepimiz öleceğiz, ölmeye başladık bile. Çalışma ile uykudan uyanma arasında on dakikalık bir zamanım varsa ben o zamanı başka bir yerde kullanırım; kendi içime kapanırım bir güzel, bilanço yaparım, belki son kez gördüğüm gökyüzüne çeviririm gözlerimi, göğü seyrederim; yaşadığımdan emin olmak ister, şu kısa ânın lüksünü tadarım kendimce.</p>
<p>Ama Steinlauf, düşünmeye bırakmıyor beni. Yıkanmasını bitirmiş, biraz önce dizlerinin arasına kıstırmış olduğu keten ceketiyle kurulanıyor ve ceketini sırtına geçirirken boyuna öğüt veriyor bana.</p>
<p>Bu arada, 1914-1918 savaşında Demir Haç Nişanı almış, emekli Astsubay Steinlauf’un öğüdüne, haklı cümlelerine kulak veremedimse özür dilerim. Onun bozuk bir İtalyancayla, ama iyi bir askerin sade konuşmasıyla söylediği sözleri, benim kendi dilime, ben inançsız adamın diline çevirmek zorunda kaldığım için de özür dilerim. Ama aslında Steinlauf’un anlatmak istediği şey, o sırada, ya da daha sonraları unutmamam gereken bir anlam taşıyor: İyi ya işte, bu kamp, bizleri hayvanlar katına indirmek isteyen büyük bir mekanizma olduğu içindir ki, hayvanlaşmayı kabul etmemeliyiz. Biz yaşamamızı bu kampta bile sürdürebiliriz; ileride olan biteni anlatabilmek, kanıt gösterebilmek için bile yaşamalı, yaşamayı istemeliyiz; yaşamak için önemi olan her şeyi yapmalıyız, hiç olmazsa uygarlığın omurga yapısını, formunu korumalıyız. Bütün haklardan yoksun, aşağılanmış, kesin bir ölüme adanmış tutsaklar da olsak, kalmış bütün gücümüzle savunmak zorundayız. Elbette sabunsuz yıkayacağız yüzümüzü, elbette ceketimizle kurulanacağız. Ayakkabılarımızı boyamak zorundayız; böyle emir aldık diye değil, kendimize saygı duyduğumuz, temiz olmak istediğimiz için. Tahta ayakkabılarımızı sürümeden, dimdik yürümeliyiz; Prusya disiplin kurallarına uymuş olmak için değil, yalnızca hayatta kalmak için, ölmeyi kabullenmemek için...</p>
<p>Bunları bana iyi niyetli bir insan olan Steinlauf söyledi. Hayır, Steinlauf’un bilgeliği ve değerli konuşması onun kendisi için iyi olabilir; ama benim için yeterli değil bunlar. İçinde bulunduğumuz bu karmakarışık yer altı dünyası karşısında benim fikirlerim şaşkınlığa uğramış: sonradan uygulanacak bir sisteme mi bağlanmalı? Yoksa hiçbir sistem tanımamak mı daha yararlı?</p>
</body>
</html>