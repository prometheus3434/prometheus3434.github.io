<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">Derinde</p>
<div class="bos2"></div>
<p>Bu yolculuk yirmi dakikadan fazla sürdü sürmedi. Sonra kamyon durdu, üzerindeki çiğ ışıklı bir yazıyla büyük bir kapı göründü (o yazı, bugün bile düşlerimde beni sıkıntıya boğar): <i>ARBEIT MACHT FREI</i> (Çalışmak özgürlük getirir).</p>
<p>Kamyonlardan iniyoruz. Bizi büyük, çıplak denecek kadar boş, hafif ıslatılmış bir odaya sokuyorlar. Öylesine susuz kalmışız ki... Kalorifer borularındaki hafif su sesi bizi delirtecek neredeyse: Dört gündür hiçbir şey içmemişiz. Odada bir musluk var; üzerinde de, suyun kirli olduğu için içilemeyeceğini belirten bir etiket. Saçma, bu etiket herhalde bizleri aşağılamak için konmuş olacak; artık susuzluğa dayanacak gibi olmadığımızı bildikleri halde bizi musluklu bir odaya sokmak, bir de <i>Wassertrinken verboten</i><a href="../Text/dipnot.xhtml#Footnote0004" id="Feedback0004"><sup>[4]</sup></a>, öyle mi? Ben sudan içip arkadaşları da çağırıyorum. Ama tükürmek zorunda kalıyorum suyu biraz sonra, su bulanık ve tatlımsı, çamur kokuyor.</p>
<p>Cehennem budur işte. Günümüzde cehennem denen şey böyle olsa gerek; büyük, bomboş bir oda, bizler ölesiye yorgun dikilip kalmışız bu odada; suyu damlayıp duran bir musluk var; ama içmeye gelince içemiyoruz bu sudan; bizleri bekleyen korkunç şeyler olsa gerek ama hiçbir şey olduğu yok, hâlâ bir şeyin olduğu yok. Kafamızı nasıl toparlasak? Hiçbir şey düşünemiyor insan; hanidir ölmüşüz sanki. Birkaçımız yere çöküp oturuyor. Damla damla akıp geçiyor zaman.</p>
<p>Ölmüş değiliz, kapı açılıyor. Sigarasını tüttüren bir SS giriyor içeri. Hiç acele etmeksizin gözden geçiriyor bizi, sonra soruyor: “<i>Wer kann Deutsch?</i>”<a href="../Text/dipnot.xhtml#Footnote0005" id="Feedback0005"><sup>[5]</sup></a> Şimdiye kadar hiç görmediğim biri ileri çıkıyor aramızdan, ilerliyor, adı Flesch; bizim çevirmenimiz olacak. SS, uzun, kayıtsız bir konuşma yapıyor; çevirmen yineliyor İtalyanca. İkişer metre aralıkla beş sıra halinde duracağız; sonra soyunup giysilerimizi belirli bir şekilde düreceğiz, yünlüleri bir tarafa, geri kalanını öbür tarafa, ayakkabılarımızı da çıkaracağız; ama dikkat edeceğiz çalınmasınlar diye.</p>
<p>Kim çalacak ayakkabıları? Ayakkabımız neden çalınsın? Sonra cebimizdeki kâğıtlar, öteberi ve saatlerde sıra. Çevirmene bakıyoruz, çevirmen Alman’a soruyor, Alman sigarasını tüttürüp çevirmen saydammış gibi, hiçbir şey söylememiş gibi bakıyor ona.</p>
<p>Yaşadığım sürece çıplak yaşlı adam görmemişim. “Herr Bergmann’ın fıtık bağı var, onu da çıkarsın mı?” diye soruyor çevirmene; çevirmen bocalıyor. Ne var ki Alman anlıyor ne söylendiğini, ciddi bir suratla çevirmene bir şey söyleyip birini gösteriyor. Çevirmenin nasıl yutkunduğunu görüyoruz, sonra konuşuyor: “Komutan fıtık bağını çıkarsın,” diyor, “onu Herr Coen’den alacak.” Sözcüklerin Flesch’in ağzından nasıl acı acı döküldüğünü görüyoruz.</p>
<p>Derken bir başka Alman görünüp ayakkabılarımızı bir köşeye yığmamızı istiyor, dediğini yapıyoruz; çünkü artık her şey bitti, kendimizi dünyanın dışında hissediyoruz artık, artık yalnız boyun eğmek var, o kadar. Süpürgeli biri gelip tüm ayakkabıları süpürüyor, kapıdan dışarı, hepsini bir yığın halinde dışarı. Delirmiş bu adam, tüm ayakkabıları birbirine katıyor, doksan altı çift ayakkabı, bir daha nereden, nasıl uydurulacaklar birbirine? Kapı ardına kadar açık, buz gibi bir rüzgâr doluyor içeri; çırılçıplağız, kollarımızı kavuşturuyoruz. Rüzgâr, kapıyı itip kapatınca Alman yine açıyor, bizim birbirimizin ardından eğilerek rüzgârdan korunmamızı seyrediyor. Sonra gidip kapıyı yine kapatıyor.</p>
<p>İkinci perde. Dört adam ellerinde usturalar, fırçalar, tıraş makineleriyle içeri dalıyorlar, üzerlerinde çizgili pantolonlarla ceketler var, göğüslerine de birer numara dikilmiş. Belki de bu akşam gördüğümüz tiplerdendirler (Bu akşam mı, yoksa dün akşam mı?); ama bunlar iriyarı ve sağlamlığın ta kendisi. Onlara sürüyle soru soruyoruz ama bizi yakaladıkları gibi kaşla göz arası saçımızı, sakalımızı tıraş ediyorlar. Böyle kafamızda saç kalmayınca ne de bön görünüyor yüzlerimiz. Dört adam öyle bir dil konuşuyorlar ki, bu dünyada konuşulan bir dil olmasa gerek, Almanca konuşmadıkları kesin, çünkü Almancadan anlarım biraz.</p>
<p>Derken bir başka kapı açılıyor: Artık hepimiz yakayı ele vermişiz, çırılçıplağız, tıraş olmuşuz, ayaklarımız suyun içinde, burası bir duş odası. Yapayalnızız, şaşkınlık yavaş yavaş dağılıyor, konuşuyoruz; herkes soruyor, hiç kimse yanıt vermiyor. Böyle çırılçıplak bir duş odasında bulunduğumuza göre duş yapacağız demek? Duş yapacaksak henüz bizi öldürmeye niyetleri yok demektir. Peki ama bizi neden böyle ayaküstü bırakıyorlar, içecek bir şey vermiyor, hiçbir şey söylemiyorlar; ayağımızda ayakkabı, sırtımızda giysi yok, ayaklarımız suyun içinde ve çırılçıplağız; soğuk var, dört gündür yoldaydık ve şöyle bir ilişemiyoruz bir yere.</p>
<p>Ya karılarımız?</p>
<p>Mühendis Levi, bana, “Acaba karılarımız da bizimle aynı durumda mıdır, acaba onları yeniden görebilecek miyiz?” diye soruyor. “Evet,” diyorum, çünkü Levi evli, bir de küçük kızı var: Kesinlikle göreceğiz onları, hiç kuşku yok. Ama ben eminim ki, tüm bu olup biten şeyler büyük çapta bir manevra, bizi alaya almak, aşağılamak için başvurulmuş bir çare. Bizi öldürecekleri belli, hayatta kalacağımıza inanmak için deli olmak gerek. Ben böyle düşünüyorum; sonumuz çok yakın, belki hemen bu odada bitecek her şey. Böyle çırılçıplak bir bacaktan öbür bacağa geçmemizi, ikide bir yere oturmayı denememizi; ama yerde üç parmaktan fazla su bulunduğu için oturamayışımızı hele bir seyre doysunlar.</p>
<p>Hiçbir şey tasarlamaksızın bir aşağı yukarı gidip geliyoruz; kendi aramızda konuşuyoruz; bir kişi odadakilerin hepsiyle birden konuşmaya kalkıyor, bu yüzden aşırı bir gürültü var. Kapı açılıyor, bir Alman giriyor içeri, deminki komutan; kısa kesiyor konuşmayı, çevirmen yineliyor: “Komutan, kesin sesinizi!” diyor, “haham okulu değilmiş burası”. Çevirmenin ağzından dökülen cümleler, kendi cümleleri olmadığı için, iğrenç bir şey tükürüyormuş gibi kasılmış dudaklardan dökülüyor. Çevirmenden burada daha ne kadar kalacağımızı, ne beklediğimizi sormasını istiyoruz, karılarımızın ne olduğunu, her şeyi sorsun: Ama geri çeviriyor isteğimizi, “Soramam,” diyor. Buz kesmiş Almanca konuşmaları İtalyancaya çeviren bu Flesch, sorularımızı Almancaya çevirmeye karşı koyuyor, çünkü bunun boşuna olacağını biliyor; elli yaşlarında bir Alman Yahudisi bu Flesch. Suratında, İtalyanlara karşı savaşırken Piove’de aldığı bir yaranın izi var. Kendi içine dönük, sessiz bir adam; daha önümüzde acı çekmeye başladığını görünce içgüdüsel bir saygı duyuyorum ona.</p>
<p>Alman çıkıp gidiyor; şimdi suspus olmuşuz artık, böyle sessiz kalmaktan utansak da çare yok. “Vakit gece, gün doğacak mı?” diye soruyoruz kendi kendimize. Kapı yeniden açılıyor; çizgili pantolon ve ceketiyle biri giriyor içeri. Ötekilere benzemiyor bu; ötekilerden daha yaşlı, gözünde gözlük var, daha bir insancıl görünüyor, kaba saba değil. Bize dönüp konuşuyor, İtalyanca konuştuğunu duyuyoruz.</p>
<p>Artık hiçbir şeye şaşırdığımız yok. Deli saçması bir oyunun seyircileri gibiyiz. Kutsal Ruh’un, Şeytan’ın hep birden sahneye çıktığı bir oyun. Yeni gelen, bozuk şiveli bir İtalyancayla konuşuyor. Uzun bir konuşma yapıp bütün sorularımıza yanıt vermeye çalışıyor, enikonu da nazik konuşurken.</p>
<p>Şu anda Yukarı Silezya’da, Auschwitz yakınlarındaki Monowitz’deyiz; Almanlar ile Polonyalıların bir arada yaşadığı bir bölge. Bulunduğumuz kamp bir çalışma kampı. Almancada <i>Arbeitslager</i> deniyor bu kamplara; tüm tutuklular (aşağı yukarı on bin kişi) Buna adlı bir lastik fabrikasının yapımında çalışıyorlar; onun için kampa da “Buna” adı verilmiş.</p>
<p>Bize ayakkabıyla giysi verecekler, hayır, kendi ayakkabılarımızı değil, başka ayakkabı, onun giydiği gibi. Şimdi duş yapıp dezenfekte edileceğimiz için böyle çıplak bekliyoruz, dezenfekte edilmeden kampa girmek yasak.</p>
<p>Tabii çalışılacak, herkes çalışıyor burada. İş var burada iş, sürekli iş. Kendisi de hekim olarak çalışıyor işte; bir Macar hekim kendisi, İtalya’da tıp okumuş, şimdi burada kampın diş hekimi. Dört yıldır kampta (dört yıldır burada değil ama; Buna kurulalı bir buçuk yıl olmuş ancak), ne de olsa sağlığı yerinde işte, görüyoruz ya, öyle aşırı zayıf falan değil. Kampta bulunmasının nedeni mi? Yoo, bizim gibi Yahudi değil. “Hayır,” diye yanıt veriyor kesin bir sesle, “ben cinayet suçundan...”</p>
<p>Sürüyle soru sıralıyoruz; kimi zaman gülüyor, bazı soruları yanıtlıyor, bazılarını geçiyor, bazı belirli konuları atladığı anlaşılıyor. Kadınlar üzerine bir şey söylemiyor; yalnız onların iyi olduğunu, onları yakında göreceğimizi söylüyor; ama nerede, ne zaman, bunun yanıtı yok. Bunun yerine, tuhaf, delice şeyler anlatıyor bize, belki o da işin alayında ötekiler gibi. Belki de delidir: Kampta delirebilir insan. “Her pazar konser ve futbol vardır,” diyor. “İyi boks bilen aşçı olabilir,” diyor. “İyi çalışılırsa elde edilen prim kuponlarıyla tütün ve sigara alınabilir,” diyor. Su gerçekten de içilir su olmadığı için, su yerine her gün kahve verildiğini ama bu kahveyi genellikle kimsenin içmediğini, dağıtılan çorbanın sulu olduğunu, susuzluğu giderdiğini söylüyor. Bize içecek bir şey bulmasını rica ediyoruz; bunu yapamayacağını, buraya aslında gizlice, SS’in yasağını dinlemeyip geldiğini, çünkü henüz dezenfeksiyon odasına girmemiş olduğumuzu, birazdan gideceğini söylüyor. İtalyanlardan hoşlandığı için geldiğini, ne de olsa “bir kalp taşıdığı” için geldiğini ekliyor sözlerine. “Kampta başka İtalyanlar da var mıdır?” diye soruyoruz, “Birkaç kişi olsa gerek,” diye yanıt veriyor, “ama kaç kişidir, bilmiyorum,” diyerek konuyu değiştiriyor. Bu arada bir çan sesi duyuluyor; kaşla göz arası yok olan adam, hepimizi şaşkın, tedirgin bırakıp gidiyor. İçimizden kimileri yeniden cesaret bulmuş. Ben öyle değilim, bu diş hekiminin, bu ne olduğu anlaşılmaz tipin de bizimle alay ettiğini düşünüyorum; söylediklerinin hiçbirine inanmaya niyetim yok.</p>
<p>Çan sesleri arasında, karanlığa gömülmüş kampın uyanmaya başladığını anlıyoruz. Duşlardan sımsıcak bir su akmaya başlıyor, bulunmaz bir beş dakika; derken birdenbire dört adam dalıyor içeri (belki de berberler), bizi böyle ıslak ıslak ve bedenimizden buharlar tüterken, bağırıp çağırarak bitişikteki buz gibi odaya sokuyorlar. Orada da bizi yine ne cins herifler olduğunu anlayamadığım birileri bağırıp çağırarak karşılıyor, ellerimize tahta tabanlı birer çift nalın tutuşturuyorlar. Hiçbir şey anlamaya vaktimiz yok; kaşla göz arası dışarıda, mavimsi, buz gibi karların üzerindeyiz sabahın köründe; yalınayak ve çıplağız, ellerimizde öteberimiz, yüz metre kadar uzaktaki bir başka barakaya koşmak zorundayız. Ancak orada giyinebileceğiz.</p>
<p>İşimiz bitince her birimiz bir köşede kalıyor, birbirimize bakmayı göze alamıyoruz. Kendimizi seyredebileceğimiz ayna gibi bir şey yok; ama benzerimiz karşımızda işte, gözlerimizin önünde; dün akşam gördüğümüz hayaletlere dönmüşüz artık.</p>
<p>Bu utanç duyulacak durumu, bir insanın böylesine mahvedilmesini anlatacak sözcük yok dilimizde; bunun farkındayız artık. Bir an içinde, hemen hemen peygamberce bir görüşle gerçek içimize doğuyor: Dibe ulaştık artık, derindeyiz. Bundan daha derini olamaz, insan varlığının daha acıklı bir hali olamaz, düşünülemez. Bize ait bir şey kalmadı artık üzerimizde: Giysilerimizi, ayakkabılarımızı, saçlarımızı bile aldılar; konuşsak dinlemeyecekler bizi artık, dinleseler de anlayamayacaklar ne dediğimizi. Adlarımızı da alacaklar; adlarımızı korumak istiyorsak bunu yapabilecek güç ve kudreti kendi içimizde bulmalıyız.</p>
<p>İçinde bulunduğum durumun zor anlaşılır olduğunu biliyorum; hoş, bir bakıma böyle olması da iyi ya. Günlük alışkanlıklarımız içinde en önemsiz görünen bir şeyin bile aslında ne kadar değerli olduğu bilinsin yeter; en zavallı bir dilencinin bile kendinden ayrılmaz bir bütün diye bellediği yüzlerce ufak tefek şey: Bir mendil, eski bir mektup, sevdiğiniz bir insanın fotoğrafı. Bunlar bizden parçalar gibi, bedenimizin organları gibidir; bunların bizden koparılıp alınması akıl almaz, çünkü anılarımızı tazelemek için kesinlikle onların yerine başkalarını alıp koyarız.</p>
<p>Şimdi bir insan göz önüne getirin ki, sevdiği insanlarla birlikte yuvası, alışkanlıkları, ceketi, pantolonu, uzun sözün kısası, her şeyi elinden alınmış olsun. Kendini bomboş, boşalmış hissedecektir bu insan; çünkü nesi var nesi yok her şeyini yitiren bir insan, kendi kendisini de çok kolay yitik hisseder. Bu göz önünde tutulursa o zaman İmha Kampı sözcüğünün ne demek olduğu daha kolay anlaşılır; benim “derinde kalmak” deyimiyle neyi anlatmak istediğim de ortaya çıkar.</p>
<br/>

<p><i>Häftling</i><a href="../Text/dipnot.xhtml#Footnote0006" id="Feedback0006"><sup>[6]</sup></a>: Bir <i>Häftling</i> olduğumu öğrenmiştim. Adım 174 517; hepimiz vaftiz edildik, bu dövme işaretini yaşadığımız sürece sol kolumuzda taşıyacağız.</p>
<p>Bu işin uygulanması pek acı veren bir şey değildi, olağanın dışında çabuk olup bitti üstelik. Hepimiz tek sıra halinde dizildik, alfabetik ad sırasına göre, bir sıra halinde defiledeki mankenler gibi, elinde bir iğne tutan becerikli bir görevlinin önünden yürüyerek geçtik. Bizim adımız sanımız artık kolumuzdaki numara: Ekmeğini, çorbanı alabilmek için o numarayı göstermen gerek. O numarayı dakikası dakikasına göstermeye alışıncaya dek günler gerekti, az tokat, az yumruk da yemedik; günlük tayının düzenli dağıtılabilmesi için çabuk davranmak gerekiyordu. Numaramızın Almanca “telaffuz”una kulağımız alışıncaya dek de haftalar, aylar geçti. Özgür yaşarken ikide birde bileğimdeki saate bakmak alışkanlığımı farkına varmaksızın yineledikçe, derimin altına iğneyle masmavi yerleştirilmiş olan numarayla, beni alaya alan yeni adımla karşılaşır oldum.</p>
<p>Avrupa’da Yahudiliğin adım adım nasıl mahvedildiğinin bir kanıtı olan bu Auschwitz kamp numaralarının ölüm kokan bilimsel yanı, içlerimizden bazıları tarafından ancak daha sonraları ve yavaş yavaş öğrenildi. Kamptaki yaşlılara bu numaralar her şeyi olduğu gibi açıklıyordu: Kampa giriş tarihi, hangi nakliyat koluyla gelindiği, milliyetimiz. 30 000’den 80 000’e kadar sıralanan numaraların üzerinde dikkatle durulmalı: Polonya gettosundan kurtulup sağ kalmış olanlardır bunlar, sayılan birkaç yüzü geçmez. 116 000 ile 117 000 arasındaki numaralarla bir alışverişiniz oldu mu, gözünüzü dört açmalısınız: Belki elliyi geçmez bunların sayısı ama bunlar Selanik Yunanlılarıdır; boş bulunmaya gelmez. Büyük numaraların ise tıpkı gerçek hayatta “kalem” ve “acemi er” kavramlarında olduğu gibi gülünç bir yanı vardır: tipik bir büyük numara, iri göbekli, yumuşak başlı ve aptal bir varlıktır; onu, hastanede ayakları hassas olanlara deri ayakkabı dağıtıldığına inandırabilir ve siz çorbasına “göz kulak” olurken bir koşu oraya gitmesi için ikna edebilirsiniz; ona üç tayın ekmek karşılığında bir kaşık satabilir, onu (benim başıma gelmişti!) en sert komutana göndererek <i>Kartoffelschälkommando</i>’nun, Patates Soyma Birliği’nin komutasının ona ait olup olmadığını ve eğer öyleyse oraya katılıp katılamayacağını sordurabilirsiniz.</p>
<br/>

<p>Öte yandan, bizim için yeni olan bu düzene eklemlenme sürecimiz aslında tümden grotesk ve alaycı unsurlardan oluşuyordu.</p>
<p>Dövmeler yapıldıktan sonra bizleri hiç kimsenin bulunmadığı bir barakaya kapatıyorlar. Yataklar hazır, ama yataklara dokunmak ya da üzerlerinde oturmak bize kesin olarak yasaklanıyor: Bu yüzden öğleye kadar bu sınırlanmış odada bir aşağı bir yukarı dolaşıp duruyoruz, yolculuktan arta kalmış susuzluk canımıza okuyor. Derken kapı açılıp ceketi, pantolonu çizgili gençten biri giriyor içeri; oldukça güven uyandırır bir hali var, ufak tefek, zayıf ve sarışın. Fransızca konuştuğu için başına üşüşüp şimdiye dek boş yere birbirimize sorup durduğumuz şeyleri ona yağdırıyoruz.</p>
<p>Ne var ki konuşmaktan pek de hoşlanmıyor. Burada konuşmaktan hoşlanan kimse yok. Biz yeniyiz, hiçbir şeyimiz olmadığı gibi, hiçbir şeyden haberimiz de yok. Bizimle vakit öldürmeye değer mi? Bize verdiği bütün haber, ötekilerin çalışmaya gittiği, akşama dönecekleri. Kendisi daha bu sabah hastalar koğuşundan taburcu edilmiş, bugün çalışmak zorunda değil. Birkaç gün sonra masal gibi hatırlayacağım bir safdillikle, “Hiç olmazsa diş fırçalarımızı geri alabilecek miyiz?” diye soruyorum ona. Gülüp alay etmiyor ama beni aşağılar gibi bir ifade takınıp suratıma şu cümleyi fırlatıyor: “<i>Vous n’êtes pas à la maison.</i>”<a href="../Text/dipnot.xhtml#Footnote0007" id="Feedback0007"><sup>[7]</sup></a> Bundan böyle herkesten sık sık duyacağımız nakarat bu: Evinizde değilsiniz burada, sanatoryumda da değilsiniz, buradan çıkan, ancak bacadan çıkar gider. (Ne demek oluyor bu? Ancak daha sonra öğreneceğiz bunun ne demek olduğunu.)</p>
<p>Susuzluk canıma tak etmiş, pencerenin önünde, uzanabilecek bir yerde, sarkmış güzel bir buz görüyorum. Pencereyi açıp koparıyorum buz parçasını, tam bu sırada dışarıdan üzerime yürüyen iriyarı, güçlü bir herif, elimdeki buz parçasını koparırcasına çekip alıyor. “<i>Warum?</i>”<a href="../Text/dipnot.xhtml#Footnote0008" id="Feedback0008"><sup>[8]</sup></a> diye soruyorum zayıf Almancamla. “<i>Hier ist kein warum</i>” (Burada neden yok) diye yanıt veren herif itiyor beni içeri.</p>
<p>Bunun nedeni, insana dehşet veren bir şey olduğu kadar da basit bir şey: Burada her şey yasak, herhangi bir nedenle ilgisi yok bunun, kamp salt bunun için kurulmuş da ondan. Burada yaşamaya niyetimiz varsa bunu çabuk ve iyice öğrenmemiz gerek:</p>

<div class="arayazi">
<p>... o kutsal yüz yardım etmez burada,</p>
<p>değişiktir burda yüzmek, Serchio’ya benzemez.<a href="../Text/dipnot.xhtml#Footnote0009" id="Feedback0009"><sup>[9]</sup></a></p>
</div>

<p>Cehennemin kapısındaki bu ilk ve uzun gün, her geçen saatle sonuna yaklaşıyor. Güneş kasvetli, kan kırmızısı bulut kümelerinin ardında batmaya koyulurken bizi barakadan dışarı salıyorlar. İçecek bir şey veriyorlar mı bize? Hayır, bizi yeniden sıraya koyup kampın orta yeri olan büyük, boş bir alana götürüyorlar; orada sıralıyorlar bizi; kıl payı fark gözetecek kadar düzenli dizilmemiz gerek. Bundan sonraki saat süresince hiçbir şey olmuyor; birinin gelmesi bekleniyor sanki.</p>
<p>Kamp kapısının yanından bando sesi geliyor. Bando çok tanınmış duygulu bir parçayı, “Rosamunda”yı çalıyor, öylesine garipsiyoruz ki bunu, birbirimize sırıtmaktan kendimizi alamıyoruz. Az da olsa ferahlamış gibiyiz; belki de tüm bu Töton havası, Töton türünden okkalı bir alayla ilgili. Derken bando, “Rosamunda”dan sonra da ardı ardına marşlar çalmaya koyuluyor, gruplar halinde işten dönen arkadaşlarımız görünüyor. Salt kemikten yapılmış sert eklemli bebekler gibi, tuhaf, yapmacık, sert bir yürüyüşle beş sıra halinde yürüyorlar: Adımları, bandonun temposuna tıpatıp uyuyor.</p>
<p>Onlar da bizim gibi tam bir düzen içinde sıralanıyor büyük bir alanda. Son kafile de geldikten sonra sayılıyor, sayılıyor, sayılıyoruz; bir saatten fazla sürüyor bu sayım; sonu gelmez kontroller yapılıyor; yoklamayı yapan, ceketi ve pantolonu çizgili bir adam, gidip “seferi” giyimli SS’lere tekmil veriyor.</p>
<p>Neden sonra (artık ortalık karanlık ama kamp ampuller, ışıldaklarla aydınlatılmış), “<i>Absperre!..</i>” diye bağırılınca bütün kafileler büyük bir keşmekeş içinde çözülüp dağılıyor. Artık hiç kimse dimdik ve göğsü dışarıda yürümüyor; herkesin kendini zorlayarak, sürüklenir gibi yürüdüğü belli oluyor. Her adamın elinde ya da kemerinde küçük bir leğeni andıran çinko bir kap taşıdığını görüyorum.</p>
<p>Biz yeni gelenler, kalabalık arasında dolaşıp, candan bir ses, dost bir yüz, bize katılacak biri çıkar belki, diye aranıp duruyoruz. Bir barakanın tahta duvarına yaslanmış iki genç oturuyor yerde. Çok genç oldukları belli, on altı yaşlarında var yok ikisi de, yüzleri, elleri isten kararmış. Önlerinden geçtiğimiz sırada içlerinden biri seslenip Almanca bir şeyler soruyor bana; ben bir şey anlamayınca nereden geldiğimiz soruyor: “<i>Italien,</i>” diyorum, benim de ondan öğrenmek istediğim çok şey var ama Almancam öyle kıt ki.</p>
<p>“Yahudi misin?” diye soruyorum.</p>
<p>“Evet, Polonyalı Yahudi.”</p>
<p>“Ne zamandan beri kamptasın?”</p>
<p>“Üç yıl oluyor.” Üç parmağını kaldırıyor.</p>
<p>Öyleyse çocuk yaşta gelmiş olmalı buraya, diye düşünüyorum dehşete kapılıp; hiç olmazsa birkaç kişi olsun yaşamasını sürdürebilmiş burada demek?</p>
<p>“Ne işte çalışıyorsun?”</p>
<p>“<i>Schlosser,</i>” diyor. Anlayamıyorum. “<i>Eisen, Feuer,</i>”<a href="../Text/dipnot.xhtml#Footnote0010" id="Feedback0010"><sup>[10]</sup></a> diye açıklayıp örsün üzerine çekiç indiriyormuş gibi yapıyor.</p>
<p>“<i>Ich Chemiker,</i>” diyorum ona; ciddi bir tavırla başını eğip: “<i>Chemiker gut,</i>”<a href="../Text/dipnot.xhtml#Footnote0011" id="Feedback0011"><sup>[11]</sup></a> diyor. Ama tüm bunlar gelecekle ilgili şeyler, beni şu anda kıvrandıran şey susuzluk.</p>
<p>“İçmek, su. Biz su yok,” diyorum. Ciddi, hemen hemen sert bir yüzle bakıp her sözcüğün üzerine ayrı ayrı basarak konuşuyor: “Su içmek yok, arkadaş.” Bu cümleden sonra söylediklerini anlayamıyorum.</p>
<p>“<i>Warum?</i>”</p>
<p>“Geschwollen,” diye yanıt veriyor. Anlayamadığım için başımı sallıyorum. Yanaklarını şişirip eliyle de yüzünde ve karnında şiş varmış gibi yaparak anlatıyor ne demek istediğini. “<i>Warten bis heute abend.</i>”<a href="../Text/dipnot.xhtml#Footnote0012" id="Feedback0012"><sup>[12]</sup></a></p>
<p>Sonra, “<i>Ich Schlome,</i>” diyor, “<i>du?</i>”<a href="../Text/dipnot.xhtml#Footnote0013" id="Feedback0013"><sup>[13]</sup></a> Ben de ona kendi adımı söylüyorum. “Annen nerede?” diyor.</p>
<p>“İtalya’da.”</p>
<p>Schlome hayret ediyor:</p>
<p>“İtalya’da Yahudi var mı?”</p>
<p>Becerebildiğim kadar anlatmaya çalışıyorum.</p>
<p>“Evet, gizli, kimse tanımaz, kaçmak, konuşmamak, kimseyi görmemek.”</p>
<p>Ne demek istediğimi anlıyor. Derken ayağa kalkıyor, bana doğru geliyor, çekingen bir tavırla kucaklıyor beni. Serüven sona erdi, neredeyse sevinç diyeceğim temiz bir yas duygusuyla doluyum. Schlome’yi bir daha hiç göremedim ama beni ölüler evinin eşiğinde karşılayan o ciddi, tatlı çocuk yüzünü hiç unutmadım.</p>
<br/>

<p>Çok şey öğrenmemiz gerek, hoş, sürüyle şey de öğrendik ya. Kampın nasıl kurulmuş olduğunu artık aşağı yukarı biliyoruz. Bu, bizim kamp, bir kenarı aşağı yukarı altı yüz metreyi bulan bir kare; içeriden yüksek akımlı elektrik verilmiş iki sıra dikenli telle de çevrilmiş. Blok adı verilen altmış tahta barakaya biz geldiğimiz sırada on tane daha katılıyordu; yapımları bitmek üzereydi. Taş duvarlı bir mutfak binasından başka bir de tarım araştırmaları için ayrılmış küçük deneme istasyonu var; burada çalışanlar “imtiyazlı” <i>Häftling</i>’ler arasından seçiliyor. Sonra her altı ya da sekiz blok başına bir tane duş, bir de hela barakası var. Özel amaçlara ayrılmış birkaç baraka daha görünüyor. Her şeyden önce kampın doğu bitimindeki sekiz blokluk hastaneyi ve ilkyardım merkezini belirtmek gerek; ardından uyuza yakalanmış olanlara ayrılan Kratzeblock var; henüz “alelade” <i>Häftling</i>’lerden hiçbirinin ayak basmadığı 7 numaralı blok geliyor; buradakiler yüksek memuriyete sahip “enterne” edilmiş olanlar; 47 numaralı blok, Reich Almanlarına ayrılmış (politik ya da Ari ırktan diğer suçlular); 49 numaralı blokta yalnız gardiyanlar kalabiliyor; Blok 12’nin yarısı, Reich Almanlarına ve gardiyanlara <i>Kantine</i> olarak hizmet ediyor; tütün, bütün böceklere karşı ilaç ve ufak tefek şeyler buradan veriliyor. 37 numaralı blokta merkez araştırma bürosu ile hizmet bürosu bulunuyor; pencereleri hep kapalı duran 26 numaralı bloksa <i>Frauenblock</i><a href="../Text/dipnot.xhtml#Footnote0014" id="Feedback0014"><sup>[14]</sup></a>, kampın genelevi, Polonyalı tutuklu kadın <i>Häftling</i>’lerin oturduğu ve Reich Almanları için hazır tutulan bir baraka.</p>
<p>Genel olarak konut bloklar iki odalı; bu odalardan <i>Tagesraum</i><a href="../Text/dipnot.xhtml#Footnote0015" id="Feedback0015"><sup>[15]</sup></a> denen birincisinde baraka kıdemlisi, arkadaşlarıyla kalıyor. Mobilya olarak uzun bir masayla, sandalyeler ve sıralar var. Bunların dışında rengârenk tuhaf eşya da görülüyor, fotoğraflar, dergilerden kesilmiş resimler, yapma çiçekler, süsler; duvarlarda büyük çapta yazılar, düzen, disiplin, sağlık üzerine dizeler, özdeyişler; bir köşede <i>Blokfrisör</i>’ün<a href="../Text/dipnot.xhtml#Footnote0016" id="Feedback0016"><sup>[16]</sup></a> gereçleri dolu camlı dolap... Öbür oda yatak odası. Burada yüz kırk sekiz parça üç katlı ranzadan başka bir şey yok; aralarında üç koridor bulunan bu ranzalar çok sık dizilmiş, bütün odada tavana kadar hiç yer kaybolmasın diye arı kovanındaki petek gibi ustaca düzenlenmiş. Baraka başına iki yüzden iki yüz elliye kadar olmak üzere, <i>Häftling</i>’ler, burada kalıyor, çoğu zaman iki kişiye bir yatak düşüyor, ranzaların döşemesi tahta, her yatakta ince bir ot döşek ile iki battaniye var. Ranzalar arasındaki geçitler öylesine dar ki, iki kişi yan yana güç duruyor; odadaki döşeme kısmı öylesine dar tutulmuş ki, bütün barakadakilerden yarısı yataklarına uzanmadıkça ötekiler içeri giremiyor. Bu yüzden yabancı bloklara girmek yasak.</p>
<p>Kampın ortasında koca bir toplantı alanı var; sabahları orada toplanılıp işçi kafileleri halinde sıraya giriyor, sayılıyoruz. Toplantı alanının önünde bakımlı, temiz bir çim tarhı var; gerektiğinde darağacı orada kuruluyor.</p>
<p>Üç tür kamp tutuklusu olduğunu hemen öğreniyoruz: Bir suç işlemiş olanlar, politik suçlular, Yahudiler. Hepsinin pantolon ve ceketleri çizgili, hepsine de <i>Häftling</i> deniyor. Yalnız, suç işlemiş olanların ceketlerindeki numaraların yanına bir yeşil üçgen dikilmiş, politik suçlularınkine kırmızı üçgen; sayısı en kabarık olan Yahudilerin de kırmızı sarı Yahudi yıldızları var. SS’in adamları da var burada elbet; ama sayıları az ve kampın dışındalar, onları sık sık görmüyoruz. Bizim asıl efendilerimiz, yeşil üçgenliler ile öbür iki kategoriden onlara yataklık edenler; bunların sayısı da az değil.</p>
<p>Her birinin karakterine göre çabuk ya da yavaş öğreniyoruz ki, sorulan bir soruya “<i>Jawohl</i>”<a href="../Text/dipnot.xhtml#Footnote0017" id="Feedback0017"><sup>[17]</sup></a> diye yanıt vermek gereklidir, hiçbir şey sorulmaz, söylenen ne olursa olsun, anlamış gibi davranmak da başlıca kuraldır. Yiyeceğimizi değerlendirmeyi de biliyoruz artık; yemeğimizi bitirdikten sonra kâsemizin dibini iyice kazıyoruz, ekmeğimizi çiğnerken kâseyi çenemizin altında tutuyoruz ki, tek kırıntı bile yok olmasın. Kâsemize çorbayı karavananın üstünden mi doldurmak iyidir, yoksa daha dibinden mi, onu da biliyoruz artık. Sürüyle karavanadan hangisinin daha fazla çorba aldığını artık hesaplayabildiğimiz için kuyruğun neresinde durmak daha işimize gelir, biliyoruz.</p>
<p>Akla gelebilecek her şeyin kullanılacak bir yeri olduğunu da öğrenmiş durumdayız: Tel mi, onunla ayakkabı bağlanır; paçavra mı, ayaklarını beslersin; kâğıt mı, soğuktan korunmak için (yasaktır aslında) ceketinin içine doldurursun. Karşımızdaki insanın, nemiz var nemiz yok çalabileceğini de öğreniyoruz, hele bir dikkat etme, hemen soyarlar seni. Buna meydan vermemek için, kafamız katlanmış ceketimizin üstünde uyumayı öğreniyoruz; yemek kâsemizden ayakkabımıza kadar tüm servetimiz o ceketin içinde işte.</p>
<p>Artık yavaş yavaş karışık kamp düzenini de öğrenme yolundayız: Yasakların sonu yok; dikenli tellere iki metreden fazla yanaşmak yasak; ceketle, donsuz ya da başı takkeli yatmak yasak; gardiyanlar ile Reich Almanlarına ayrılmış banyoyla helaların kullanılması yasak; belirli günlerde duş yapmak yasak, belirtilmemiş günlerde yapacaksın bu işi; barakadan önü iliklenmemiş, yakaları kalkmış ceketle çıkmak yasak; soğuğa karşı içinde saman ya da kâğıt taşımak yasak; yan belden yukarısı çıplak bırakılmadan yıkanmak yasak.</p>
<p>Aşağıdaki kurallara tıpatıp uymak gerek: Her gün sabahtan yataklar düzeltilecek; kusursuz, dümdüz; kirlenmiş, lekeli tahta nalınlar makine yağıyla yağlanıp parlatılacak, giysilerdeki çamur lekesi silinecek (boya, yağ ve pas lekeleri kalabilir); akşamları bit muayenesi yaptırılıp ayakların yıkandığı gösterilecek; cumartesileri sakal ve saç kestirilecek, pazarları genel cilt muayenesi yaptırılacak; ceket düğmeleri kontrol ettirilecek, her cekette beş düğme bulunması gerekli.</p>
<p>Bunlardan başka, daha sürüyle ufak tefek şey var ki, normal olarak önemi olmamakla birlikte, burada sorun haline geliyor: Tırnaklar uzamışsa kısaltılması gerekiyor; bunu ancak dişlerimizle yerine getirebiliyoruz (ayak tırnaklarımız durmadan ayakkabılarımıza sürtünüp durduğu için o kolay); kimin düğmesi koparsa onu bir tel ya da benzeri bir şeyle tutturmalı; helaya ya da banyoya giderken nemiz var nemiz yok yanımıza almak zorundayız; gözlerimizi yıkarken eşyamızı iki dizimizin arasına kıstırıyoruz; çünkü tam bu sırada çalınmaları çok olağan bir şey. Ayakkabısı ayağını vuran biri varsa akşamüstü ayakkabı değiş tokuşu törenine katılması gerekiyor; bu sırada ilgili kişinin becerikliliği denenmiş oluyor; çünkü ilk bakışta bir (çift değil, tek) uygun ayakkabıyı ayağına geçirmeli hemen.</p>
<p>Bu ayakkabıların kamp yaşamında ne kadar önemi olduğu göz önüne getirilemez. Ölüm, ayakkabılardan başlıyor. Birçoğumuz için bu ayakkabılar gerçekten de bir işkence gereci; çünkü birkaç saatlik yürüyüşten sonra sancılı yaralar doğurmaları olağan; bu yaralar çok kolay irinleniyor. Bu duruma giren tutuklu, ayağına büyük bir ağırlık takılmış gibi yürümek zorunda kalıyor (her akşam geçit resmi yapar gibi dönenlerin bir hayalet ordusu gibi yürümeleri bundan); her yerde sona kaldığı için her yerde dayak yiyor; dövmek için ardına düşüldü mü koşup kaçması olacak şey değil; ayakları şişiyor ve ayaklar şiştikçe ayakkabının tahta ve bez kısmına sürtünme de o kadar işkenceli oluyor. O zaman hastane koğuşundan başka çare kalmıyor. Ne var ki, “<i>dicke Füsse</i>” (şiş ayaklar) tanısıyla hastane koğuşuna girmek son derece tehlikeli, çünkü herkes ama özellikle SS’ler, burada böyle bir rahatsızlığın iyileşmeyeceğini biliyorlar.</p>
<p>Bir sürü kural, tabu ve sorunu ardından sürükleyen işimizin ne olduğunu henüz anlatmadım.</p>
<p>Hastaları saymazsak, hepimiz çalışıyoruz (hasta yazılmak çok bilgi ve deneyim isteyen bir şey). Her sabah yürüyüş kolunda kamptan Buna’ya yollanıyoruz; her akşam da aynı biçimde geri dönüyoruz. Çalışmak için toptan iki yüz gruba ayrıldık; her bir grup on beş kişiden yüz elli kişiye kadar değişiyor ve her grubun başında bir gardiyan var. İyi gruplar olduğu gibi kötü gruplar da var; çoğu nakliyat işinde kullanılıyor, özellikle kışın çok zor bu iş, çünkü dışarıda çalışılıyor. Ama bir de uzman işçilerden meydana gelen gruplar var (Elektrikçiler, demirciler, rençperler, mekanisyenler, betoncular vb.); bunlar ya belirli bir atölyeye ya da Buna’nın belirli bir bölümüne dağıtılmışlar; sivil <i>Meister</i>’lerin, daha çok Alman ve Polonyalıların emrindeler. Bu farklılaşma kuşkusuz yalnız iş saatleri süresince; günün geri kalan saatlerinde uzmanlar da (toptan üç-dört yüz kişi) “alelade” işçilerle aynı durumdalar. İşçilerin değişik gruplara verilmesiyle, Buna’nın sivil yönetmenliğiyle sürekli “temas” halinde bulunan özel bir şube meşgul oluyor kampta: <i>Arbeitsdienst</i><a href="../Text/dipnot.xhtml#Footnote0018" id="Feedback0018"><sup>[18]</sup></a>. <i>Arbeitsdienst</i>’in kararlarını hangi esasa göre verdiği bilinmiyor; ama bu konuda “koruma” ve “rüşvet”in çok rol oynadığı anlaşılıyor; çünkü iyi yemek edinebilen birinin Buna’da iyi bir işe yerleştiği de görülüyor.</p>
<p>İş saatleri mevsime göre değişiyor. Ortalık aydınlık olduğu sürece çalışılıyor; buna göre kışın saat 08.00’den 12.00’ye, 12.30’dan 16.00’ya kadar, yazın ise 06.30’dan 12.00’ye, 13.00’ten 18.00’e kadar çalışıldığı oluyor. <i>Häftling</i>’lerin karanlıkta ya da yoğun sisli havada çalışmalarına asla izin yok; buna karşılık yağmurda, kar yağarken ya da Karpatlar’dan sık sık esen o fırtınalı rüzgâr altında çalışmak olağan. Yasağın nedeni, karanlıkta, sisli havada kaçmanın kolaylaşması.</p>
<p>Her ikinci pazar, normal iş günü sayılıyor; sözüm ona serbest olduğumuz pazar günleri de Buna yerine kampta çalışılıyor; tam bir dinlenme günü çok seyrek ele geçen bir şey.</p>
<br/>

<p>Yaşadığımız hayat işte bu. Tanrı’nın her günü, kesinleşmiş bir tempoya uyarak <i>Ausrücken</i> ve <i>Einrücken</i>, gitmek ve dönmek; çalışmak, uyumak, yemek; hastalanmak, iyileşmek ya da ölmek.</p>
<p>... Ne zamana kadar? Yaşlılar bu soruyu duydu mu şöyle bir bakıp gülüyorlar; çünkü yeni gelenler bu sorudan anlaşılıyor; gülüp hiç yanıt bile vermiyorlar. Onlar için uzak bir gelecekle ilgili soruların aylardır, yıllardır hiç önemi kalmamış; bu sorular çok daha yakın bir geleceğin tetikte bekleyen sorunları yüzünden bütün anlamını yitirmiş; onlar için sorun: bugün yenecek ne var, kar yağacak mı acaba, kömür bulunabilecek mi?</p>
<p>Mantıkla bağlı kalsak, o zaman bizi bekleyen yazgının kesin olarak tahmin edilmez bir şey olduğunu, bu konudaki bütün tahminlerin boşuna olacağını ve gerçek bir temele dayanamayacağını kabul etmek gerekirdi. Ne var ki, insanın kendi yazgısı söz konusu olunca mantıkla pek ilişki kuramıyor. Her ne olursa olsun, bu durumda insan en aşırı olanakları ele alıyor. Bunun içindir ki şu anda, hepimizin inandığı ve eğilim duyduğu iki olanak var: Kimilerimiz artık her şeyin yok olup gittiğine, burada artık yaşanamayacağına, sonumuzun kesin olarak karşımıza dikildiğine inanıyor; kimilerimiz de, bizi çok sert günler beklemekle birlikte, kurtuluş belki de çok uzakta değildir, diye düşünüp güven ve gücümüzü yitirmezsek yuvamızı, sevdiklerimizi yeniden görebileceğimize inanıyor. Ne var ki bu iki grup, kötümserler ile iyimserler, birbirinden kesin olarak ayrılmış değil; çünkü bunların çoğu düşünüp taşınarak, sonuçlar çıkararak değil de konuştuğu arkadaşının ya da o ânın etkisi altında, iki aşırı durum arasında sarkaç gibi bir bu yana gidiyor, bir o yana.</p>
<br/>

<p>Şu halde artık derindeyim. Güçlükler baş gösterince geçmiş ve geleceği tümüyle unutmak çok kolaylaşıyor. Buraya getirilişimden on dört gün sonra, özgür insanların tanımadığı, geceleri düşlere giren ve bedenin tüm organlarına sinip oturan kronik (müzmin) açlığa yakalandım. Soyulmamayı çok iyi öğrendim artık; bir kaşık, bir ayakkabı bağı, bir düğme gördüm mü yerde, şayet cezalandırılmayacağımdan da eminsem, hemen alıp cebe indiriyor, kendi malımmış gibi bir hak duyuyorum üzerinde. Ayaklarımın üzerinde o kapanmayacak yaralar açıldı bile. Vagonları itiyor, kürek sallıyor, yağmurda halsiz kalıp rüzgârda titriyorum. Artık bedenim, benim bedenim değil: Karnım şişmiş, eklemlerimde tutukluk var, avurtlarım sabahları şiş, akşamları çökük; içimizden bazılarının derileri sapsarı, ötekilerinin gri; birbirimizi üç-dört gün görmedik mi, bir daha zor tanıyoruz.</p>
<p>Biz İtalyanlar her pazar akşamı kampın bir köşesinde buluşmayı kararlaştırmıştık; ama bundan vazgeçtik hemen; çünkü birbirimizi sayıp her seferinde birinin eksildiğini ya da gün geçtikçe sefilleşip bozulduğunu görmek üzücü oluyor. Hem şu birkaç adımı atmak bile zor geliyor insana. Üstelik karşı karşıya geldiğimiz zaman anımsamaktan, düşünmekten kendimizi alamıyoruz. İyisi mi yapmayalım bunu.</p>
</body>
</html>