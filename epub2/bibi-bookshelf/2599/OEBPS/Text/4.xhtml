<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>
    <body>
<div class="bos5"></div>
<p class="baslik1">KB</p>
<div class="bos2"></div>
<p>Bütün geçen günler, birbirine benziyor ve bu geçen günleri saymak hiç de kolay değil. Demiryolu ile depo arasında kaç gündür koşturup duruyoruz bilmem. Erimiş karla sulanmış bir toprak üzerinde aşağı yukarı yüz metrelik bir yol: Sırtında yük, ileri; kolun kanadın sarkmış, sessiz sedasız, geri.</p>
<p>Çevremizde ne var ne yok, düşman bize. Tepemizden kötü niyetli bulutlar geçiyor, bizi güneşimizden yoksun bırakmak için; dört bir yanımızda, işkenceye uğramış demirin bizleri ezen kasvetli hali. Sınırları henüz görmüş değiliz, ne var ki, bizi dünyadan ayıran dikenli telin kötü varlığını çevremizde duyuyoruz. Yapı yerine, ilerleyen vagonlarda, yollarda, kazı yerlerinde, bürolarda insanlar, yine insanlar, tutsaklar ve efendiler; hoş efendiler de tutsaktan başka bir şey değil; kimilerini korku katmış önüne, kimilerini nefret, bunun dışında bütün başka güçler sus pus olmuş. Hepsi de düşman ya da rakip.</p>
<br/>

<p>Ama hayır, bugün benimle birlikte aynı boyundurukta çalışan arkadaşımı, ben ne düşman olarak görüyorum ne de rakip.</p>
<p>Arkadaşım <i>Null Achtzehn</i>. Adı yalnızca bu. Sıfır On Sekiz, numarasının son üç rakamı; bir ada ancak bir insan sahip olabilir, <i>Null Achtzehn</i> artık insan sayılmaz ki; bunu hepimiz böyle bellemişiz sanki. Sanırım kendisi de adını unutmuştur artık; çünkü öyle görünüyor. Konuşması, bakışları onun içi boşalmış etkisini uyandırıyor; havuz kenarlarında bulduğumuz, taşa takılı bir ipin ucundan sarkan ve esen rüzgârın oynayıp durduğu bazı böcek kalıntıları gibi, yalnızca kabuk.</p>
<p><i>Null Achtzehn</i> çok genç; büyük bir tehlike demektir bu. Yalnız, çocuklar beden zorlamalarına, açlığa büyüklerden daha zor dayanır diye değil, burada yaşamayı sürdürebilmek için insanın her şeye karşı uzun bir savaşım deneyimi gerekli de ondan; gençlerin bu konuda deneyimi yok gibidir. <i>Null Achtzehn</i> için güçten düştü bile denemez, ne var ki, onunla birlikte çalışmaya yanaşan yok. Her şeye öylesine boş veriyor ki; eziyete, dayaklara, hatta yiyecek aramaya bile... Aldığı her emri yerine getiriyor, ölüme gönderecek olsalar aynı kayıtsızlık içinde yola koyulacak belki.</p>
<p>Yorgun düşmeden biraz önce oldukları yerde durup kalan hurda araba atlarının kurnazlığından yoksun <i>Null Achtzehn</i>; çekiyor, taşıyor, itiyor gücü yettiğince, sonra hiç haber vermeksizin, kederli gözlerini yerden hiç kaldırmaksızın, damdan düşer gibi bırakıyor işi. Jack London’ın kitaplarındaki son nefeslerine dek koşup giden, sonra yolda düşüp ölen kızak köpeklerini hatırlatıyor bana.</p>
<p>Biz hepimiz zordan kaçınmak için her çareye başvururken <i>Null Achtzehn</i>, hepimizden fazla çalışıyor. Bu yüzden ve eş olarak da tehlikeli olduğu için, onunla birlikte çalışmaya yanaşan yok; diğer taraftan, ben de zayıf ve beceriksiz olduğum için istemiyorlar beni; bundan ötürü çoğu zaman ikimiz birlikte koşuluyoruz işe...</p>
<p>Yine bir seferinde sürüyen ayaklarımız, boş ellerimizle depodan dönerken kısa bir düdük öttüren bir lokomotif yolumuzu kesiyor. Bu beklenmedik duraklama zorunluğu ikimizi de sevindiriyor; <i>Null Actzehn</i> ile ben, belimiz bükülmüş, üstümüz başımız yırtık pırtık, tüm vagonlar önümüzden yavaş yavaş geçip gidinceye dek bekliyoruz.</p>
<p>... Deutsche Reichsbahn<a href="../Text/dipnot.xhtml#Footnote0021" id="Feedback0021"><sup>[21]</sup></a>. Deutsche Reichsbahn. SNCF. İki devasa Rus vagonu, orakla çekicin üzerinden bir boya geçilmiş. Deutsche Reichsbahn. Sonra, Cavalli 8 Uomini 40, Tara, Portata: Bir İtalyan vagonu... Atlamak vagonun içine, kömürlerin altına bir yere saklanmak, orada karanlıkta saklı kalmak, açlıktan, yorgunluktan daha güçlü olan sesi, aksların ritmini dinlemek; tren herhangi bir yerde duruncaya dek... Bir an gelir, havanın yumuşaklığını, saman kokusunu duyunca dışarı, güneş ışığına çıkardım; kitaplarda okuduğumuz gibi, kendimi yerlere atardım toprağı öpmek için, yüzümü otların içine gömerdim. Derken bir kadın bana doğru yaklaşıp İtalyanca sorardı: “Kimsin sen?” Başıma geleni ona İtalyanca anlatırdım, beni anlar, bana yiyecek bir şey verir, uyumama engel olmazdı. Anlattıklarıma inanmazsa kolumda taşıdığım numarayı gösterirdim, o zaman inanırdı....</p>
<p>...Tamam. Son vagon da geçti; perde birdenbire açılmış gibi, gözlerimizin önünde yine o istif edilmiş demir putreller, üzerlerinde de elindeki kırbacıyla gardiyan, ikişer ikişer gelip giden, kemikleri çıkmış, sıska arkadaşlar...</p>
<p>Vay haline hayal kuranın. Ayılıp da kendine geldiğin an, içine bir acıdır çöküyor. Ama bu başımıza sık gelen bir şey değil, hayallerimiz de uzun sürmüyor aslında. Yorgun birer hayvandan başka bir şey değiliz.</p>
<br/>

<p>Yine demir istifinin önündeyiz. Mischa ile Galiçyalı bir putreli yakalayıp sırtımıza vuruyorlar. En ufak bir zorlanmayı bile sezdirmemeleri gerekli, böylece kendilerini çok gayretli gösterip yerlerini kaptırmamış oluyorlar: Dağılan arkadaşları düzene sokuyor, gayrete getiriyor, dayanılmaz bir çalışma temposuna zorluyorlar bizi. Öfkeye kapılıyorum bundan, burada işlerin normal yürümesi için ne yapmak gerektiğini biliyorum artık; olağanüstü bir hak elde etmiş olanlar, o hakkı elde etmemiş olanları eziyor; kampın sosyal yapısı bu insanlık yasasına dayanıyor.</p>
<p>Bu kez önde yürümem gerekli. Putrel ağır ama çok kısa; bu yüzden her adım attıkça arkamdaki <i>Null Achtzehn</i> ayaklarının benim ayaklarıma çarptığını duyuyorum, çünkü adımını benimkine uyduramıyor ya da boş veriyor her zamanki gibi.</p>
<p>Yirmi adım daha, artık raya ulaştık, şimdi bir kablonun üzerinden geçeceğiz. Yük çok biçimsiz vurulmuş sırtımıza, uygunsuz bir tarafı var, omzumdan aşağı kayacak gibi. Elli adım, altmış adım. Deponun kapısı; yine aynı yol boyu, yükü indirebiliriz. Tamam artık, daha fazla yürünmez, bütün ağırlık koluma binmiş. Duyduğum acıya, zora dayanamayacağım artık; bağırıyorum, arkama bakmaya çalışıyorum, <i>Null Achtzehn</i> tökezleyip yükü sırtından attığını görmek için ancak vakit kalmış.</p>
<p>Eskisi kadar hareketli olabilsem kenara atlar kurtarırdım kendimi. Nerede, uzanmış yerde yatıyorum şu anda, tüm adalelerim kasılmış, putrelin çarptığı ayağım iki elimin arasında, acıdan gözüm bir şey görmüyor. Demir putrelin keskin kenarı, sol ayağımın üzerinden geçmiş ayağımı keserek.</p>
<p>Bir dakika süreyle her şey acıya gömülüyor. Gözlerimi açıp yeniden baktığımda <i>Null Achtzehn</i> olduğu yerde buluyorum, yerinden kımıldamamış bile; iki elini beline dayamış, ağzını açmaksızın boş bakışlarla beni seyrediyor. Mischa ile Galiçyalı yaklaşıyorlar, birbiriyle Yidiş dili konuşup bana anlayamadığım bazı öğütler veriyorlar. Templer ile David ve ötekiler de geliyor; işi bırakmak için yararlanıyorlar bu kazadan. Derken gardiyan da gelip tekmeyi, yumruğu, küfrü esirgemiyor; arkadaşlar birbirinden ayrılıp rüzgârda saman çöpü gibi dağılıyorlar. <i>Null Achtzehn</i>, elini burnuna götürüp kana bulanmış elini seyrediyor sessiz. Benim de kafama iki sille iniyor; acı vermiyor bu tokatlar, çünkü sağır ediyorlar insanı.</p>
<p>Olay yatışıyor. İyi kötü ayakta durabileceğim belli, demek kemikte kırık yok. Ne var ki, ayakkabımı çıkarmayı göze alamıyorum, çünkü hem ayağım acıyacak diye korkuyorum hem de ayağımın şişip bir daha ayakkabıya girmeyeceğinden eminim.</p>
<p>Gardiyan beni Galiçyalının yerine, istif başına gönderiyor; Galiçyalı ters ters bakıp bana, <i>Null Achtzehn</i>’in yanında yer alıyor. Derken yanımızdan İngiliz savaş tutsakları geçmeye başlıyor; kampa dönüş saati gelip çatmış demek.</p>
<p>Yürüyüş sırasında canımı dişime takıyorum, ama adım uyduramıyorum bir türlü. Gardiyan, Null Achtzehn ile Finder’i biz, SS’lerin önünden geçinceye dek bana yardımla görevlendiriyor; sonunda (bereket bu akşam yoklama yok) barakadayım, kendimi yatağıma atıp bir soluk alabilirim.</p>
<p>Belki de barakadaki sıcak havada kabahat ya da yürüyüş sırasında kendimi zorlamamla ilgili bir şey; her neyse sancı yeniden baş kaldırıyor; hem bu sefer ayağımda tuhaf bir ıslaklık da duyuyorum. Ayakkabımı çıkarıyorum: Hanidir akmakta olan kan, ayakkabıma dolup çamura, bir ay önce bulduğum bir kumaş parçasından kesip ayağımı beslediğim beze de bulanmış. Bu bezi bir sağ ayağıma doluyordum, bir sol ayağıma gün aşırı.</p>
<p>Bu akşam çorba dağıtımından sonra hemen KB’ye yollanmalıyım.</p>
<p>KB, <i>Krankenbau</i>, hastane için bir kısaltma; kamptaki öbür barakaları andıran ama onlardan bir tel çitle ayrılmış sekiz baraka. Kamp  tutuklularının onda biri daima oradadır; ama orada iki haftadan fazla kalabilen çok az insan var, iki aydan fazla kalabilen kimse de yok; çünkü bu süre içinde ya ölmeli ya da iyileşmeliyiz. İyileşmeye yüz tuttun mu KB’de bakılıyorsun, iyileşmeye yüz tutmadın mı KB’den gaz odalarına yolculuk.</p>
<p>Bereket “ekonomik alanda değerlendirilebilecek Yahudilerden”iz de ondan bütün bu olanak.</p>
<p>Ben şimdiye dek ne KB’de bulundum ne de ilkyardıma alındım; tüm bunlar yeni benim için.</p>
<p>İki tane ilkyardım merkezi var; biri tıp, öbürü cerrahi merkezi. İki kapının önünde iki uzun sıra halinde gölgeler, gecesi de öyle gündüzü de, yağmuru da fırtınası da... Kimileri yalnızca bir sargı bezi ya da birkaç hap için baş vuruyor, kimileri de muayene olmak için. Kimilerinin yüzüne ölüm havası sinmiş bile. İki sıranın en önündekiler yalınayak ve hemen içeri girmeye hazır. Ötekiler girişe yaklaştıkça, kalabalığın ortasında ayakkabılarındaki bağları, telleri çözmeye uğraşıyor, paha biçilmez bez sargıları harcamadan çözmeye çalışıyorlar. Çünkü ayakkabılarla KB’ye girmek kesin olarak yasaklanmış. Yasağa uyulmasını sağlayacak olan dev gibi bir Fransız <i>Häftling</i>, iki kapının arasındaki nöbetçi kulübesinde duruyor. Sayıları çok az olan Fransız kamp görevlilerinden biri bu; ne var ki bütün günü yırtık pırtık, çamurlu, berbat ayakkabıların arasında geçirmenin bir imtiyaz olduğu sanılmasın. Bunun için KB’ye ayakkabıyla girenlerin sayısıyla oradan, bir daha ayakkabıya ihtiyaç duymayacak şekilde çıkanların sayısını düşünmek yeterli...</p>
<p>Sıraya girip mucize denebilecek bir şans eseri, ayakkabılarımı, ayağımı besleyen bezi yitirmeksizin çıkarıyorum; yemek çanağımı da eldivenlerimi de çaldırmıyorum, dengemi de yitirmiyorum üstelik; çünkü barakalardan içeri girerken kasket elde olacak, başta kalması kesin olarak yasaklanmış.</p>
<p>Ayakkabılarımı emanete verip bir marka alıyorum; yalınayak ve sendeleye sendeleye içeri giriyorum, ellerimde zavallı öteberim (onları hiçbir yere bırakamam), başı muayene odasında olan uzun bir kuyruğa giriyorum.</p>
<p>Bu kuyruktakiler, birbirinin ardından soyunuyor; en öne ulaştığımızda çıplak olmamız gerekli, çünkü bakıcı, orada koltuk altımıza bir derece koyuyor; soyunmuş olmayanlar, sırasını yitirip yeniden kuyruğa girmek zorunda kalıyor. Dişimiz de sancısa, uyuz da olsak ateşimizi ölçtürmek gerek.</p>
<p>Böylesi karmaşık bir yola başvurulmasının nedeni, gerçekten hasta olmayanların temaruzla KB’ye girmelerini önlemek.</p>
<p>Neden sonra sıra bana geliyor. Hekime görünmeme izin çıkıyor, bakıcı koltuk altımdaki dereceyi çıkarıp bildiriyor: “174 517, <i>kein Fiber</i><a href="../Text/dipnot.xhtml#Footnote0022" id="Feedback0022"><sup>[22]</sup></a>” Esaslı bir muayene gerekli değil benim için, yalnızca hekime bir görüneceğim o kadar, buna “<i>Arztvormelder</i><a href="../Text/dipnot.xhtml#Footnote0023" id="Feedback0023"><sup>[23]</sup></a>” diyorlar; o sırada bunun ne demek olduğunu pek bilmiyorum; ama bunun sorulacağı yerin burası olmadığını iyi biliyorum. Beni dışarı çıkarıyorlar, ayakkabılarımı yeniden alıp barakaya yollanıyorum.</p>
<p>Chajim beni kutluyor. Yaram çok iyi bir yaraymış, tehlikeli olmadığı halde esaslı bir dinlenme süresi garantilermiş bana. Bu gece yine ötekilerle birlikte barakada uyuyacağım, ama yarın sabah erken erken işe gitmek yok; yeniden hekime çıkacağım, son kararı hekim verecek. “<i>Arztvormelder</i>” bu işte. Chajim bu işlerde deneyimli, yarın sabah beni KB’ye alacaklarını umuyor. Chajim yatak arkadaşım, ona sınırsız güvenim var. Chajim Polonyalı sofu bir Yahudi, aşağı yukarı benim yaşımda ve saatçi. Buna’ya hassas alet zanaatçısı olarak alınmış; Chajim ve onun gibiler, öğrenmiş oldukları bir el zanaatini uyguladıkları için kendi kendilerine saygıları ve güvenleri sarsılmamış olan az rastlanır tutuklulardan.</p>
<p>Uykudan uyanıp dağıtılan ekmeklerimizi aldıktan sonra, öbür üç kişiyle birlikte barakadan çağrılıyoruz. Bizi toplantı alanının bir köşesine götürüyorlar, bugün hekime görünecekler, oldukça uzun bir sıra oluşturmuşlar. Herifin biri, bana doğru yaklaşıp yemek çanağımı, kaşığımı, kasket ve eldivenlerimi alıyor. Ötekiler gülüyor bu işe. Onları saklaman ya da birine emanet etmen ya da daha iyisi satman gerektiğini bilmiyorsun dernek, KB’ye girerken bütün bunları yanına alamazsın ki... Sonra numarama bakıp başlarını sallıyorlar: Böyle büyük numaralı birinden her budalalık beklenir.</p>
<p>Sonra bizi saymaya başlıyorlar; burada dışarıda, soğukta soyunacağız; ayakkabılarımızı alıyorlar, yeniden sayıyorlar bizi, sakalımızı, saçımızı tıraş ediyorlar, yeniden sayıyorlar, şimdi sıra duş yapmaya geliyor; bütün bunlardan sonra bir SS geliyor, kayıtsız bir bakışla bakıyor bize, çok büyük çıbanlı birinin önünde durup onu bir kenara ayırıyor. Sonra yine sayılıyoruz, daha ilk yaptığımız duşun ıslaklığıyla tir tir titremekle birlikte, yeniden duşa gireceğiz. Kimilerimiz ateş nöbetiyle de titriyor.</p>
<p>Artık viziteye hazırız. Pencereden bakınca soluk gökyüzünü, zaman zaman da güneşi görüyoruz. Bu ülkede güneş ancak bulutların arasından ve puslu bir cam ardındaymış gibi görünür. Güneşin durumuna bakılırsa saat on dört olmalı: Hoşça kal, çorba... Altı saattir ayakta, altı saattir çıplağız.</p>
<p>Bu ikinci hekim muayenesi de olağanüstü bir hızla sona eriyor. Hekim (onun ceketi, pantolonu da bizimki gibi çizgili ama fazladan beyaz önlüğü var, numarası önlüğe dikilmiş; bizden çok daha şişman) şiş ve kanamakta olan ayağıma dokunup bakıyor, sancıdan haykırıyorum; “<i>Aufgenommen, Block 23,</i>”<a href="../Text/dipnot.xhtml#Footnote0024" id="Feedback0024"><sup>[24]</sup></a> diyor hekim. Ağzım açık, yeni ve daha kesin bir açıklama beklediğim sırada, biri arkamdan gelip kaba kaba iteliyor beni, çıplak omuzlarıma bir pelerin atıp elime bir çift sandal tutuşturuyor, beni dışarı sürüklüyor.</p>
<p>23 numaralı blok, aşağı yukarı 100 metre ötede, üzerine “<i>Schonungsbhck</i>”<a href="../Text/dipnot.xhtml#Footnote0025" id="Feedback0025"><sup>[25]</sup></a> diye yazılmış. Bu da ne demek oluyor? İçeride pelerinle sandalları alıyorlar, yeniden çıplak kalıyorum; bir sıra çıplak iskelet arasında en sonuncuyum.</p>
<p>Bir şey anlamak, bir şey öğrenmek alışkanlığımı tümüyle bırakalı çok oluyor. Hem şu sırada hanidir ayakta durmaktan öylesine yorgun düşmüş, yaralı ve henüz bakım görmemiş ayağımdan ötürü öylesine bitkin, aç ve üşümüşüm ki, hiçbir şeye aldırdığım yok. Bugün hayatımın son günü, şu oda herkesin sözünü edip durduğu gaz odası bile olsa, böyle... Benim değiştirebileceğim bir şey var mı ki? Şurada duvara yaslanıp gözlerimi kapatmak ve beklemek, o kadar.</p>
<p>Komşum Yahudi değil görünüşe bakılırsa. Böylesine açık renkli bir cilt, böylesine kaba saba bir yüz, böylesine iri bir beden olsa olsa Yahudi olmayan Polonyalılara ait işaretlerdir. Benden bir baş uzun ve açlık çekmemiş olanlar gibi tam anlamıyla güvenini uyandırıyor insanın.</p>
<p>“Bizi ne zaman içeri bırakacaklar, biliyor mu?” diye sormaya kalkışıyorum. Ama o bakıcıya doğru dönüp sigarasını tüttürmekte olan ve ikiz kardeşiymiş gibi kendisine benzeyen bakıcıyla konuşuyor; kendi aralarında konuşup gülüyor, ben hiç yokmuşum gibi yanıt bile vermiyorlar. Derken içlerinden biri kolumdan yakalayıp numarama bakıyor, daha bir yüksek sesle gülmeye başlıyorlar. Yüz yetmiş dört binlerin İtalyan Yahudisi olduğunu bilmeyen yok; herkesçe tanınan bu İtalyan Yahudileri iki ay önce gelmişlerdir kampa; hepsi de avukat, doktordurlar, sayıları yüzü aşarken şimdi kırk kişiye kadar inmişlerdir; ağır işte çalışmayı becerememekte, ekmeklerini çaldırmakta, sabahtan akşama dek tokat yiyip durmaktadırlar. Almanlar “<i>zwei linke Hände</i>” (iki sol el)<a href="../Text/dipnot.xhtml#Footnote0026" id="Feedback0026"><sup>[26]</sup></a> diye anar onları; Yidiş konuşmayı bilmedikleri için Polonyalı Yahudiler tarafından bile aşağılanırlar.</p>
<p>Bakıcı, teşrih odasında yatan bir cesetmişim gibi kaburgalarımı gösteriyor ötekine; şişmiş gözkapaklarımla yanaklarımı, incecik boynumu gösteriyor, sonra eğilip başparmağını bacağıma bastırıyor, parmağının soluk et üzerinde bıraktığı derin çukuru gösteriyor, balmumunda bir oyuk oluşturmuş sanki.</p>
<p>Şu Polonyalıyla hiç konuşmamalıydım..Tüm yaşamım boyunca bundan daha utanılacak bir şey gelmemiştir başıma sanırım. Görünüşe bakılırsa bakıcı kendi dilinde kanıt göstermeyi sona erdirmiş; benim anlayamadığım bir dil bu, kulağımda çınlarken dehşet veriyor; bakıcı, acır gibi bakarak bana dönüyor, işin içyüzünü bozuk bir Almancayla açıklıyor:</p>
<p>“<i>Du Jude kaputt. Du schnell Krematorium fertig.</i>” (Yahudi, sen kaput. Sen çabuk krematoryum, tamam.)</p>
<br/>

<p>Herkese gömlekleri dağıtılıp kartları dolduruluncaya kadar birkaç saat geçiyor. Ben her zamanki gibi sonuncuyum. Çizgili pantolonuyla ceketi yepyeni biri, nerede doğduğumu, mesleğimin ne olduğunu, çocuğum olup olmadığını, ne hastalıklar geçirdiğimi öğrenmek istiyor; sürüyle soru, bunca soru sıralamanın ne anlamı var ki sanki? Tüm bunlar yine bizi aşağılamak için başvurulan bir gösteri. Bizi çırılçıplak ayağa dikip sorulmadık şey bırakmıyorlar.</p>
<p>Neden sonra kapı benim için de açılıyor, yatakhaneye girebiliyorum.</p>
<p>Burada da yine ötedeki gibi üç katlı ranzalar; bütün barakayı üç sıra halinde doldurmuşlar, aralarında dapdaracık geçitler. İki yüz elli hasta için aşağı yukarı yüz elli yatak var: Demek iki kişiye bir yatak düşüyor şöyle bir hesapla. En yukarıdaki tavana yakın yataklarda hastalar pek oturamıyor; bugün yeni gelenleri görmek için merakla eğilip bakıyorlar, günün en ilginç ânı bu, tanıdık yüzlere rastlıyor insan. Bana 10 numaralı yatağı gösteriyorlar; bu yatağın boş olması bir mucize. Zevkle uzanıyorum; kampa geleli bir yatağa tek başıma, ilk kez şimdi sahip oluyorum. Açım ama on dakika bile geçmeden uykuya dalıyorum.</p>
<br/>

<p>KB’de yaşanan yaşam rahat sayılabilir. Açlıkla hastalıktan doğan sancılar dışında maddi bakımdan fazla yıpratan bir şey yok. Soğuk değil, çalışmak yok, çok kaba bir muameleye uğramadıkça dayak da yok.</p>
<p>Hastalar saat dörtte uyanıyor; burada da herkes kendi yatağını toplamak zorunda, sonra da yıkanmaya sıra geliyor; ne var ki, ne aşırı bir acele ne de olağanın dışında bir sertlik görülüyor. Saat beş buçukta ekmek dağıtılıyor, incecik dilimler kesip yatarken rahat rahat yemek serbest. Öğle vakti dağıtılacak çorba zamanına kadar uyumak da serbest. Aşağı yukarı saat on altıya kadar Mittagsruhe, öğle istirahati; hekimin vizitesi ve muayene, çoğu zaman bu saatlere rastlıyor; yataklardan inilip gömlekler çıkarılıyor, hekimin önünde sıraya giriliyor. Akşam yemekleri de yataklara veriliyor; saat yirmi birde bütün ışıklar sönüyor, yalnız gece bekçisinin lambası kısılıyor, derin bir sessizlik çöküyor ortalığa.</p>
<br/>

<p>... Kampa geleli ilk kez derin bir uykudan uyanıyorum; uyanmak hiçten bu yana bir dönüş. Ekmek dağıtıldığı sırada, dışarıdan, pencerelerin ardında bir yerden, karanlık içinden gelen bir bando sesi duyuluyor: Sağlık durumu yerinde olan arkadaşlarımız çalışmaya gidiyorlar.</p>
<p>KB’de yatanlar müzik sesini belli belirsiz duyabiliyor; timpani ile simbalomun<a href="../Text/dipnot.xhtml#Footnote0027" id="Feedback0027"><sup>[27]</sup></a> sesi bize kadar ulaşıyor tekdüze bir havayla, ne var ki, müzik tonu aralıklarla ve rüzgarın keyfince ulaşabiliyor. Yataklarımızdan doğrulup birbirimize bakıyoruz, çünkü hepimiz de bu müziğin cehennemlik bir müzik olduğu duygusu içindeyiz.</p>
<p>Çalınan parçaların sayısı parmakla sayılacak kadar az, bir düzineden fazla değil, sabah akşam hep aynı havalar: Bütün Almanların sevdiği ve değer verdiği marşlar, halk şarkıları. Bu marşlar kafamıza gömülüyor, kampla ilgili olarak unutacağımız son şey, bu marşlar olacak: Kampın sesi, soluğu bu marşlar, kampın geometrik bir deliliğe dayanan tutumunun açıklanması, bizleri daha sonra uzun bir ölüme hazırlamak üzere önceden insan olarak yok etmeye dayanan bir tutum.</p>
<p>Bu müzik sesi duyulur duyulmaz, arkadaşların dışarıda, sisler içinde, otomatlar gibi yürüyüşe koyulduğunu biliyoruz. Ruhları ölüp gitmiş onların, müzik onları önüne katıp sürüklüyor, tıpkı rüzgarda yapraklar gibi. Onlarda artık irade diye bir şey yok, nabzın her atışıyla ileri çıkan bir adım, kullanıla kullanıla eskimiş kasların refleksi; Almanlar gereğini düşündü bunun. On bin kişiler ama aslında tek, gri bir makineden farkları yok; düşünmüyor, düşünmek de istemiyorlar, yürüyorlar.</p>
<p>Gidiş ve dönüşlerde SS’ler hiç eksik olmuyor. Onları bizzat istedikleri bu dansı seyretme hakkından kim alıkoyabilir? İçleri sönmüş insanların yavaş dansı, kafile kafile, sislerin içinden çıkıp sislerin içine girerek... SS’lerin zaferini bu dans kadar açığa vurabilecek bir kanıt daha var mı?</p>
<p>Çalışmaya gidişi, çalışmadan dönüşü KB’dekiler de biliyor, ardı arkası kesilmeyen öyle bir tempo ki, ipnotize ediyor, düşünceyi öldürüyor, acıyı körleştiriyor; KB’de yatanlar da tattılar bunu, yine de tadacaklar. Ama insanı kıskıvrak yakalayan çemberden kurtulup dışarıdan dinlemeli bu müzik sesini; KB’de bulunduğumuz sırada dinlediğimiz, şimdi kurtuluştan, yeniden hayata dönüşten sonra dinlediğimiz gibi dinlemeli, daha doğrusu işitip de dinlemeden, üzerimizden geçip gitmesine aldırmadan kulak vermeli; bu müzik sesinin ne olduğu o zaman daha iyi anlaşılıyor, Almanların bu dehşet veren havayı neden, ne niyetle, nasıl hesaplı bir davranışla yarattıkları daha iyi kavranıyor. Bugün bile, o günahsız şarkılar aklımıza takıldıkça, Auschwitz’den sağ dönmüş olmanın küçümsenecek bir mutluluk olmadığını anlıyoruz.</p>
<br/>

<p>İki yatak komşum var. Bütün gün, bütün gece, yan yana, ayaklı başlı, balık burcu simgesi iki balık gibi yatıyorlar.</p>
<p>Birinin adı Walter Bonn, candan ve enikonu eğitim görmüş bir adam bu Hollandalı. Ekmeğimi kesecek bir şeyim olmadığını görünce, bıçağını bana ödünç verip yarım tayın ekmeğimin karşılığında da bana devredebileceğini söylüyor. Önce pazarlık ediyor, sonra vazgeçiyorum, çünkü bu KB’de kaldıkça nasıl olsa bir tane ödünç alabileceğimi, dışarıda ise fiyatın üçte bir tayın olduğunu düşünüyorum. Ne var ki Walter, bu yüzden dostluğunu esirgiyor değil; öğle vakti çorbasını içtikten sonra, kaşığını dudaklarıyla sıyırıp (ödünç vermeden önce kaşığın temizlenmesi, üzerinde kalmış son çorba artıklarının da ziyan edilmemesi gerek) hemen uzatıyor.</p>
<p>“Senin hastalığın ne, Walter?”</p>
<p>“<i>Körperschwäche,</i>” yani zafiyet.</p>
<p>Hastalıkların en korkuncu: İyileştirilemez, geçmez bir hastalık, bu teşhisle KB’ye yatmak çok tehlikeli. Eklemleri su toplamamış olsa (gösteriyor bana) çalışmaktan geri kalmaz, kendini hasta yazdırmazdı.</p>
<p>Tehlikenin böylesi üzerine belli belirsiz hayaller kuruyorum. Hepsi de dolambaçlı konuşuyor, ben bir şey sorunca da bana bakıp susuyorlar.</p>
<p>Demek ayıklama, gaz, krematoryum diye duyduğumuz şeylerin gerçekle ilgisi var.</p>
<p>Krematoryum. Öteki, Walter’ın arkadaşı, olduğu yerde sarsılıp doğruluyor: Krematoryum diyen de kim? Ne var, ne oluyor? Bırakmayacak mısınız şöyle rahat bir uyku çekelim? Polonyalı bir Yahudi bu, yüzü çökmüş bir albino, iyi niyetli bir adam olduğu belli, pek genç de değil artık. Adı Schmulek, demirci Schmulek. Walter, onu yatıştıracak bir şeyler söylüyor.</p>
<p>Peki “<i>der Italeyner</i>” ayrıma inanmıyor muymuş? Schmulek, Almanca konuşmak niyetinde, ama ağzından çıkan sözler Yidiş dilinde. Ne dediğini zar zor anlıyorum, ne pahasına olursa olsun anlatabilmek istiyor da onun için anlıyorum zaten. Bir el hareketiyle Walter’ı susturuyor; bana öğreteceği şeyler var:</p>
<p>“Numaranı göster bakayım. Demek senin numara 174 517. Bu numara on sekiz ay önce başladı, Auschwitz’le eşi olan kamplara ait. Burada, Buna-Monowitz’de on bin kişiyiz; Auschwitz ve Birkenau’la birlikte belki otuz bin kişi. Peki söyle bakalım, <i>wo sind die Anderen?</i> Ötekiler ne oldu?”</p>
<p>“Belki başka kamplara gönderilmişlerdir?..” diyecek oluyorum.</p>
<p>Schmulek başını sallayıp Walter’a dönüyor:</p>
<p>“<i>Er will nix verstayen</i>, anlamak istemiyor...”</p>
<br/>

<p>Ama yakında öğreneceğim öğreneceğimi, hem de Schmulek’i kaybetmek pahasına. Akşamüstü barakanın kapısı açılıyor, biri, “<i>Achtung!..</i>” diye bağırıyor; bütün sesler kesiliyor birden, kurşun gibi ağır bir sessizlik.</p>
<p>İki SS içeri giriyor (Birinde sürüyle rütbe işareti var, belki de subaydır!); baraka boşmuş gibi yankı yapıyor adımları. Barakayı yöneten hekimle konuşuyorlar, hekim bir liste uzatıp üzerinde bir şeyler gösteriyor. Subay not defterine not alıyor. Schmulek dizimi dürtüyor: “<i>Pass auf, pass auf,</i>” dikkat et!</p>
<p>Hekimin izlediği subay, sessiz sedasız ve kayıtsız bir suratla yatakların arasında dolaşıyor. Elinde bir kamçı var, kamçıyla yukarı yatakların birinden sarkmış battaniyenin saçağına vuruyor, hasta telaşla düzeltiyor battaniyesini. Subay geçip gidiyor.</p>
<p>Bir başka hastanın yüzü sapsarı. Subay, battaniyesini çekince, hasta dehşet içinde kalıp irkiliyor. Subay, hastanın karnına dokunup: “<i>Gut, gut,</i>” diyerek geçiyor.</p>
<p>Derken gözleri Schmulek’e rastlıyor subayın; not defterini çıkarıp yatak numarasıyla dövme numarayı karşılaştırıyor. Ben yukarıdan her şeyi olduğu gibi görüyorum: Schmulek’in numarası yanına bir haç çizdi subay. Bunu yaptıktan sonra geçip gidiyor.</p>
<p>Şimdi Schmulek’e bakıyorum, onun arkasında da Walter’in gözlerini görüyorum, artık bir şey sormuyorum.</p>
<p>Öbür gün, olağan taburcu kafilesi yerine iki ayrı grup çıkarılıyor KB’den. Kimileri tıraş oluyor, saç kestiriyor, duş yapıyor. Ötekilere gelince, onlar oldukları gibi, uzamış sakallarıyla, sargı bezleri yenilenmeksizin, duş yapmadan gidiyorlar. Bu ikincilere kimse güle güle demiyor; Schmulek de bunların arasında.</p>
<p>Böylesine kayıtsız bir hava içinde, hiç öfke ve isyan görülmeksizin, KB barakalarında Tanrı’nın her günü ölüm tırpan sallıyor, ya şunu geçiriyor ele ya ötekini. Schmulek giderken bana kaşığıyla bıçağını bıraktı. Walter ile ben birbirimize bakmayı göze alamayıp sustuk uzun süre. Sonra Walter bana ekmek tayınımı nasıl oluyor da böyle uzun süre muhafaza edebildiğimi sordu; kendisi margarinin daha kolay sürüldüğü geniş dilimler elde edebilmek için tayını çoğu zaman uzunlamasına kesiyormuş.</p>
<p>Walter bana sürüyle şey anlatıyor: <i>Schonungsblock</i> aşağı yukarı nekahat demekmiş; buraya yalnız hafif hastalarla iyileşmek üzere olanlar ya da herhangi özel bir bakıma gereklilik duymayanlar alınıyormuş; bunlardan ağır ya da hafif dizanteri geçirmekte olan en azından elli kişi var.</p>
<p>Her üç günde bir kontrol ediliyorlar. Bunun için koridor boyunca diziliyorlar; önde iki çinko tas, tasların yanında da elinde bir liste, bir saat, bir de kurşunkalem tutan bakıcı. Hastalar ikişer ikişer numaralarını söyleyip hemen orada sürgünün devam ettiğini kanıtlamak zorundalar. Bunun için kendilerine tam bir dakikalık bir süre tanınıyor. Bunun üzerine elde edilen sonucu bakıcıya gösteriyorlar, o da inceleyip karar veriyor. Tasları su dolu bir teknede hemen yıkayıp aynı yere bırakıyorlar, sıra sonraki iki hastaya geliyor.</p>
<p>Bekleyenlerden birçoğu, değerli kanıtı on, yirmi dakika geri alabilmek için kıvranıp duruyor o sırada; tasları beklemek zorunda oldukları için damar ve kaslarını zıt yönlerde sıkıp duruyorlar. Bakıcı bu görüntü karşısında tümüyle kayıtsız kalıp kurşunkalemini dişliyor, saate bakıyor, önüne konan provalara göz atıyor; arada da tasla birlikte hekime gidiyor.</p>
<p>... Romalı Piero Sonnino, beni yoklamaya geldi: “Nasıl dümen çevirdim, gördün mü?” Piero’da oldukça hafif bir bağırsak iltihabı var, yirmi gündür burada, keyfi yerinde; oldukça iyileşmiş, ayrım işleminden kılı bile kıpırdamıyor; ne pahasına olursa olsun kış sonuna kadar KB’de kalmayı kafasına koymuş. Şöyle bir çareye başvuruyor: Kuyruğa girilince, gerçek bir dizanteri hastasının hemen arkasında yer alıyor, bunda başarısızlık yok; sıra kendisine gelince önündeki hastadan rica edip (karşılığında çorba ya da ekmek var) yardımını istiyor; kendi tasını kaşla göz arası bakıcının bir an dikkatsizliğinden ve karışıklıktan da yararlanarak hastaya tutuyor, böylece başarıya ulaşıyor. Bunu yapmakla kendini nasıl bir tehlikeye attığını biliyor Piero; ama şimdiye kadar şansı hep yaver gitmiş.</p>
<br/>

<p>Ne var ki, KB’de yaşam; ne ayrımların yapıldığı karar saati, ne dizanteri ve bit kontrollerinin dehşeti ne de hastalıkların kendisi.</p>
<p>KB, bedence fizik yoksunluk duyulmayan baraka. Onun içindir ki, bir parça bilinci kalmış olan tutuklu, bilincine orada kavuşuyor; onun içindir ki, bütün o uzun, bomboş günler boyunca orada açlık ve işten başka şeyler söz konusu oluyor; bizi ne duruma düşürdüklerini, bizim nelerimizi aldıklarını, buradaki yaşamın ne olduğunu KB’de karşı karşıya kaldığımız zaman daha iyi anlıyoruz. “Göreceli” bir barış parantezi demek olan bu KB’de, kişiliğimizin kırılabilir bir şey olduğunu, üstelik bunun yaşamımızdan daha da büyük bir tehlike içinde olduğunu öğreniyoruz. Bilge atalarımız bizi, “öleceğini düşün,” diye uyaracaklarına, bizleri tehdit eden bu tehlikeyi haber verselerdi çok daha iyi yapmış olurlardı. Bu kamptan özgür insanlara bir haber ulaştırabilseydik şöyle olurdu o haber: Bizim burada başımıza gelen şey yuvalarınıza bulaşmasın diye elinizden ne gelirse yapın.</p>
<p>İnsan çalışırken acı çekiyor ama düşünemiyor, düşünmeye vakit bulamıyor; yuvalarımız o sırada bir anıdan başka bir şey değil. Ama burada zaman bizim: Yasaklanmış da olsa yataktan yatağa gidip geliyor, konuşuyor, konuşuyoruz durmadan. Acı çeken insanlarla dolmuş bu tahta baraka, sözcüklerin, anıların ötesinde bir başka acıyla da dolu. Bu acıyı belirten güzel bir sözcük var Almancada: “<i>Heimweh</i>”... Sıla özlemi...</p>
<p>Nereden geldiğimizi biliyoruz. Dışarıdaki dünyayla ilişkili anılar, uykuda da, uyanıkken de bizimle birlikte; hiçbir şeyi unutmadığımızın farkına varıyoruz hayretler içinde ve anılarımızla ilgili her çağrışım, acılı bir berraklıkla gözlerimizin önünde.</p>
<p>Bilmediğimiz şey, nereye gittiğimiz! Belki hastalığı atlatır, aynından yakayı kurtarırız, belki bizi güçten düşüren işe, açlığa da dayanırız? Peki sonra? Burada, küfürlerden, dayaktan bir süre içinde uzaklaşmışken yeniden kendimize gelip düşünmeyi başarabiliyoruz; bir daha hiç geri dönmeyeceğimiz kafamıza dank ediyor o zaman. Mühürlü vagonlar içinde geldik buralara; karılarımız, çoluk çocuğumuz hiçliğe doğru nasıl gittiler, gördük; tutsak edilmiş bizler, zorla çalıştırıldık sönmüş ruhlarımızla yüzlerce kez gidip gelerek. Geri dönemeyeceğiz. Buradan kimse kurtulamaz; çünkü kurtulursa Auschwitz’de insanların insanları ne duruma düşürdüğünü, etine vurulan damgayı göstererek anlatacaktır tüm dünyaya.</p>
</body>
</html>