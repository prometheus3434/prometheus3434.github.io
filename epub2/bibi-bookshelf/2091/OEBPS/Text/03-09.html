<html xmlns="http://www.w3.org/1999/xhtml">
<head>
  <title>03-09.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x03-09.html" xml:lang="tr-TR">
    <div class="Basic-Text-Frame">
      <p class="x1--Ba-l-k-I-IK" id="toc_marker-10">Yedinci Bölüm<br/>
      KIYAMET VAKTİ: SON ALÂMETLER</p>

      <p class="x08--SPOT-lar">“Fitne-i âhirzamanın müddeti uzundur; biz bir faslındayız.” <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(Bediüzzaman)</span></p>

      <p class="a--Paragraf-I-IK-4">Kıyamet alâmetlerini doğru anlamayı ve yorumlamayı zorlaştıran en önemli husus, zaman mefhumudur. Her devir insanı kıyamet alâmetlerini kendi devri ile ilişkilendirerek yorumlamıştır. Bunun sonucunda tarih boyunca kıyamet alâmetlerinin yorumu konusunda birbirine zıt birçok görüş ortaya çıkmıştır. Kıyamet alâmetlerinin mücerred bir üslûpla anlatılmış olması ve bazı kıyamet alâmetlerinin nümunelerinin her devirde tekrarlanması da kıyamet alâmetlerinin yorumunu etkilemiştir. Kıyametin son büyük alâmetlerini yorumlamak ise daha da güçtür. Zaman âdeta sona doğru yakınlaştıkça daha harikulâde alâmetler ortaya çıkmaya başlayacaktır.</p>

      <p class="a--Paragraf-I-IK-4">Kıyamet alâmetleri arasında tam bir sıralama yapmak mümkün olmasa da rivayetlerdeki kayıtlardan hareketle bazılarının kıyametin son-büyük alâmetleri olduğu söylenebilir. Bazı kıyamet alâmetlerinin kıyametin hemen öncesinde vuku bulacağı hadislerde açıkça bildirilmiştir. Diğer bir kısmının sona doğru ortaya çıkacağı ise birtakım karinelerle belirlenmiştir. Zamanın ve sıranın belirlenmesi kıyamet alâmetlerini doğru yorumlama açısından da önemlidir. Bu bölümde ele alınacak kıyamet alâmetlerinin kendi içindeki sıralamasında da kesin bir şey söylemek mümkün değildir. Allâhu a’lem, diyerek kıyamet saatinin yakınlaştığını gösteren son alâmetleri görelim.</p>

      <p class="x2--Ba-l-k-I-IK-3" id="toc_marker-10-1">1. Dabbe</p>

      <p class="a--Paragraf-I-IK-4">Dabbetü’l-arz tabiri hem Kur’ân-ı Kerîm’de hem de hadis-i şeriflerde geçmektedir. Dabbe kelimesi, yerde debelenen, ayakları üzerine yürüyen, canlı demektir. Meselâ, Allah, yeryüzünde debelenip duran, yürüyen, ayakları üzerine emekleyen değişik varlıkları bir çırpıda anlatırken buyuruyor ki: “Allah her canlıyı (dabbe) sudan yarattı: Onlardan kimi karnı üzerinde (sürünerek) yürür, kimi iki ayak üstünde yürür, kimi de dört (ayak) üstünde yürür. Allah dilediğini yaratır...”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-1" id="footnote-228-1-backlink">1</a></span> Cenâb-ı Hakk’ın yarattığı canlılar içinde en küçük canlılardan en büyük varlıklara kadar hepsi âyette anlatıldığı gibi sudan yaratılmıştır. Allah Teâlâ, soyu tükenmiş dinazorları, mamutları ve diğer varlıkları yarattığı gibi şu anda bilmediğimiz bazı türleri de ileride yaratacaktır. Atmosferin, iklimin değişmesi sonucunda yeni canlı türleri yaratılabilir. Bütün bu varlıklar âyette anlatılan “dabbe” kavramına girmektedirler. Canlıları yaratan Allah olduğu gibi onları rızıklandıran da yine O’dur: “Yeryüzünde hiçbir canlı yoktur ki rızkı Allah’a aid olmasın.”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-2" id="footnote-228-2-backlink">2</a></span> ve “Nice canlı (dâbbe) var ki rızkını taşıyamaz, onları da sizi de Allah besler.”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-3" id="footnote-228-3-backlink">3</a></span> âyetlerinde bildirildiği gibi bütün dabbe/canlıların rızkını veren Allah’tır.</p>

      <p class="a--Paragraf-I-IK-4">Dabbetü’l-arz kıyametin son alâmetlerinden birisidir. Nitekim Allah Resûlü <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(sallallahu aleyhi ve sellem)</span>, “Üç şey vardır ki, çıktıkları zaman daha önce iman etmeyen veya imanın sevkiyle hayır kazanamamış kişiye iman etmek artık fayda vermez: 1) Güneşin batıdan doğması, 2) Deccâl, 3) Dabbetü’l-arz” buyurmuştur.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-4" id="footnote-228-4-backlink">4</a></span> Dabbetü’l-arz’ın özelliklerinden birisi de bütün yeryüzünü etkilemesidir. Dabbe çıkar, yeryüzünde dolaşır ve hemen her taraftan görülür. Dabbetü’l-arz’ın özelliklerinden birisi de mü’min kâfir her insanı etkilemesidir. Hadis-i şerifte bu husus “Dabbetü’l-arz, Hz. Musa’nın asası, Hz. Süleyman’ın mührü yanında olarak çıkacak, mü’minlerin yüzünü parlatacak, mühür ile kâfirin burnunu mühürleyecek, insanlar sofraya toplanacak, mü’min ve kâfir tanınacak.” şeklinde anlatılmıştır.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-5" id="footnote-228-5-backlink">5</a></span></p>

      <p class="a--Paragraf-I-IK-4">Dâbbetü’l-arz, (yeryüzünden çıkan canlı ya da topraktan olan varlık) tabiri ise, Neml Sûresi’nde 82. âyette geçer. “O söz, başlarına geldiği zaman, onlara yerden bir Dabbe (canlı) çıkarırız; o, onlara insanların, âyetlerimize içtenlikle inanmadıklarını söyler” yani, işiniz bitti artık yeryüzünde teşhir vazifesini gördünüz, yeryüzü de, meşher olma vazifesini bitirdi. Bu meşherin açılmasından maksat, Allah’ın burada, bilinip tanınması ve bunun ilan edilmesi idi. Şu anda artık bilinmediğine ve yeryüzünde Allah diyenlerin sayısı her gün biraz daha azaldığına göre, öyleyse, Allah sizin hakkınızda yok olma hükmünü verdi. İşte bu hükmün verilmesi için de biz, yerden konuşan bir dâbbe çıkarıverdik. O dâbbe ister konuşarak, ister mikrofonla, isterse hâl diliyle olsun konuşan bir dâbbedir ve artık bundan böyle, insanların iman etmeyeceklerini ilân edecektir. Yani dâbbenin çıkması, mevcut îmanî durum ve iman kadrosunun duraklaması, bir ölçüde geriye gitmesi zayıflaması, hatta bitmesi ve tükenmesi demektir. Zaten bu âyetin arkasında da hemen haşr-ü neşirle alâkalı âyetler geliyor ki; bundan da, Dâbbetü’l-arz’ın kıyametin son önemli alâmetlerinden birisi olduğu anlaşılmaktadır.</p>

      <p class="a--Paragraf-I-IK-4">Dâbbetü’l-arz, zuhur edecek 10 kıyamet alâmetinden bir tanesi ve ihtimal ki aynı zamanda sonuncularından birisidir. Öyle bir sonuncu ki, âyetin siyak ve sibakından anlaşıldığına göre, bu hayvanın zuhuruyla artık yeryüzünde iman mevcelenmesi, çağlaması duracak ve İslâm’a ait her şey, süratle kuruma ve tükenmeye doğru gidecek. İnanmışları, arkadan başka inananlar takip etmeyecek, inanmış olanlar da bundan böyle inançları adına yakîn hasıl edemeyecekler. Demek ki, fen ve felsefe çok ileriye gidecek; teknik ve teknolojide başdöndürücü muvaffakiyetler olacak; insanlar yaratma (!) sevdasına kapılacaklar.. tüplerde tüp bebekler yapacaklar ve robot adamlar yapılacak; dünyanın idaresi de onlara bırakılacak... Her yanı, “yarattım” diyen sergerdanlar saracak ve onlar katiyyen Allah hakkında yakîne yanaşmayacaklardır.</p>

      <p class="a--Paragraf-I-IK-4">Dâbbetü’l-arz olmaya namzet, sıra bekleyen, muhakkak ve mutasavver daha bir sürü yaratık var. Meselâ, onlardan bir tanesi şimdi de bilim-kurgu yazarlarını meşgul eden ve ilerde insanlığın kaderine hâkim olacağından bahsedilen robotlardır. Kur’ân işaret ediyor ki: Yeryüzünde şu tür, şu tür canlıların dışında Allah’ın yaratacağı bazı şeyler var ki siz onları bilmiyorsunuz. Yani ne laf dinlerler, ne merhametten anlarlar. Ne ağlamaları, sızlamaları dinler ne de ayaklarına kapanmakla merhametlerini celbedebilirsiniz. Hatta böyle bir şey şimdiden o kadar endişe salmaktadır ki, bu teknolojiyle meşgul olanlar bile, bir gün bunlar programlanıp, ayarlanıp fezaya salındıktan sonra etrafı yakıp yıkacaklarından; sulh istense dahi sulha yanaşmayacaklarından; yeryüzünde tam bir fesat unsuru olarak her şeyin altını üstüne getireceklerinden bahsediyorlar ki, dâbbe hakikatının bir cüz’üne ciddi bir namzet gibi görünmektedir. Ancak bu kadarı dahi, aceleden verilmiş bir karar olacağından, daha dikkatli konuşmak icab edecektir. Öyleyse tekniğin tankından; geleceğin robot adamlarına kadar; bugünün küçük virüslerinden, daha sonraların hangi azgın ve salgın hastalıklarına ve küçük yaratıklara kadar; ondan da âhirzamanda eşi görülmedik büyük katliamlarla hortlayacak ve milyonların ölümünü netice verecek henüz adı konmamış hastalık âmillerine kadar hepsi; önce ruhun, sonra bedenin ölümünün dili olan “Dâbbetü’l-arz”ın birer temsilcisi olabilir.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-6" id="footnote-228-6-backlink">6</a></span></p>

      <p class="x2--Ba-l-k-I-IK-3" id="toc_marker-10-2">2. Duman/Duhân</p>

      <p class="a--Paragraf-I-IK-4">Kıyamet alâmetlerinden birisi de bütün gökyüzünü kaplayacak bir dumandır. Kur’ân-ı Kerîm’de kıyamet alâmeti olan bu “duman” şöyle anlatılır: “O halde sen göğün, bütün insanları saracak olan aşikâr bir duman çıkaracağı günü gözle. Bu, gayet acı bir azaptır. İşte o zaman insanlar: “Ey ulu Rabb’imiz, bizden bu azabı kaldır, çünkü artık iman ediyoruz..” derler.”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-7" id="footnote-228-7-backlink">7</a></span> Âyette geçen “duman” iki şekilde tefsir edilmiştir: Kureyş Hz. Peygamber’e <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(sallallahu aleyhi ve sellem)</span> isyanda ileri gidince O, Yûsuf <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(aleyhisselâm)</span>’ın yedi kıtlık yılı gibi kıtlığa mâruz kalmaları için beddua etti. Kıtlık oldu. Öyle ki köpek leşlerini bile yediler. Peygamberimize gelip bunun kaldırılması için duasını istirham ettiler. Bu kıtlık sırasında açlığın etkisiyle onlar yer-gök arasını duman halinde görüyorlardı. İşte bu âyet-i kerîmede bahsi geçen duman, Kureyş’in başına gelen söz konusu hadisedir. Bu takdirde duman, mecaza hamledilmiş olur. İkinci yoruma göre ise âyet-i kerîmede anlatılan duman Allah Resûlü’nün hadislerinde zikredilen kıyamet alâmetlerinden olup doğu-batı arasını kaplayacak dumandır. Rivayetlere göre bu duman, inkârcıların kulaklarından girecek, başlarını yakıp kavuracak ve onları öldürecek; mü’minleri de nezleye (zükam) yakalanmış gibi bir hale düşürecektir. Bu takdirde dumanı mecaza hamlederek düşünce kaymaları neticesinde oluşan şaşkınlıklar, itikadî marazlar ve fikir herc ü merci şeklinde anlamak mümkündür. Allâhu a’lem, duhan maddi bir azap da olabilir. Kıyamet alâmeti olan duhanda sigara hastalığından atom bombası gibi kitle imha silahlarına ya da ozon tabakasının sebep olabileceği felaketlere kadar bazı âhirzaman belalarına işaretler bulunabilir. Küllî bir nazarla hadis-i şeriflere bakıldığında duhanı, maddi bir bela şeklinde anlamaktan ziyade, iyinin kötüden, güzelin çirkinden, doğrunun eğriden ayırt edilemediği bir dönemin sembolü olarak kabul etmek daha isabetli gözükmektedir<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-8" id="footnote-228-8-backlink">8</a></span></p>

      <p class="x2--Ba-l-k-I-IK-3" id="toc_marker-10-3">3. Ateş</p>

      <p class="a--Paragraf-I-IK-4">Peygamber Efendimiz kıyamet alâmetlerini anlattığı bir hadislerinde “Kıyamet alâmetlerinin sonu ise Yemen’den çıkıp insanları toplanacakları yere (mahşer) süren bir ateştir.” buyurmuştur.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-9" id="footnote-228-9-backlink">9</a></span> Allah Resûlü, fitnelerden uzaklaşmayı emretmiştir. Yemen’den bir ateş çıkınca ne yapmaları gerektiğini soran sahabîlere o gün Arapların yaşadığı bölgelerin en kuzeyi olan Suriye’ye gitmelerini tavsiye etmiştir. İbn Ömer <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(radıyallahu anhümâ)</span> anlatıyor: “Resûlullah <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(aleyhissalâtü vesselâm)</span>: Kıyametten önce, Hadramevt’ten -veya Hadramevt denizinden- bir ateş çıkacak, insanları toplayacak.” buyurmuşlardı. Orada bulunanlar: “Ey Allah’ın Resûlü (o güne ulaşırsak) ne yapmamızı emredersiniz?” diye sordular. “Suriye’ye gitmenizi tavsiye ederim.” buyurdu.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-10" id="footnote-228-10-backlink">10</a></span></p>

      <p class="a--Paragraf-I-IK-4">Arap yarımadasından çıkacak ateşin başka bazı hadislerde Hicaz’dan çıkacağı bildirilmiştir. Bu ikisi iki ayrı ateş olabileceği gibi, Hicaz’dan sözü ile Yemen’den sözü yön bildirmek için söylenmiş de olabilir. Nitekim Allah Resûlü <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(sallallahu aleyhi</span> <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">ve sellem)</span>, “Hicaz’dan bir ateş çıkmadıkça Kıyamet kopmaz. Bu ateş Busra’daki develerin boyunlarını aydınlatır.” buyurarak, Hicaz’dan çıkacak ateşin kıyamet alâmeti olduğunu haber vermiştir.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-11" id="footnote-228-11-backlink">11</a></span> Busra, Şam yakınlarında bir adı da Havran olan bir şehirdir. Hicaz bölgesinde çıkan bu ateşin Suriye’den görüleceğini haber vermesi bu ateşin fiziki büyüklüğünü anlatmak için söylenmiş bir söz olabileceği gibi ateşin fitnesinin Suriye bölgesine kadar her mıntıkayı etkileyeceğini kinaye sanatı ile anlatmak istemiş de olabilir. Nitekim tarihte benzer olaylar meydana gelmiştir. Medine’de hicrî 654 yılında bir depremden sonra büyük bir ateş çıkmış, Çarşamba gecesinden Cuma sabahına kadar süren bu ateşin Busra’daki dağlardan da görüldüğü kaydedilmiştir.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-12" id="footnote-228-12-backlink">12</a></span></p>

      <p class="x2--Ba-l-k-I-IK-3" id="toc_marker-10-4">4. Rüzgâr</p>

      <p class="a--Paragraf-I-IK-4">Kıyamete yakın inanan insanların ruhlarının bir rüzgârla kabzedileceği ve kıyametin dehşetini yalnızca inançsızların göreceği rivayet edilmiştir. Peygamber Efendimiz <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(sallallahu aleyhi ve sellem)</span>, “Allah Teâla hazretleri ipekten daha yumuşak bir rüzgârı Yemen’den gönderir. Bu rüzgâr, kalbinde zerre miktar iman bulunan hiç kimseyi hariç tutmadan hepsinin ruhunu kabzeder.” buyurarak bu rüzgârı anlatmıştır.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-13" id="footnote-228-13-backlink">13</a></span> Kıyamet alâmetlerinin anlatıldığı başka bir hadiste âhirzamanda “insanları denize dökecek bir rüzgârın” çıkacağı bildirilmiştir.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-14" id="footnote-228-14-backlink">14</a></span> Bu rüzgâr ile mü’minlerin ruhunu kabzeden rüzgâr muhtemelen farklıdır. Çünkü bu rivayette insanları denize dökecek şiddetli bir fırtınadan haber veriliyor.</p>

      <p class="a--Paragraf-I-IK-4">Enes b. Mâlik’ten <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(</span><span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">radıyallahu anh)</span> rivayet edilen bir hadiste Allah Resûlü <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(aleyhissalâtü vesselâm)</span>, “Yeryüzünde Allah Allah denildikçe kıyamet kopmayacaktır.” buyurmuştur.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-15" id="footnote-228-15-backlink">15</a></span> Kıyamet zamanı uzun olduğundan bu hadis kıyametin son anındaki durum ile ilgili olabileceği gibi âhirzamanda meydana gelecek bazı hâdiselerle ilgili de olabilir. Nitekim bazı âlimler, anılan hadisi Allah isminin yerine farklı memleketlerde farklı isimlerin yerleştirilmeye çalışılması şeklinde yorumlamışlardır. Keza hadiste Allah adının anıldığı mekânların kapatılması ve Allah adının anılmasının yasaklanmaya çalışılması gibi Müslümanların karşılaştıkları bazı kısıtlama ve yasaklara işaret edildiği de söylenebilir.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-16" id="footnote-228-16-backlink">16</a></span> Bu takdirde hadis “Allah Allah denilmediği bir zaman dilimi kıyametten önce muhakkak gelecektir.” şeklinde yorumlanır.</p>

      <p class="x2--Ba-l-k-I-IK-3" id="toc_marker-10-5">5. Güneşin Batıdan Doğması</p>

      <p class="a--Paragraf-I-IK-4">Güneşin batıdan doğuşu hadis-i şeriflerde haber verilmiş en önemli kıyamet alâmetlerinden birisidir. Güneşin batıdan doğuşu ile tevbe kapısı kapanacaktır. Çünkü artık her şey açık ve kesin bir şekilde belli olacaktır. Allah Resûlü <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(sallallahu aleyhi ve sellem)</span> “İlk çıkacak Kıyamet alâmeti güneşin battığı yerden doğması ve kuşluk vakti insanların üzerine Dâbbe(tü’l-arz’ın) çıkmasıdır. Hangisi önce çıkarsa, arkadaşı da hemen onun peşinden çıkar.”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-17" id="footnote-228-17-backlink">17</a></span> buyurarak kıyametin kopuş anının güneşin batıdan doğuşu ile başlayacağını haber vermiştir. Güneşin batıdan doğmasında fizik âlemin kapılarının kapanıp fizik ötesi âleme geçişi haber veren bir teşbih de vardır. Nasıl ki güneş her sabah doğuşu ile gündüzün ve hayatın başlangıcını müjdeliyor batıdan doğuşu ile de âdeta âhiret âleminin doğuşunun müjdesi olacaktır. Allah Resûlü hadislerinde Deccal’in doğudan çıkacağını haber vermiştir. Kötülük odaklarının doğu ile simgelenmesine karşılık onların açtığı kötü çığırların batıdan doğan güneş ile ortadan kaldırılacağı anlatılmak istenmiş de olabilir. Yine bazı âlimlerimizin yorumuyla geçmişte peygamberlerin birçoğu doğuya gönderilmiş olmakla birlikte gelecekte ise nifak ve kötülük doğuda zuhur edecek ve İslâm’ın nuru da Batı’da parlayacaktır. İstikballe ilgili hadis-i şeriflerde bazı hakikatlerin perdesi aralanmakta ama perde tam açılmamaktadır. Bazen bir söz çok farklı hakikatleri ifade edebilmektedir. İşte güneşin batıdan doğması da çok anlamlı bu sözlerden birisidir.</p>

      <p class="a--Paragraf-I-IK-4">Güneşin Batıdan doğuşu, fizikî açıdan gökyüzünde Batı yönünde ikinci bir yıldızın görünmesi ile gerçekleşebileceği gibi hadiste kastedilen güneşe müekkel meleğin kıyametin başlangıcını bildirmek için dünya semasında zuhuru şeklinde de olabilir. Nitekim bir hadiste güneşin arşa secde etmesi anlatılırken, muhtemelen güneşe müekkel meleğin secde etmesi tasvir edilmiştir. Hz. Ebu Zerr <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(radıyallahu anh)</span>, “Güneş battığı sırada Mescid’e girmiştim. Resûlullah <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(</span><span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">sallallahu aleyhi ve sellem)</span> bana,</p>

      <p class="a--Paragraf-I-IK-4">– Ey Ebu Zerr! Şu (güneş) nereye gidiyor, biliyor musun? diye sordu.</p>

      <p class="a--Paragraf-I-IK-4">– Allah ve Resûlü daha iyi bilir diye cevap verdim.</p>

      <p class="a--Paragraf-I-IK-4">– O, Rabbinden secde etmek için izin istemeye gider. Ona izin verilir ve sanki kendisine şöyle denir: “Git geldiğin yerden tekrar doğ.” O da battığı yerden doğar.” buyurdu ve sonra “İşte bu güneşin akıp gittiği yörüngesidir”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-18" id="footnote-228-18-backlink">18</a></span> âyetini okudu.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-19" id="footnote-228-19-backlink">19</a></span></p>

      <p class="a--Paragraf-I-IK-4">Güneşin battığı yerden doğması, hakiki anlamıyla kıyametin kopması anında gerçekleşecektir. Güneşin battığı yerden doğuşunu bazı âlimler farklı yorumlamışlar; güneşin yörüngesinin değişmesi şeklinde değil dünyanın dönüş yönünün değişmesi şeklinde yorumlamışlardır. Nitekim Bediüzzaman Hazretleri, “Küre-i arz kafasının aklı hükmünde olan Kur’ân onun başından çıkmasıyla zemin divâne olup, izn-i İlâhî ile başını başka seyyareye çarpmasıyla hareketinden geri dönüp, garptan şarka olan seyahatini irade-i Rabbânî ile şarktan garba tebdil etmekle güneş garptan tulûa başlar.” diyerek, dünyanın yörüngesinin değişmesinin hikmetini de izah eder.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-20" id="footnote-228-20-backlink">20</a></span></p>

      <p class="a--Paragraf-I-IK-4">Güneşin battığı yerden doğuşunun âhirzaman açısından önemli yönlerinden birisi belki de hadisin mecazî yorumuyla mümkündür. Hadiste Allâhu a’lem, İslâm güneşinin en son battığı yerden yeniden yükselişe geçeceğine işaret edilmiştir. Hadislerin zahiri anlamları yanında mecazen başka anlamları da içermesi mümkündür. Hadislerin hem zahiri anlamlarının hem de mecazî anlamlarının farklı zaman dilimlerinde gerçekleşmesi de mümkündür. Bu sebeple bir hadisi mecaza hamletmek, onun zahiri anlamını iptal etmek anlamına gelmemelidir.</p>

      <p class="a--Paragraf-I-IK-4">Güneşin batıdan doğuşu hakkında farklı yorumlar yapılması mümkün olmakla birlikte güneşin batıdan doğuşu kıyametin başlangıcıdır. Kıyameti başlatacak bu hadisenin fizik âleme bir yansıması olacağı açıktır. Öyle bir yansıma ki onun dehşetiyle insanların akılları başlarından gidecektir. Güneşin Batıdan doğuşu son kapanış sahnesidir. Kıyamet vakti bütün dehşetiyle gelip çattığı için bu dehşetli sahneleri görenlerin iman ettiklerini söylemelerinin faydası olmayacaktır. Zira kıyametin dehşeti insanların aklını başından alacak kadar şiddetli, olağanüstü ve son derece süratli bir şekilde gerçekleşecektir. Güneşin batıdan doğuşu ile birlikte iman etmenin fayda vermeyeceği bir hadiste şöyle anlatılır: “Güneş, battığı yerden doğmadıkça Kıyamet kopmaz. Batı’dan doğunca, insanlar görür ve hepsi de iman eder. Ancak, daha önce inanmamış veya imanın sevkiyle hayır kazanamamış olan hiç kimseye bu iman fayda sağlamaz.”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-21" id="footnote-228-21-backlink">21</a></span> Kıyametin dehşetini yaşamamaları için Allah Teâlâ mü’minlerin ruhunu kıyametin başlamasından önce kabz ettiği için kıyamet anında muhtemelen inanan insan ya hiç bulunmayacak ya da çok az sayıda taklidi imana sahip kişiler olacaktır. Kıyametin dehşeti inanmayanların başına patlayacak inanmamalarının cezasını daha dünyada iken yaşamaya başlayacaklardır. Hz. Âdem’in <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(aleyhisselâm)</span> yeryüzüne indirilişi ile başlayan dünya hayatı inanan insanların ruhlarının kabzedilmesi ve inançsızların kıyamet anında yaşayacakları korkunç acı ile son bulacaktır.</p>

      <p class="x2--Ba-l-k-I-IK-3" id="toc_marker-10-6">6. Kıyametin Kopuşu</p>

      <p class="a--Paragraf-I-IK-4">Kâinatın sonunun geleceği o dehşetli son gün Kur’ân-ı Kerîm’de şöyle anlatılır: “Tur’a (o dağa), ince deri üzerine yazılmış o kitaba, Beyt-i Ma’mûr’a, o pek yüksek tavan, gökkubbeye, ağzına kadar dolu okyanusa yemin olsun ki: Rabbinin cezası mutlaka vuku bulacaktır. Onu önleyecek hiç bir kuvvet yoktur. Gün gelecek, gök şiddetle çalkalanacak. Dağlar süratle yürüyecektir. O gün, hakkı yalan sayıp Peygambere yalancı diyenlerin vay hallerine! Onlar ki daldıkları batıl içinde oynayıp dururlar. O gün onlar cehenneme şiddetle itilirler. İşte, denilir, alın size yalan saydığınız ateş!”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-22" id="footnote-228-22-backlink">22</a></span></p>

      <p class="a--Paragraf-I-IK-4">Kıyamet anında hiçbir şey yerli yerinde kalamaz. Dağlar pamuk gibi havada uçuşur. İnsanlar, dağlara sığınıp kurtulacaklarını sanırlar. “Bir de sana o gün, dağların durumunu sorarlar. De ki: Rabbim onları darmadağın edecek, ufalayıp savuracak, yerlerini dümdüz, boş vaziyette bırakacak. Orada artık ne iniş, ne yokuş göreceksin.”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-23" id="footnote-228-23-backlink">23</a></span> âyetlerinde Cenâb-ı Hakk insanların bu vehimlerini yerle bir eder. O gün Cenâb-ı Hakk’ın kudretinden hiçbir şeyin kaçıp kurtulması ve istisna edilmesi mümkün değildir. Yeryüzü dümdüz edilir. Denizler alev topuna döner. Madde en küçük parçaçıklarına zerrelerine kadar ayrılır. Kur’ân-ı Kerîm, kıyamet anında gerçekleşecek olayları “O gerçek olan kıyamet gerçekleşince neler olacak neler!.. Zaten onun olmasını yalanlayacak hiçbir delil olamaz. O kimini alçaltır, kimini yüceltir. Yer şiddetle sarsıldığı, Dağlar darmadağın edilip parçalandığı, Uçuşan toz zerreleri haline geldiği zaman...”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-24" id="footnote-228-24-backlink">24</a></span> şeklinde anlatır. Yine bir başka sûrede, kıyametin farklı bir adı anılarak, “Kâri’a, nedir o kâri’a? Kâri’a’yı, o kapıları döven ve dehşetiyle kalplere çarpan o kıyamet felaketini sen nereden bileceksin ki! O gün insanlar uçuşan kelebekler gibi şuraya buraya fırlatılırlar. Dağlar atılmış rengârenk yünlere dönerler.”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-25" id="footnote-228-25-backlink">25</a></span> buyrularak, her şeyin fizik âlem itibarıyla sonlandırılacağı haber verilir.</p>

      <p class="a--Paragraf-I-IK-4">“Gök yarıldığı zaman... Ve hep yapa geldiği gibi, Rabbinin buyruğunu dinlediği zaman... Yer yayılıp dümdüz edildiği, İçindekileri dışarı atıp boşaldığı ve hep yapa geldiği gibi, Rabbinin buyruğunu dinlediği zaman... Seyredin siz: neler olacak o zaman!”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-26" id="footnote-228-26-backlink">26</a></span> âyetlerinde anlatıldığı gibi kıyamet, tam bir sürprizler anıdır. O gün olacakların yalnızca bir kısmı ana hatlarıyla Kur’ân’da tasvir edilir. Ancak tam olarak ne olacağını kıyametin nasıl gerçekleşeceğini bilebilmek mümkün değildir.</p>

      <p class="a--Paragraf-I-IK-4">Kıyamet yalnızca dünya ile de sınırlı değildir. Gökyüzü/uzay ve içindeki bütün yıldızlar da kıyamet anı ile birlikte vazifelerini tamamlarlar: “Size vâ’d edilen mutlaka gerçekleşecektir. Yıldızların ışığı söndürüldüğü zaman, Gök yarıldığı zaman, Dağlar parçalanıp savrulduğu zaman, Resûllere ümmetleri hakkında şahitlik vakitleri belirlendiği zaman; beklenen kıyamet kopmuştur.”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-27" id="footnote-228-27-backlink">27</a></span></p>

      <p class="a--Paragraf-I-IK-4">Kıyametin kopacağı yüzyıllar önceden haber verilmiştir. Kıyametin gelişini haber veren alâmetler sırayla çıkmış ve en nihayet büyük gün gelmiştir. Kıyamet insan ve kâinat için en önemli gündür. Bu sebeple kıyametin kopacağı yüzyıllar önceden bildirilmiştir. Kıyamet, yalnızca insanın değil kâinatın ölümüdür. Yaşı dikkate alındığında kâinatın ölüm habercisi olan alâmetlerinin yüzyıllar önceden çıkması kâinat için uzun bir zaman değildir. İnsanın ölümünü yaşlılık ve hastalıklar haber verdiği gibi kâinatın ölümünün de bir takım habercileri vardır. İnsana ölüm habercileri yavaş yavaş sıra ile gelirler. Ancak ölüm ansızın gelir. Kâinatın ölümünün habercileri de uzun bir zaman dilimine yayılmıştır ama ölümü ansızın gelecektir. Nitekim Kur’ân-ı Kerîm’de kıyametin ansızın kopacağı şöyle anlatılmıştır: “Sana kıyametin ne zaman geleceğini sorarlar. De ki: “Onun ne zaman geleceğine dair bilgi yalnız Rabbimin nezdindedir. Vaktini O’ndan başkası açıklayamaz. O kıyamet öyle bir meseledir ki, ne göklerde ve ne de yerde ona tahammül edecek hiç kimse yoktur!” O size ansızın gelecektir. Sen sanki onu biliyormuşsun gibi onu sana soruyorlar. De ki: “Ona dair gerçek bilgi yalnız Allah’ın nezdindedir; ama insanların çoğu bunu bilmezler.”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-28" id="footnote-228-28-backlink">28</a></span> Kıyametin kopuşunun göz açıp kapayıncaya kadar kısa bir zaman içinde gerçekleşeceğini Cenâb-ı Hakk, “Bütün göklerin ve yerin gaybını bilmek de Allah’a mahsustur! Kıyametin oluş işi ise, başka değil, ancak göz açıp kapama yahut daha da kısa bir anda olup biter. Şüphe yok ki Allah her şeye kadir!”<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-29" id="footnote-228-29-backlink">29</a></span> şeklinde anlatır.</p>

      <p class="a--Paragraf-I-IK-4">Kıyametin ne kadar kısa bir zaman içinde kopacağını Allah Resûlü <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(sallallahu aleyhi ve sellem)</span>, “Bir kişi, yavrusunu yeni doğurmuş bir deveyi sağarken (kıyametin kopuşu başlayacak) daha süt, kabı doldurmadan kıyametin kopuşu tamamlanacak. İki adam elbise alım satımı yaparken daha alış-veriş tamamlanmadan kıyamet kopmuş olacak. Bir adam havuzunu sıvarken daha havuzun içinden çıkmadan kıyamet kopmuş olacak.” sözleriyle tasvir etmiştir.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-30" id="footnote-228-30-backlink">30</a></span> Yine Allah Resûlü <span class="x1---c-c-----s-a-s-----a-s-----r-a-----r-anh---4" style="font-size:0.82em;" xml:lang="tr-TR">(aleyhissalâtü vesselâm)</span>, “Kıyamet sâdece şerir insanların üzerine kopacaktır!” buyurarak, kıyametin dehşetini yalnızca şerir insanların yaşayacağını haber vermiştir.<span class="x7--Dipnot-Ba-vurusu-4" style="font-size:0.91em;" xml:lang="tr-TR"><a class="footnote-link" href="#footnote-228-31" id="footnote-228-31-backlink">31</a></span> Kıyametin, bu kâinatın sona ermesi ile şehadet âlemindeki kısmı tamamlanacak, gayb âlemi ile ilgili safha başlayacaktır. Birinci sur sesi ile kıyamet kopacak, ikinci sur ile birlikte yeniden diriliş ve gayb âlemindeki kıyamet safhası başlamış olacaktır. İşte bu yeniden dirilişi takip eden safhaya kıyametin tamamlandığı en önemli safha olması sebebiyle “Kıyamet Günü” denilmiştir.</p>

      <div class="footnotes">
        <div class="footnote">
          <p class="Dipnot-Metin-4"><a class="footnote-anchor" href="#footnote-228-1-backlink" id="footnote-228-1">1</a> Nur Sûresi, 24/45.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-2-backlink" id="footnote-228-2">2</a> Hûd Sûresi, 11/6</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-3-backlink" id="footnote-228-3">3</a> Ankebut Sûresi, 29/60</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-4-backlink" id="footnote-228-4">4</a> Müslim, <span class="italic-dipnot-3">İman</span> 249.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-5-backlink" id="footnote-228-5">5</a> Tirmizî, <span class="italic-dipnot-3">Tefsîru sûreti’</span><span class="italic-dipnot-3">n-meml</span> 28.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-6-backlink" id="footnote-228-6">6</a> Bk. Fethullah Gülen, <span class="italic-dipnot-3">İnancın Gölgesinde</span>, 2/134, 135.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-7-backlink" id="footnote-228-7">7</a> Duhân Sûresi, 44/10-12.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-8-backlink" id="footnote-228-8">8</a> Fethullah Gülen, <span class="italic-dipnot-3">Vuslat Muştusu</span>, s. 211, 216.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-9-backlink" id="footnote-228-9">9</a> Müslim, <span class="italic-dipnot-3">Fiten</span> 40.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-10-backlink" id="footnote-228-10">10</a> Tirmizî, <span class="italic-dipnot-3">Fiten</span> 42.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-11-backlink" id="footnote-228-11">11</a> Buhârî, <span class="italic-dipnot-3">Fiten</span> 24; Müslim, <span class="italic-dipnot-3">Fiten</span> 42.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-12-backlink" id="footnote-228-12">12</a> Dâvudoğlu, <span class="italic-dipnot-3">a.g.e.</span>, 11/6985.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-13-backlink" id="footnote-228-13">13</a> Müslim, <span class="italic-dipnot-3">İman</span> 185.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-14-backlink" id="footnote-228-14">14</a> Müslim, <span class="italic-dipnot-3">Fiten</span> 40, 41.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-15-backlink" id="footnote-228-15">15</a> Müslim, <span class="italic-dipnot-3">İman</span> 234; Tirmizî, <span class="italic-dipnot-3">Fiten</span> 35.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-16-backlink" id="footnote-228-16">16</a> Said Nursî, <span class="italic-dipnot-3">Şuâlar</span>, s. 698.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-17-backlink" id="footnote-228-17">17</a> Müslim, <span class="italic-dipnot-3">Fiten</span> 118; Ebu Dâvud, <span class="italic-dipnot-3">Melahim</span> 12.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-18-backlink" id="footnote-228-18">18</a> Yasin Sûresi, 36/38</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-19-backlink" id="footnote-228-19">19</a> Tirmizî, <span class="italic-dipnot-3">Fiten</span> 22.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-20-backlink" id="footnote-228-20">20</a> Said Nursî, <span class="italic-dipnot-3">Şuâlar</span>, 5. Şuâ, s. 708.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-21-backlink" id="footnote-228-21">21</a> Buhârî, <span class="italic-dipnot-3">Rikak</span> 39, <span class="italic-dipnot-3">İstiska</span> 27, <span class="italic-dipnot-3">Zekât</span> 9; Müslim, <span class="italic-dipnot-3">İman</span> 248.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-22-backlink" id="footnote-228-22">22</a> Tur Sûresi, 52/1-14.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-23-backlink" id="footnote-228-23">23</a> Ta Ha Sûresi, 20/105-107.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-24-backlink" id="footnote-228-24">24</a> Vakıa Sûresi, 56/1-6.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-25-backlink" id="footnote-228-25">25</a> Karia Sûresi, 101/1-5.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-26-backlink" id="footnote-228-26">26</a> İnşikak Sûresi, 84/1-5.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-27-backlink" id="footnote-228-27">27</a> Mürselat Sûresi, 77/7-11.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-28-backlink" id="footnote-228-28">28</a> Araf Sûresi, 7/187.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-29-backlink" id="footnote-228-29">29</a> Nahl Sûresi, 16/77.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-30-backlink" id="footnote-228-30">30</a> Müslim, <span class="italic-dipnot-3">Fiten</span> 140.</p>
        </div>

        <div class="footnote">
          <p class="Dipnot-Metin-4"><a class="footnote-anchor" href="#footnote-228-31-backlink" id="footnote-228-31">31</a> Müslim, <span class="italic-dipnot-3">Fiten</span> 131.</p>
        </div>
      </div>
    </div>
  </div>
</body>
</html>