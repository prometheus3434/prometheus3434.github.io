<html xmlns="http://www.w3.org/1999/xhtml">
<head>
  <title>03-06.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x03-06.html" xml:lang="tr-TR">
    <div class="Basic-Text-Frame">
      <p class="x1--Ba-l-k-I-IK" id="toc_marker-7">Dördüncü Bölüm<br/>
      ÂHİRZAMANDAKİ ÖNEMLİ OLAYLAR</p>

      <p class="a--Paragraf-I-IK-6">Kur’ân-ı Kerîm’in, bir küllî/kapsayıcı hakikatin küçük bir kenarını göstererek, daha sonra zuhur edecek aynı tür hadiseleri haber verdiği gibi; Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span> de Cenâb-ı Hakk’ın kendisine bildirdiği gelecekle alâkalı küllî olayları bazen aynıyla bazen de bir yönünü öne çıkararak haber vermiştir. Bazen küçük gibi görünen ancak önemli hadiselerin başlangıcı ya da çekirdeği hükmündeki olaylara işaret edilmiştir. Âhirzamanda ortaya çıkacak olayların hepsini olumsuz yorumlamak doğru değildir. Gelecekle ilgili bazı haberlerin vukuunun katiyetini ifade için Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span> “Kıyamet kopmadan şu husus muhakkak gerçekleşecektir.” şeklinde bir üslûpla haber vermiştir. Kimi zaman da önemli fetihleri ve müjdeli haberlerin gelecekte muhakkak gerçekleşeceğini bildirmek için “şu iş gerçekleşmeden kıyamet kopmaz.” buyurarak haber vermiştir. Gelecekte ortaya çıkacak bir işi kıyametle ilişkilendirmek dünyanın faniliğine dikkatlerimizi çekmek içindir.</p>

      <p class="a--Paragraf-I-IK-6">Hadis-i şeriflerde gelecekte gerçekleşecek büyük savaşlar ve İslam dünyasının genişleyeceği sınırlar haber verilmiştir. İslam dünyasındaki siyasi değişiklikler haber verilmiş, olumlu olanları ve olmayanları konusunda Müslümanlar uyarılmıştır. Geleceğin dünyasında ortaya çıkacak bazı teknik gelişmelere işaret edilmiştir. Yine gelecekteki sosyal değişiklikler anlatılmış; kadınların sosyal hayat içindeki rollerinin değişeceği haber verilmiştir. Keza iktisadi hayata ilişkin gelecek haberlerinde dünyanın ekonomik durumu ile ilgili hususlar anlatılmıştır.</p>

      <p class="x2--Ba-l-k-I-IK-5" id="toc_marker-7-1">1. Gelecekteki Büyük Fetihler</p>

      <p class="a--Paragraf-I-IK-6">Gelecekte gerçekleşecek fetihler hadis-i şeriflerde müjdelenmiştir. Ahzab Savaşı’nda hendek kazılıyordu. Ashab-ı kiram, büyükçe bir kayayı bütün gayretlerine rağmen bir türlü yerinden sökmeye muvaffak olamamıştı. Allah Resûlü de onlarla beraber, hendek kazıyordu. Onlar, en küçük dertlerini dahi Allah Resûlü’ne söylerlerdi. Bu büyük kayanın durumunu da O’na haber verdiler. Manivelası elinde geldi ve onunla taşı parçalamaya başladı. O, manivelasını taşa indirdikçe ondan kıvılcımlar çıkıyor.. Ve sanki aynı esnada Allah Resûlü’nde de vahiy ve ilham kıvılcımları çakıyordu. Her vuruşta şunları söylüyordu: “Bana şu anda Bizans’ın anahtarları verildi. Sâsanî surlarının yıkıldığını görüyorum. İran’ın anahtarlarının bana verildiğini müşahede ediyorum.”<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-1" id="footnote-228-1-backlink">1</a></span> Aradan birkaç sene geçiyor; Allah <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(celle celâluh)</span>, Sa’d b. Ebi Vakkas ve Halid b. Velid gibi büyük kumandanların kılıcıyla oraların fethini Müslümanlara müyesser kılıyor ve bütün bu yerlerin anahtarları Allah Resûlü’nün şahs-ı manevîsine teslim ediliyordu. Bu da, O’nun doğruluğunu ayrı bir tasdiktir. Zaten tasdik etmemeleri de mümkün değildi; zira O, doğruluğu temsil için gelmişti. Farz-ı muhal, eğer böyle “olacak” dediği şeyler, aslında vuku’ bulmayacak dahi olsalardı, Allah <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(celle celâluh)</span>, Habibini yalancı çıkarmamak için onları yine olduracaktı. Nasıl olmasın ki, sahâbenin meşhurlarından Berâ <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(radıyallahu anh)</span> için bile “Eğer herhangi bir meselede yemin etse, Allah, onu yemininde yalancı çıkarmaz.”<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-2" id="footnote-228-2-backlink">2</a></span> denilmişti. Ancak Allah Resûlü, görüp de söylüyordu. Zira Allah <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(celle celâluh)</span>, O’na bildiriyor, O da biliyordu.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-3" id="footnote-228-3-backlink">3</a></span></p>

      <p class="a--Paragraf-I-IK-6">Habbâb b. Eret <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(radıyallahu anh)</span>, anlatıyor: Sıkıntılı bir dönemde Allah Resûlü örtüsünü, başına almış Kâ’be’nin gölgesinde oturuyordu. Ben, o devrede henüz hürriyetine kavuşamamış bir insandım. Sahibimin ve diğer Mekke büyüklerinin bana reva gördükleri cefa ve işkence artık dayanamayacağım kerteye ulaşmıştı. Allah Resûlü’nü böyle yalnız görünce yanına yaklaştım ve “Yâ Resûlallah! Duâ edip Cenâb-ı Hakk’tan nusret ve yardım dilemez misin?” dedim. Habbab, Allah Resûlü’nün hemen ellerini açıp duâ edeceğini düşünüyor; Kureyş’e bedduâ etse diye bekliyordu. Fakat Resûlullah, ona şunları söyledi: “Allah’a yemin ederim ki, sizden evvelki ümmetler, daha dehşet verici işkence gördüler. Onlardan bazıları hendeklere yatırılır ve demir testerelerle vücutları ikiye bölünürdü de yine dinlerinden dönmezlerdi. Etleri kemiklerinden ayrılırdı da yine gevşeklik göstermezlerdi. Allah, bu dini tamamlayacaktır; ancak siz acele ediyorsunuz. Birgün gelecek, bir kadın Hîre’den Hadramût’a kadar tek başına yolculuk yapacak da, yolda vahşi hayvanlardan başka hiçbir şeyden endişe etmeyecek.” Habbâb yemin ediyor, “Allah Resûlü’nün dedikleri aynen çıktı; ben bütün bunları bizzat gözlerimle gördüm.”<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-4" id="footnote-228-4-backlink">4</a></span></p>

      <p class="a--Paragraf-I-IK-6">Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span> gelecekte gerçekleşecek fetihleri ve müjdeli haberleri ümmetine bildirip onlara bir yandan bunları gerçekleştirmelisiniz, hedefini göstermiş bir yandan da ümmetinin sevincine ortak olup onları tebrik etmiştir. Meselâ, Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span> bir hadislerinde “Kisrâ helâk olduktan sonra başka Kisrâ yoktur. Kayser helâk olduktan sonra başka Kayser yoktur. Nefsim kudret elinde olan Allah’a yemin ederim ki, onların hazinelerini Allah yolunda tüketeceksiniz.” buyurmuştur.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-5" id="footnote-228-5-backlink">5</a></span> Bu sözleriyle Allah Resûlü, ümmetine o dönemin iki büyük devletinden korkmamalarını, her ikisinin de yıkılıp gideceğini müjdelemiştir. Sasanilerin ve Bizans’ın yıkıldıktan sonra tekrar kurulmayacakları haberi hadisin en dikkak çeken yönüdür. Allah Resûlü âdeta Müslümanlara stratejinizi onların yeniden kurulmayacak olmalarına göre belirleyin diyerek, geleceği nasıl değerlendirmeleri gerektiğini öğretmektedir. Tarihte yıkılıp da yeniden kurulup eski kudretli günlerini tekrar elde edebilmiş hiçbir büyük hanedanlık yoktur. Peygamberimiz, işte bu önemli gerçeği bizlere hatırlatmaktadır.</p>

      <p class="a--Paragraf-I-IK-6">Peygamber Efendimiz, haber verdiği gelecek olayları ve fetihlerle kıyamet alâmetleri arasında bazen doğrudan bir ilişki kurmuştur. Resûlullah <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span> “Beytü’l Makdis’in imarı Yesrib’in harabıdır. Yesrib’in harabı melhamenin (büyük savaşın) çıkmasıdır. Melhame İstanbul’un fethidir, İstanbul’un fethi Deccalin çıkmasıdır!” buyurmuştur. Sonra elini, yanında bulunan Hz. Muaz’ın <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(radıyallahu anh)</span> dizine vurmuş ve “Bu söylediğim kesinlikle hakikattir. Tıpkı senin burada oturman hakikat olduğu gibi” buyurmuştur.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-6" id="footnote-228-6-backlink">6</a></span> Hadis-i şeriften istikbalde vuku bulacak müjdeli haberlerle bazı felaketlerin iç içe olduğu anlaşılmaktadır. Nitekim Mu’az b. Cebel’in <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(radıyallahu anh)</span> rivayet ettiği bir başka hadiste Peygamber Efendimiz <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span>, “Büyük savaş (melhame), İstanbul’un fethi ve Deccal’in ortaya çıkışı yedi ay içindedir.” buyurmuştur.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-7" id="footnote-228-7-backlink">7</a></span> Hz. Enes <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(radıyallahu anh)</span>, “İstanbul’un fethi kıyamet anında olacaktır.” diyerek, İstanbul’un fethi ile kıyamet arasındaki ilişkiye açıklık getirmiştir.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-8" id="footnote-228-8-backlink">8</a></span> Bu hadis-i şerifler bize İstanbul ile Deccal arasında bir alâka olduğunu göstermektedir. İstanbul’un fethini müjdeleyen başka hadisler de vardır. Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span> “Konstantiniye/İstanbul, elbet birgün fetholunacaktır; onu fetheden asker ne güzel askerdir ve onu fetheden kumandan ne güzel kumandandır.” sözleriyle İstanbul’un fethini haber vermiştir.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-9" id="footnote-228-9-backlink">9</a></span> Muhtemelen hadislerde İstanbul’un iki farklı zaman diliminde farklı şekillerdeki fethine işaret edilmektedir. Birinci fetih maddi kılıçla ikinci fetih ise manevi fetih şeklinde gerçekleşecektir. Allahu a’lem.</p>

      <p class="a--Paragraf-I-IK-6">Peygamber Efendimiz bir hadislerinde her iki Roma’nın fethedileceğini haber vermiş; Doğu Roma’nın mı Batı’nın mı önce fethedileceğini soran ashabına “Herakliyus’un şehri”, yani İstanbul’un daha önce fethedileceğini haber vermiştir.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-10" id="footnote-228-10-backlink">10</a></span> Bu fetihlerin her birini savaş yoluyla fetih olarak yorumlamak isabetli olmaz. Hadislerde anlatılanların bir kısmı kalplerin fethidir. Nitekim Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span>, “İslam gece ile gündüzün ulaştığı her yere ulaşacaktır; Allah Teâlâ bu dini, insanlar ister gönüllü isterlerse gönülsüz kabul etsinler, medenî ve bedevî her haneye ulaştıracaktır.” buyurmuştur.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-11" id="footnote-228-11-backlink">11</a></span> Hadiste anlatılan durumun gerçekleşeceği kesin bir üslûpla haber verilmiştir. Peygamber Efendimiz’in bu müjdesi gelecekte gerçekleşecektir. Nitekim Cenâb-ı Hakk’ın “Şu kesindir ki Biz Zikir’den (Tevrat’tan) sonra Zebur’da da: “Dünyaya salih kullarım varis olacaklar. Dünya onlara kalacak.” diye yazmışızdır.”<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-12" id="footnote-228-12-backlink">12</a></span> âyetinde bildirdiği gibi dünya yeryüzü mirasçıları tarafından kıyametten önce son bir defa imar edilip, ihya edilecektir.</p>

      <p class="x2--Ba-l-k-I-IK-5" id="toc_marker-7-2">2. Gelecekte Vuku Bulacak Siyasi Olaylar</p>

      <p class="a--Paragraf-I-IK-6">Peygamber Efendimiz, yalnızca fetihlerle kıyamet arasındaki alâkaya işaret etmemiş. Bazı önemli siyasi gelişmelerle kıyametin yakınlaşması arasında bir alâka bulunduğunu da haber vermiştir. Abdullah İbn Havâle el-Ezdi radıyallahu anh, anlatıyor; “Resûlullah aleyhissalâtü vesselâm bizi, ganimet alalım diye yaya olarak gönderdi. Biz de döndük ve hiçbir ganimet elde edemedik. Yorgunluğumuzu yüzlerimizden anlayıp, aramızda doğrularak: “Ey Allah’ım, onları bana tevkil etme; ben onları üzerime almaktan âcizim! Onları kendilerine de tevkil etme, bu işten kendileri de acizdirler. Onları diğer insanlara da tevkil etme, kendilerini onlara tercih ederler!” buyurdular. Sonra elini başımın üstüne koydu ve: “Ey İbn Havale! Hilafetin (Medine’den) Arz-ı Mukaddes’e (Suriye’ye) indiğini görürsen, bil ki artık zelzeleler, kederler, büyük hâdiseler yakındır. O gün Kıyamet, insanlara, şu elimin, başına olan yakınlığından daha yakındır.” buyurdu.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-13" id="footnote-228-13-backlink">13</a></span> Bu rivayette yönetimin Suriye bölgesine intikali ile kıyamet arasında bir alâka kurulmaktadır. Emevî halifelerinin merkezî idaresi Suriye’de bulunmaktaydı. Hadiste Emevîler’in idare merkezini Suriye bölgesine taşımakla Medine’nin merkezî önemini zayıflattıkları bu sebeple de İslâm’a zarar verdikleri düşünülerek, yukarıdaki rivayette bu duruma bir işaret bulunduğu söylenebilir. Öte yandan kıyamet yakınlaştığında İslâm dünyasının idare merkezinin Suriye ya da Suriye ile işaret edilen yönde bulunan bir belde olduğu, hadiste kıyametin önemli bazı hadiselerinin bu bölgede olacağına işaret edildiği de söylenebilir. Allahu a’lem.</p>

      <p class="x2--Ba-l-k-I-IK-5" id="toc_marker-7-3">3. Gelecekte Ortaya Çıkacak Harikulâde Olaylar</p>

      <p class="a--Paragraf-I-IK-6">Âhirzamanda ortaya çıkacağı haber verilen harikulâde olaylar, bir takım teknolojik gelişmelere işaret olabilir. Bu tür rivayetler imtihan sırrını ortadan kaldırmayacak şekilde yorumlanmalıdır. Ancak yapılan yorumların bir tevil olduğu ve hadisin başka tevillerinin de bulunabileceği unutulmamalıdır. Mesela bir hadislerinde Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu</span> <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">aleyhi ve sellem)</span>: “Canımı Kudret elinde tutan Allah’a yemin ederim ki, yırtıcı hayvanlar insanlarla konuşuncaya, kamçısının ucu ve ayakkabısının bağı kişi ile konuşuncaya, evinden ayrıldıktan sonra ailesinin ne yaptığını baldırı haber verinceye kadar kıyamet kopmaz.” buyurmuştur.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-14" id="footnote-228-14-backlink">14</a></span> Bu hadiste hayvanların konuştuğu lisanın çözülmesi ya da yırtıcı hayvanların ehlileştirilip terbiye edilmesine işaret vardır. Yine ileride deri parçaların konuşacağı, insanın evinde ne olup bittiğini uzak mesafelerden sanki evinin çok yakınında imiş gibi öğreneceği günlerin geleceğine işaret vardır. Allahu a’lem.</p>

      <p class="a--Paragraf-I-IK-6">Yine bazı hadislerde zamanın yakınlaşacağı harikulâde bir olay olarak tasvir edilmektedir. Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(aleyhissalâtü vesselâm)</span>, “Yıl ay gibi, ay hafta gibi, hafta gün gibi, gün bir saat gibi ve bir saat de saman alevi gibi olmadıkça kıyamet kopmaz.” buyurmuştur<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-15" id="footnote-228-15-backlink">15</a></span> Keza bazı rivayetlerde ise “Zamanın yaklaşacağı, amelin eksileceği” haber verilmiştir.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-16" id="footnote-228-16-backlink">16</a></span> İbn Hacer el-Askalânî <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(ö.852/1449)</span>, hadislerde anlatılan “zamanın yaklaşmasından” maksadın, o zamanda yaşayan insanların mecazî manada birbirine yakınlığı olduğu kanaatindedir. Ona göre öyle bir zaman gelecek ki, insanlar cehalet ve dinden uzaklıkta birbirine yakın yani aynı seviyede olacaklardır. Fısk arttığı, fasıklar çoğaldığı için hiç kimse emr-i bi’l-maruf nehy-i ani’l-münker yapmayacak. Cehalet öyle yayılacak ki, insanlar birbiriyle cehalette müsavi olacak, cahilliklerine rıza göstereceklerdir.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-17" id="footnote-228-17-backlink">17</a></span></p>

      <p class="a--Paragraf-I-IK-6">Yine zamanın yakınlaşması ile ilgili bir hadiste mekânın yakınlaşmasından da bahsedilir. Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span> “Zaman ve mesafelerde yaklaşma olmadıkça kıyamet kopmaz.” buyurmuştur.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-18" id="footnote-228-18-backlink">18</a></span> Hadiste geçen “tekârüb” kelimesi, iki şeyin birbirine yaklaşması, demektir. Bununla da Allah Resûlü, hem zamanın izafîliğine, hem de o devreye göre çok uzun zamanda yapılan şeylerin, daha kısa zamanda yapılabileceğine işarette bulunmuştur. Sanayi ve teknolojideki inkılâplarla, hemen her sahada korkunç sürat çağına girildiği artık çocukların bile bedîhî saydığı şeylerdendir. İşte, hadis-i şerifte buna işaret buyurulduğu gibi, bugünün -artık mesafeleri iyice kısaltan- süratli vasıtalarına da işaret edilmektedir. Ayrıca, astronomi ve astrofizikle meşgul olanların anlayabileceği bir meseleye de burada parmak basılmaktadır. Yeryüzü, zamanla elips şeklini almaktadır. Bu değişiklik, zaman üzerine de tesir edecek ve biz farkına varmadan, saatlerimizde, dünyanın durumunda değişikliğe tesiri olabilecektir! Bu hadisten anlaşılan bir başka mana daha vardır, o da şudur: Zamanın itibarî bir vücudu vardır. Fakat nerede olursa olsun zaman yine zamandır. Meselâ, Boğa burcuna gidiniz. Ve oradan kırk milyon ışık hızı ötede, saniyede yüz elli bin kilometre hızla uzaklaşan bir nebüloza bakınız; çok farklı zamanlara şahit olacaksınız. Işık hızının yarısı süratinde uzaklaşan bir nebülozda da bu birim bir zaman ölçüsüdür; nisbetler mahfuz, daha aşağıdaki seviyedekiler için de. Evet, birgün beşer güneş sisteminin dışına çıkma imkânı bulursa, herhalde şu andaki zaman anlayışı orada tamamen alt üst olacaktır.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-19" id="footnote-228-19-backlink">19</a></span></p>

      <p class="x2--Ba-l-k-I-IK-5" id="toc_marker-7-4">4. Kadınlar Çoğalacak ve Değeri Azalacak</p>

      <p class="a--Paragraf-I-IK-6">Bazı hadislerde âhirzamanda kadınların sayısının çok olacağı haber verilmiştir. Bu durumu Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span>, “Öyle bir zaman gelir ki, kişi sadaka olarak ayırdığı altını vermek için birisini arayacak da kimse kabul etmeyecek. Kadınlar çoğaldığı erkekler azaldığından dolayı tek bir adamın arkasında ona sığınmak için kırk kadın dolaşacak.”<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-20" id="footnote-228-20-backlink">20</a></span> sözüyle tasvir etmiştir. Hadis-i şerifte kadınların sayısının çoğalacağından dolayı bir erkeğin kırk kadına nezaret edeceği haber verilmiştir. Hadiste harpler sebebiyle erkeklerin ölmesi ve kadınların sayısının artması anlatılmış olabileceği gibi kadınların sayısının çeşitli sebeplerle doğum esnasında artması da kastedilmiş olabilir. Hadis-i şerifi meşru nikâh azalacağından dolayı erkekler bir tek kadınla yetinmeyip birçok kadınla nikâhsız yaşayacaklar şeklinde mecaza hamlederek yorumlamak da mümkündür.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-21" id="footnote-228-21-backlink">21</a></span></p>

      <p class="a--Paragraf-I-IK-6">Gelecek zamanla alâkalı hadisleri inanan samimi insanlara bakan yönüyle olumlu, inançsızlara bakan yönleriyle de olumsuz yorumlamak daha uygundur. Zira bu hadisler müteşâbihtir. Müteşâbih bir hadis tek bir kişiye ve duruma göre yorumlanmamalı, yer, kişi ve niteliklerin değişmesine göre farklı şekillerde yorumlanmalıdır. Gelecekle ilgili hadislerde belirli sınırlandırmalar yapılmamasının, anlamın mutlak bırakılmasının hikmeti de muhtemelen hadislerin bir hakikatin farklı yansımalarını kapsayacak şekilde yorumlanmasının daha uygun olması sebebiyledir.</p>

      <p class="a--Paragraf-I-IK-6">Âhirzamanı anlatan birçok hadiste zinanın artması kıyamet alâmeti olarak zikredilmiştir. Zinanın artması kadının değerini düşüren onu bir meta haline getiren bir sürecin sonucudur. Nitekim zinanın artmasını anlatan hadisin hemen peşinde “bir erkeğin elinin altında elli kadın bulunacağı” haber verilerek, zina ile kadınların değersizleşmesi ve metalaşması arasında ilişkiye işaret edilmiştir. Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span>, “Zinanın açıktan işlenmesi, elli kadın bir erkeğin elinin altında olacak kadar kadınların sayıca çoğalıp erkeklerin azalması kıyamet alâmetlerindendir.” buyurmuştur.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-22" id="footnote-228-22-backlink">22</a></span> İnsanların hayâ duygularının kalkması sonucu zina ayıp olmaktan çıkacak, zinaya farklı isimler takılarak zina yapılması normal ve sıradan bir fiilmiş gibi gösterilecektir. Bunun sonucunda hadiste bildirildiği gibi toplum içinde “zina açıktan işlenecek.” ve zina yapanlar kınanmayacaktır. Hadiste geçen kadınların sayıca çoğalması, gerçekten kadınların sayılarının çoğalması anlamında olabileceği gibi hadisin siyak ve sibakı dikkate alındığında mecazî anlamda bir çoğalmanın kastedilmiş olması da mümkündür. Bu durumda hadis, kadınların toplum içinde daha görünür ve aktif olması ama toplum içindeki itibarlarının azalması şeklinde yorumlanabilir. Kadınlarla ilgili bir başka hadiste ise “erkeklerin hanımlarının sözünü dinleyip anne ve babalarına değer vermeyeceğinin kıyamet alâmetlerinden olduğu” ifade edilmektedir. Bu iki rivayet ilk anda birbiri ile çelişkili gibi görünse de gerçekte her iki rivayet farklı zamanlarda farklı toplumlardaki durumları anlatıyor olabilir. Ayrıca hadiste erkeklerin anne-babalarını ihmal ederek onlarla birlikte yaşamayı külfet olarak göreceği bir dönemin geleceğini haber vermektedir. Yine hadis-i şerif, kadının toplum içindeki itibarı azalacak ama evinde kocasına hükmetmeye çalışacak şeklinde de yorumlanabilir.</p>

      <p class="a--Paragraf-I-IK-6">Cibrîl’in <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(aleyhisselâm)</span> sorusu üzerine Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span> kıyamet alâmetlerini “Cariyelerin efendilerini doğurmaları, yalın ayak, çıplak (çulsuz), deve çobanlarının yüksek binalar yapmada yarışmaları” şeklinde sıralamıştır.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-23" id="footnote-228-23-backlink">23</a></span> Farklı rivâyetlerde, Cibrîl hadisinin tamamında olduğu gibi, bu kısmının metninde de, kaynaklarımızda bazı ilaveler ve eksikler mevcuttur. Bazı tariklerde, deve çobanlarının yerine davar çobanları, diğer rivâyetlerde, bu çobanların vasfı olarak “fakir” kelimesi de ilave edilmiştir. Hadisin başka bir rivâyetinde “Yalın ayak, çıplak kimseler halkın yöneticileri (başkanları) olduğu zaman” şeklinde, daha açıklayıcı ve sosyo-kültürel açıdan izahı içeren bir farklılık vardır. Bunlardan başka aynı hadis bir başka rivâyette “çıplaklar” ifadesini müteakiben, “sağır ve dilsizler arzın kralları oldukları zaman” ilavesi ile rivâyet edilmiştir.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-24" id="footnote-228-24-backlink">24</a></span> Cariyelerin efendilerini doğurması kadının değerinin azalması manasını ifade etmektedir. Bu hadis cariyelik çoğalacak, hür insanlar cariyelerle evlendiklerinde çocukları hür olacak böylece anne cariye, çocuk hür ve efendi olacak şeklinde yorumlanmıştır. İkinci bir yorum nikâhın ortadan kalkması ile neseplerin birbirine karışması sonucunda insanlar annelerinin babalarının kimliğini bilemeyecekler, şeklindedir. Üçüncü yorum ise annelerin doğurdukları çocuklarına köle gibi hizmet edecekleri yine de değerlerinin bilinmeyeceği bir döneme işarettir şeklindedir. Nitekim başka hadislerde de Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve</span> <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">sellem)</span>, annelerin hukukunun çiğnenmesini kıyamet alâmeti olarak zikretmiştir. İslam tarihinde hadisin her üç yorumunu haklı çıkaracak dönemler yaşanmıştır.</p>

      <p class="a--Paragraf-I-IK-6">Kadınların sayısının artması âhirzamanla alâkalandırıldığı için genelde olumsuz yorumlanmıştır. Ancak bu hadisi kadınlar açısından olumlu yorumlamak da mümkündür. Nitekim Bediüzzaman, “Âhirzamanda ihtiyar kadınların dinlerine iktida ediniz.”<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-25" id="footnote-228-25-backlink">25</a></span> hadisini delil getirerek, kadınların çoğalmasını kadınların, fıtrî şefkatleri ve samimiyetleri ile âhirzamanın riyakârlık esası üzerine kurulu âhirzaman fitnelerinden kendilerini kurtaracağı şeklinde yorumlamış ve “Âhirzamanda kadınlar tâifesinde hakâik-ı imâniye ziyade bir derece inkişaf edecek. O zamanın dalâlet tehlikelerinden bir derece mahfuz kalacaklardır.” demiştir. Yine o, bu hadisi “Demek kız çocukları âhirzamanda çoğalır. Hem mübarek ve rızıkları bereketli olur.” şeklinde izah etmektedir. Yine o, bu hadislerin, fıtrî şefkat kahramanlığı bozulmadığından dolayı kadınların, âhirzamanda büyük hizmetler yapacaklarına ve toplum hayatında şefkatin temel bir esas olacağına işaret ettiğini ifade etmektedir.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-26" id="footnote-228-26-backlink">26</a></span></p>

      <p class="x2--Ba-l-k-I-IK-5" id="toc_marker-7-5">5. Mal Çoğalacak ve Zenginlik Artacak</p>

      <p class="a--Paragraf-I-IK-6">Hadis-i şeriflerde âhirzamanda malın çoğalacağı haber verilmiştir. Malın çoğalması bazı hadislerde üretimin artması, yer üstü kaynaklarının verimli kullanılması, yeraltı kaynaklarının keşfedilip çıkarılması şeklinde âhirzamana ilişkin kendi başına olumlu ya da olumsuz bir niteliği olmayan, duruma ve kişilere göre değişen bir vakıanın haber verilmesi şeklinde anlatılmıştır. Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve</span> <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">sellem)</span>, bir hadislerinde âhirzamandaki zenginliği şöyle tasvir eder: “Yerkürenin içindeki kıymetli hazineler altın ve gümüş bloklar halinde çıkarılır. Katil gelir ve “Ben bunlar için öldürdüm.” der; akrabalık ilişkilerini kesen gelir, “Ben bunlar için akrabalarımla alâkamı kopardım.” der; hırsız da “Ben bunlar için hırsızlık yaptım.” der. Sonra hepsi de yeryüzü hazinelerini terk ederler ve onlardan hiçbir şey al(a)mazlar.”<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-27" id="footnote-228-27-backlink">27</a></span> Hadiste yerkürenin zengin madenlerinin çıkarılacağı ve insanların o zamana kadar hiç görmedikleri zenginliklere kavuşacakları haber verilmektedir. Muhtemelen ciddi bir kıtlık ve ekonomik sıkıntı sonrasında bu zenginlikler ortaya çıkacağı için insanlar, sıkıntılı günlerinde yaptıkları hırsızlıklardan ve günahlardan dolayı ciddi pişmanlıklar duyacaklardır.</p>

      <p class="a--Paragraf-I-IK-6">Hadislerde âhirzamandaki zenginlik döneminde büyük bir refahın yaşanacağı haber verilmektedir. Hatta çöller, sulanıp yeşillendirilecektir. Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve sellem)</span>, “Mal çoğalıp taşmadıkça kıyamet kopmaz. Hatta öyle olur ki, kişi malının zekâtını çıkarır da onu kabul edecek birini bulamaz. Öyle zaman gelir ki, Arab yarımadası, çayırlıkların ve akan nehirlerin bulunduğu bir memlekete döner.”<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-28" id="footnote-228-28-backlink">28</a></span> buyurmuştur. Hadiste Arap yarımadasının durumu “Arap memleketi” diye nitelenerek, özel olarak anlatılmış olsa da çöllerin yeşillendirilmesi kıyamet öncesi zenginlik ve teknolojik gelişmenin sembolü olarak tasvir edilmiştir.</p>

      <p class="a--Paragraf-I-IK-6">Âhirzamandaki zenginliği ifade için hadislerde zekât kabul edecek kadar fakir bir insan bulunamayacak denilmiştir. Bu ifade, anılan zenginliğin Müslümanların dünya üzerinde söz sahibi oldukları bir dönemde yaşanacağını göstermektedir. Müslümanların mala tamah etmemeleri gerektiği vurgulanmakta, yeryüzü mirasçılarının misyonunun darlık ve sıkıntılı zamanlarda fedakârlık olduğu insanların zenginlediği refah dönemlerinde verilen sadaka ve zekâtların anlamını yitireceği haber verilmektedir. Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi ve</span> <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">sellem)</span> ashabına dönerek, “Sadaka verin! Yakında öyle bir zaman gelecek ki, bir adam sadakasını dolaştıracak da, sadaka vermek istediği kişi, ‘dün bana getirseydin, sadakanı kabul ederdim ancak şimdi ihtiyacım yok’ diyerek sadakayı geri çevirecek, neticede sadaka verecek bir kimse bulamayacak.” buyurmuşlardır.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-29" id="footnote-228-29-backlink">29</a></span> Hadiste refahla birlikte insanların kanaatlerinin de çoğaldığı bir dönem tasvir edilmektedir. Kanaat ile zenginlik arasındaki ilişkiye işaret edilmekte, zor zamanlarda sadaka vermenin önemi vurgulanmaktadır.</p>

      <p class="a--Paragraf-I-IK-6">Âhirzamanda yeni zenginlik kaynaklarının ortaya çıkacağı, saadet asrında ekonomik değeri bulunmayan petrol ve benzeri yeraltı zenginliklerinin keşfedileceği haber verilmiştir. Nitekim Allah Resûlü <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">(sallallahu aleyhi</span> <span class="x1---c-c-----s-a-s-----a-s-----r-a-----r-anh---6" style="font-size:0.82em;" xml:lang="tr-TR">ve sellem)</span>, bir hadislerinde “Müjde (veyh) Tâlekan’a! Orada Allah’ın gümüş ve altın cinsinden olmayan (bambaşka) hazineleri var.” buyurmuştur.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-30" id="footnote-228-30-backlink">30</a></span> Arapçada “Veyh” buruk bir tebessüme benzer müjdeler için kullanılır. “Tâlekan” ise, Kazvin’de petrol yatakları bol bir mıntıkanın adıdır. İleride oralarda daha başka madenler de bulunabilir. Bulunan şey, uranyum veya elmas yatakları da olabilir. Ve bunlar neticeyi değiştirmez. Efendimiz, altın ve gümüş cinsinden olmayan bir hazineden bahsetmektedir. Günümüzde bunlar, petrol ve doğalgaz gibi kaynaklar olarak ortaya çıkmış durumdadır.<span class="x7--Dipnot-Ba-vurusu-6" style="font-size:0.91em;" xml:lang="tr-TR"><a class="footnote-link" href="#footnote-228-31" id="footnote-228-31-backlink">31</a></span></p>

      <div class="footnotes">
        <div class="footnote">
          <p class="Dipnot-Metin-6"><a class="footnote-anchor" href="#footnote-228-1-backlink" id="footnote-228-1">1</a> Ahmed b. Hanbel, 4/303.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-2-backlink" id="footnote-228-2">2</a> Tirmizî, <span class="italic-dipnot-5">Menâkıb</span> 55.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-3-backlink" id="footnote-228-3">3</a> Fethullah Gülen, <span class="italic-dipnot-5">Sonsuz Nur</span>, 1/131.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-4-backlink" id="footnote-228-4">4</a> Buhârî, <span class="italic-dipnot-5">Menâkıb</span> 25; Ebu Dâvud, <span class="italic-dipnot-5">Cihad</span> 97.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-5-backlink" id="footnote-228-5">5</a> Müslim, <span class="italic-dipnot-5">Fiten</span> 75-77; Buhârî, <span class="italic-dipnot-5">Menâkıb</span> 25; Tahâvî, <span class="italic-dipnot-5">Müşkil</span>, 1/444.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-6-backlink" id="footnote-228-6">6</a> Ebu Dâvud, <span class="italic-dipnot-5">Melâhim</span> 3.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-7-backlink" id="footnote-228-7">7</a> Tirmizî, <span class="italic-dipnot-5">Fiten</span> 58.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-8-backlink" id="footnote-228-8">8</a> Tirmizî, <span class="italic-dipnot-5">Fiten</span> 58.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-9-backlink" id="footnote-228-9">9</a> Ahmed b. Hanbel, 4/335; Hâkim, <span class="italic-dipnot-5">Müstedrek</span>, 4/422.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-10-backlink" id="footnote-228-10">10</a> Ahmed b. Hanbel, 2/176.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-11-backlink" id="footnote-228-11">11</a> Ahmed b. Hanbel, 4/103.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-12-backlink" id="footnote-228-12">12</a> Enbiyâ Sûresi, 21/105.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-13-backlink" id="footnote-228-13">13</a> Ebu Dâvud, <span class="italic-dipnot-5">Cihad</span> 37.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-14-backlink" id="footnote-228-14">14</a> Tirmizî, <span class="italic-dipnot-5">Fiten</span> 19.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-15-backlink" id="footnote-228-15">15</a> Tirmizî, <span class="italic-dipnot-5">Zühd</span> 24; Ahmed b. Hanbel, 2/537, 538</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-16-backlink" id="footnote-228-16">16</a> Buhârî, <span class="italic-dipnot-5">Fiten</span> 5.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-17-backlink" id="footnote-228-17">17</a> İbn Hacer el-Askalânî, <span class="italic-dipnot-5">Fethu’</span><span class="italic-dipnot-5">l-bârî</span>, 27/17.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-18-backlink" id="footnote-228-18">18</a> Heysemî, <span class="italic-dipnot-5">Mecma’u’z-zevâid</span>, 7/324.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-19-backlink" id="footnote-228-19">19</a> Fethullah Gülen, <span class="italic-dipnot-5">Sonsuz Nur</span>, 1/148, 149.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-20-backlink" id="footnote-228-20">20</a> Buhârî, <span class="italic-dipnot-5">Zekât</span> 9; Müslim, <span class="italic-dipnot-5">Zekât</span> 59.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-21-backlink" id="footnote-228-21">21</a> Said Nursî, <span class="italic-dipnot-5">Şuâlar</span>, s. 702.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-22-backlink" id="footnote-228-22">22</a> Buhârî, <span class="italic-dipnot-5">İlim</span> 21.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-23-backlink" id="footnote-228-23">23</a> Buhârî, <span class="italic-dipnot-5">İmân</span> 37; Müslim, <span class="italic-dipnot-5">İmân</span> 1.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-24-backlink" id="footnote-228-24">24</a> İbn Hacer, <span class="italic-dipnot-5">Fethu’l-bârî</span>, 1/168-169; Aynî, <span class="italic-dipnot-5">Umdetü’</span><span class="italic-dipnot-5">l-kârî</span>, 1/440-443.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-25-backlink" id="footnote-228-25">25</a> Bk. Aclûnî, <span class="italic-dipnot-5">Keşfu’l-hafâ</span>, 2/70.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-26-backlink" id="footnote-228-26">26</a> Said Nursî, <span class="italic-dipnot-5">Hanımlar Rehberi</span>, <span class="italic-dipnot-5">Risale-i Nur Külliyatı</span> içinde, 2/2276.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-27-backlink" id="footnote-228-27">27</a> Müslim, <span class="italic-dipnot-5">Zekât</span> 62.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-28-backlink" id="footnote-228-28">28</a> Müslim, <span class="italic-dipnot-5">Zekât</span> 60.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-29-backlink" id="footnote-228-29">29</a> Müslim, <span class="italic-dipnot-5">Zekât</span> 58.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-30-backlink" id="footnote-228-30">30</a> Buhârî, <span class="italic-dipnot-5">Salat</span> 63; Müslim, <span class="italic-dipnot-5">Fiten</span> 70, 72.</p>
        </div>

        <div class="footnote">
          <p class="Dipnot-Metin-6"><a class="footnote-anchor" href="#footnote-228-31-backlink" id="footnote-228-31">31</a> Fethullah Gülen, <span class="italic-dipnot-5">Sonsuz Nur</span>, 1/152, 153.</p>
        </div>
      </div>
    </div>
  </div>
</body>
</html>