<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Bu dünyanın neden olduğu başka dünyalar</p><br class="chapter"/>
              <p class="normal1">“Ne tür şeyler yazıyorsun?” Bu soruyu öylesine sordum, öylesine sormuş gibi sordum ama sorduğum anda öylesine sormadığımı, bunun hayati bir soru olduğunu da anladım. Anlamıştım. Bu soruyu sorarkenki gibi bir merak bir daha hiç olmadı hayatımda. İçimde. Hiç hissetmedim. Çok sonra bu sorunun cevabını niye bu kadar merak ettiğimi, hatta bundan da önce bu soruya cevap verip vermeyeceğini niye bu kadar merak ettiğimi düşündüğümde bunun sahiden de hayati bir soru olduğundan iyice emin oldum ama neden hayati bir soru olduğuna dair tahminlerimin hiçbirinden hâlâ emin değilim. En azından rasgele sayabildiğim bu tahmini nedenlerden hangisinin öncelikli olduğundan. Eğer hepsi birden ya da ikisi mesela neden olmuşsa merakıma. Hepsi birden ya da ikisi mesela hayati olmasına neden olmuşsa bu sorunun. Eğer ortada tek bir neden yoksa. Ya da ortada dönen bir neden olup da ama bu nedenin çektiği, cezbettiği başka küçük küçük nedenler varsa. Ama işte bunları düşünürken şimdi, artık bir şeyin tek bir nedeni olamazmış gibi geliyor bana. Bundan eminim handiyse. Bizim neden olarak gördüğümüz şey bizim dünyamız oluyor. Ortada dönüp duruyor. Biz bir nedenin içinde, üzerinde, yüzeyinde yaşıyoruz. Bir nedenin içine gömülüyoruz. Dünya bir neden. Bir nedenden ibaret. Ama tek neden değil. Tek nedenimiz dünya değil. Yani dünya var diye yaşamıyoruz biz. Dünya çok ortalıkta olduğu için dünyada yaşıyoruz. Dünya ortadaki neden olduğu için. Ortalanmış neden. Ama dünya neden olduğu gibi, dünyanın neden olduğu başka dünyalar da var. Başka yaşama nedenleri. Biz onlar uzakta, o yaşama nedenleri uzakta olduğu için orada, o nedenlere dayanarak, o nedenlerin üzerinde durarak yaşamıyoruz. O nedenlerin üzerine kapaklanmıyoruz. O nedenlerin dibine gömülmüyoruz. Hep en yakınımızdaki nedenden ötürü, neden sayesinde, nedenle yaşıyoruz. Oysa her neden başka nedenleri çekiyor. Bizim yaşam nedenimiz de başka yaşam nedenlerini çekiyor. Nedenlerin çektiği nedenler bazen sonuç sanılır. Sanılabilir. Değil ama. Sonuç değil hiçbir şey. Her şey neden. Her şey bir şeyin nedeni olduğu için bir yaşama nedeni bulabiliyoruz biz de. Sonuç sandığımız şeyler sadece yakınımızdaki nedenler. Biz yakınımızdaki nedeni sonuç sayıp, uzağımızdakini neden saydığımız için yaşayabiliyoruz, yaşamamızın bir nedeni varmış gibi yaşamayı sürdürebiliyoruz. Şimdi bunları çok daha iyi anlıyorum. Sarp Kaya’yı, bütün bu anlattıklarını çok daha iyi anlıyorum.</p>
              <p class="normal1">Ben Sarp Kaya’ya “Ne tür şeyler yazıyorsun?” diye sorarken, bu soruya bir cevap alırsam –ki aldım– bu cevabın onun neler yazdığından çok yazmadığı zamanlar ne yaptığını, neler yaptığını açıklayacağını düşündüğüm için bu kadar hayati bulmuş olabilirdim bu soruyu. Çünkü beni onun yazmadığı zamanlar ne yaptığı ilgilendiriyordu, ilgilendirmeliydi o sabahtan başlayarak. Ve bu ilgilendiriyordu beni. Yazmadığında ne yaptığı. Bugün bunu “yazmadıklarını ne yaptığı” diye düzeltebilirim. Düzeltmeliyim. Yazmadığında ne yaptığını merak etmemin, öğrenmek istememin nedenini cinayet masasında bir komiser olmama bağladım. Bir sorgu şefi. Öyle değilmiş ya, bu da işin öbür tarafı. Diğer neden. Uzaktaki neden. Uzaklara uzanan bir ihtimaller uzayındaki nedenlerden biri işte. Şimdi bu nedenle yaşıyorum ama artık. Başka bir dünyada gibiyim. Başka bir dünyadayım.</p>
              <p class="normal1">“Ne tür şeyler yazıyorsun?” diye sorduğumda bir gün beni de yazıp yazmayacağını da merak etmiş olabilirim. “Beni yazacak bir yazar, benim hayatım gibi bir hayattan roman çıkaracak bir yazar varsa bu dünyada, demek ki o kadar da sıkılmam gerekmez” diye düşünmüşümdür. Benim hayatım bir romanın yazılmasına neden olacak bir hayatsa çünkü, başka birinin dünyası da olabilir demek ki bu benim hayatım. O zaman niye sıkılayım ki, değil mi? Demek ki herkesin dünyası aynı. Herkesin dünyası aynıysa o zaman Sarp Kaya benim dünyamı da çoktan bir kitabında yazmış olabilirdi. Benim yaşamama da bir neden bulmuş olabilirdi Sarp Kaya. Bana sanki bu neden, çocuklarımmış gibi gelirdi. İki çocuğum. Ama yine de işte bu soruyu sorarken Sarp Kaya’dan öğrenmek istediğim, benim ilgimi de uyandıracak, benimle ilgili de bir şey yazıp yazmadığıydı belki de son kertede. Belki de utanmayıp soruyu şöyle sormalıydım: “Benim hayatımı da yazar mısın? Artık sadece çocukları için yaşayan birinin hayatını?” Kestirip atmalıydım böylece.</p>
              <p class="normal1">“Her şeyi. Yazmadığım bir şey yoktur” oldu cevabı.</p>
              <p class="normal1">Yine her sorduğumda kızdığım o sorumu soruverdim: “Nasıl yani?”</p>
              <p class="normal1">Sonra da beni daha da küçük düşüren soruyu ekleyiverdim: “İşlediğin cinayeti de yazdın mı yani?”</p>
              <p class="normal1">Gülüp geçer gibi cevap verince bu sorularıma da çok utandım. “Bak, iyi dinle, ‘Yazmadığım hiçbir şey yoktur’ diyorum. Yani ben sadece yazdıklarımı gerçek kabul ediyorum. Sadece yazdıklarım gerçek benim. Ben yazdıklarımdan ibaretim. Dünya yazdıklarımdan ibaret. Yazmadığım, yazmayacağım, yazmaya cesaret edemeyeceğim hiçbir şey beni ilgilendirmiyor. Yok benim için. Benimle ilgisi yok. Ben sadece yazdıklarımdan sorumluyum.”</p>
              <p class="normal1">“İyi iş sizinki de” diye girdim araya. “Oh, yap, et, kenara çekil.”</p>
              <p class="normal1">“Sen de anlıyorsun ama bu işten, ha” derken o da benim üslubuma yanaştı. “O kadar güzel tarif ettin ki bizim işi.”</p>
              <p class="normal1">“Peki, sorgu odasında ne anlatacaksın? Sadece yazdıklarından ibaretsen, dünya da sadece yazdıklarından ibaretse senin için, yazdıklarının dışında hiçbir şey senin için yoksa yani? Yazdıklarınla ilgileneceklerini mi sanıyorsun o uyanıkların?”</p>
              <p class="normal1">“Yazmakta olduğum romanı belki, olamaz mı? Daha kimse okumadı” diye karşılık verdi hiç bekletmeden beni.</p>
              <p class="normal1">“İlgilenmezler.”</p>
              <p class="normal1">“İlgilenirler, ilgilenirler” dedi lakayt bir ifadeyle.</p>
              <p class="normal1">“Peki, hani orada yapmadığın şeyleri anlatacaktın ama?” diye, kırılmış gibi yaparak, belki de kırılmış, bir oyunbozanla oynadığımı fark etmiş ama oyunu da bırakmamaya kararlı, çünkü canı çok sıkılan bir oyuncu gibi, o sussa, susarsa, canım bu defa canımı yakacak kadar sıkılacakmış gibi bir telaşla sordum.</p>
              <p class="normal1">“İşte ‘Yapmadığım şeyleri anlatacağım’ diyorum ya. Yazdığım şeyleri anlatacağım orada. Yazdıklarımdan çıkarırsınız artık sonuçlarınızı.”</p>
              <p class="normal1">“Peki, biz burada ne yapıyoruz o zaman iki saattir?”</p>
              <p class="normal1">“Sen bir şeyler yapıyorsun. Ben bir şey yapmıyorum. Söz verdiğim gibi yaptığım şeyi anlatıyorum sana sadece. Yaptığım her şeyi. Yazmayı.”</p>
              <p class="normal1">O zaman anlamıştım Sarp Kaya’nın ne yaptığını. Bunu böyle söyleyince. Yaptığı yazmaktı onun, yapmadıkları ise yazdıkları. Yaptığı her şey yazmaktı, yapmadığı her şey yazdıkları.</p>
              <p class="normal1">O mafya müsveddesini neden öldürdüğünü sorgu odasında yazmakta olduğu yeni romanıyla açıklayacaktı. İfşa edecekti.</p>
              <p class="normal1">“Yapmadıklarımı anlatacağım orada” diye söz vermişti ya bana. Sözünü tutacak, yapmadıklarını anlatacaktı orada, sorgu odasında. Sözünü tutmaya kararlı olduğunu bir kez daha ifade edince, ifade etmiş olunca böylelikle, keyiflendim.</p>
              <p class="normal1">Keyiflenmemin bir nedeni de şu sonuca ulaşmış olmam olmalıydı. Cinayet işlemesinin nedeni olarak kabul ettiğim şu sonuca. Benim için sonuç olan nedenine Sarp Kaya’nın: O herifi roman yazmak için doğramıştı, evet.</p>
              <p class="normal1">Ama sadece yapmadıklarını yazdığı için de bu cinayetten ne yeni romanında ne de yeni romanını anlatacağı sorgu odasında söz edecekti.</p>
              <p class="normal1">Suçunu asla kabul etmeyecekti yani.</p>
              <p class="normal1">“Tamam, demin ‘Ne tür romanlar yazıyorsun yazar efendi?’ diye –‘yazar efendi’yi de ben ekliyorum bu arada, dikkatini çekerim, sen daha kibardın– sorduğun o soruya ben de kibar davranıp, artık daha açık bir cevap vereyim” dedi benim tekrar yüzüne bakmamı bekleyip. Gülümseyerek. “Cinayet romanları yazarıyım ben. Ama bu kez bir aşk romanı yazacağım. Ve sorguda da bu romanı anlatacağım arkadaşlarına.”</p>
              <p class="normal1">“Bana?” diye sorunca da ben, “Sana da” diye sürdürdü. “İçeride, sorguda olduğumuz sürece tabii.”</p>
               
</div>
<div class="calibre1" id="calibre_pb_10"/></body>
</html>