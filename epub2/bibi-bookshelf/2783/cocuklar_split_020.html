<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Evlilik bizim basiretimizi bağlıyor</p><br class="chapter"/>
              <p class="normal1">Kabul etmem gerekmişti ki, Sarp Kaya çok zeki bir adamdı. Boşuna yazar olmamıştı. Demek ki o kadar da kolay yazar olunmuyordu. Demek ki böyle yazar olunuyordu. O kadar şaşırtıcı şeyler anlatıyordu ki. Ve bu anlattıkları çok sıradan şeyler hakkında olduğu için, benim üzerine düşünmeden yaptığım şeyler hakkında olduğu için bana daha da şaşırtıcı geliyordu. Onun anlattıklarını dinlerken gün içinde yaptığım her şey, sıradan her şey sıra dışı oluyordu sanki. Sıradanlığından sıyrılıyordu. Daha doğrusu her şeyin arkasında bir şey oluyordu yani. Her şey yuvarlaklaşıyor, her şey şişiyor, her şey üç boyutlu oluyordu. Sonradan bu düşündüklerimi ona söylediğimde “Dünyanın yuvarlak olması düşüncedendir” demişti. “Dünyayı düşüncenin yarattığının bir işareti de bu” diye de eklemişti. Ona göre, dünya, üzerine düşünüldüğü sürece yuvarlak kalacaktı. “Dünyayı kurtarmak için onun üzerine düşünmeliyiz. Düşünmek dünyayı kurtarmaya yeter.” Onun sözleriydi bunlar. Ve doğruydu.</p>
              <p class="normal1">Demek ki benim hayatım iki boyutluymuş. Fotoğraf gibi. Üzerine düşünmüyordum çünkü. Bakıyordum öyle. Öyle kendisini tekrarlıyordu hayatım ben bakarken hayatıma. Ben bakarken ona. Baltayla bu fotoğrafı yırttım ben demek ki. Yırttığım yerde bir yol açıldı. O yolda da yoldaşım Sarp Kaya oldu.</p>
              <p class="normal1">Demek ki benim hayatım karımmış, ailemmiş. Ve benim hayatımı üç boyutlu yapmak için karımı öldürmem, ailemi dağıtmam gerekiyormuş. Yoksa bir evlilik fotoğrafı, bir aile fotoğrafı olarak kalacaktı hayatım. O kadar sıkıldım da şişmedi işte hayatım. Üç boyutlu olmadı. Sıkılmakla şişmiyormuş demek ki hayat. Tam tersine iki boyutlu kaldığı için hayat, sıkılıyormuş insan. Sonra bir düşündüm hayatım hakkında. Sarp beni hayatım hakkında düşünmeye bir yöneltti, gittim bir balta aldım. Karımı öldürdüm. “Dünyayı kurtarmak için karımı öldürdüm” diye düşünüyordum, Sarp’ın sözlerini hatırladıkça.</p>
              <p class="normal1">Tabii, şey de demişti bana saatler sonra, konuşmaya başladıktan saatler sonra, onu odama aldıktan saatler saatler sonra, “Evlilik yüzünden düşünmeyi bırakıyor bir süre sonra insanlar, ondan sonra da dünya bu hale geliyor işte” demişti.</p>
              <p class="normal1">Ama çaylarımız geldiğinde henüz bu kadar ileri gitmemişti evlilik konusunda.</p>
              <p class="normal1">Kelepçesini açmam gerekiyordu artık. O bu kadar zekice konuşurken, ben de artık onun zekâsının keyfini çıkarmaya başlamışken, onu hâlâ kelepçeli tutmam, önden kelepçeli tutup çayını öyle içmesini istemem, beni küçük düşürecekti, onu değil. Sırf benden daha zekice konuştuğu, böyle şaşırtıcı şeyler anlattığı için ben de bu kelepçeyle üste çıkıyormuşum, onu ezmeye, horlamaya çalışıyormuşum gibi olacaktı. Bir kelepçeye muhtaçmışım gibi. Bir kelepçeden başka güvenecek bir şeyim yokmuş gibi.</p>
              <p class="normal1">Başka bir sebebi yoktu açmamın kelepçesini yani.</p>
              <p class="normal1">Ama yine de kelepçesini açarken bir yandan da ardında heyecan verici birçok şeyle karşılaşacağım bir kapı açıyormuşum gibi geldi bana.</p>
              <p class="normal1">“Seni gırtlaklamamdan korkmuyor musun? Bir anda üstüne atılıp boğazını sıkmamdan?” diye gülümseyerek sordu, ben kelepçesini açarken.</p>
              <p class="normal1">“Bir çakarım, kendini aşağıdaki kaldırımda bulursun” dedim. Ama hepsi şakalaşma gibi tınlıyordu. Artık ne zaman kızmaya, öfkelenmeye çalışsam şaka yapıyormuşum gibi oluyordu ve bu çok hoşuma gidiyordu. Kendimi beğeniyordum.</p>
              <p class="normal1">“Tabii ya, sen korkar mısın böyle şeylerden, kaç yıllık evlisin?”</p>
              <p class="normal1">“Polis değil de, evli ha? Ne demek şimdi bu?” Kızmadım, yanlış anlaşılmasın, bayağı bayağı meraktan, anlatacakları için heveslendiğimden böyle sordum.</p>
              <p class="normal1">“Eh, ne olacak. Düşünsene şu evlilik denen şeyi. Sürekli sürtüne sürtüne yıprattığın, aşındırdığın bir karakterin, bir kişiliğin yanında masum masum, hiçbir şey yapmamış, ona hiçbir şey yapmamış gibi uykuya dalıyorsun. Hayatın bütün zorluklarını, kendi bütün sorunlarını artık sana yükleyen, nedenini de, çözümünü de sende arayan, bulamayınca da, her ikisini de yani, nedeni de çözümü de, iyice sende olduğuna inanan, sana bunu anlatmaya çalıştığında onu dinlemekten imtina ettiğin, öfkesini içinde patlamaya, acısını içinde demlenmeye bıraktığın biriyle aynı yataktasın. İki insanı bu kadar uzaklaştırdığı, birbirinin bu kadar uzağında bıraktığı, araya girip birbirine ulaşamaz hale getirdiği halde, seni de, onu da birbirinizi çok iyi tanıdığınıza inandıran evlilik, sizi nasıl basiretsiz kılıyor. Basiretinizi nasıl bağlıyor. Sonra bir sabah uyanmıyorsun, uyanamıyorsun. Böyle bu işler. Çekmeden, kalp krizinden uykuda ölüp gitmek için dua eden birçok adam ya da kadının yüzüne yastık bastırıldı, şakağına tabanca dayandı ama son anda haberi oldu, o da belki, sonra öldü gitti.”</p>
  <p class="normal1">O çayından keyifle höpürdeterek bir yudum aldığında daha çayımı içmeye başlamadığımı fark ettim, ben de bir yudum, arkasından bir yudum daha alırken anlattıklarını düşündüm fırsattan istifade. </p>
              </div>
</body>
</html>