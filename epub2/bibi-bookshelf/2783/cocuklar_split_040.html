<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Taammüden cinayet daha insani bir şeydir</p><br class="chapter"/>
              <p class="normal1">Anlattıkça adamın öldürülüşü üzerine daha önce düşünmemiş, şimdi düşünüyormuş gibi, daha doğrusu adamın öldürülüşü üzerine bunları daha önce düşünmemiş, bunları şimdi düşünmüş gibi geliyor ve bunları şimdi düşündüğünü düşündüğüm için de adamı aniden, bir rastlantı sonucunda karşısına çıktığı gibi öldürdüğünü düşünmem, anlık bir öfke anında yani, –bu daha olabilirmiş gibi çünkü– işte bunu düşünmem gerekirmiş gibi düşünmem gerekiyordu ki, bunu ona yakıştıramıyordum, bunu onun kendisine yakıştırmasını ona yakıştıramıyordum. Adamı öncesinde enine boyuna düşünmeden öldürmüş olması, daha doğrusu öldürmesi, onun zekâsına, yeteneklerine bir hakaret olurdu. Bir insanı aniden öldürmesi ruhuna bir hakaret olurdu. İradesine.</p>
              <p class="normal1">Aniden işlenen cinayetlerde hukuk hafifletici çok sebep bulsa da, hukuk taammüden cinayetlerde daha yüksek cezalar verse de insana yakışan taammüden cinayettir eğer mutlaka bir cinayet işlemesi gerekirse. Yani ben bunu tercih ederim bir katilde. Bu hem onun zeki olduğunu gösterir –ki bu benim işime gelir, işim budur, çözmek– hem de insan hayatına verdiği değeri gösterir, yani öyle düşünmeden bir insanın hayatının sonlandırılmayacağını bildiğini.</p>
              <p class="normal1">Bence o benden bir şeyler gizliyor ama susmayı da yazarlığına yakıştıramadığı için ha bire anlatıyordu. Ya da beni eğlendirmek istiyordu, sıkıntımı saptamıştı. Bana armağan veriyor, düşünce armağan ediyordu. Ki düşünce bir insanın bir insana verebileceği en güzel armağandır, armağanmış anladım. O bana armağan ediyor, ben de alıp armağanı, düşünüyordum.</p>
              <p class="normal1">Şimdi de işte cinayetin gerekçesini öğrenmek için değil de herhalde, daha çok yeni bir armağan ister gibi, bekler gibi, ya da ona saygımı kaybetmemek için soracaktım: “Peki, bu olay yazarlığını, yazar kimliğini nasıl etkiler düşünmedin mi?”</p>
              <p class="normal1">Gülümseyerek başladı yine: “Yazarlığım genel olarak, yazar kimliğim ise kendi nezdimde zaten etkilenecekti, etkilenirdi bana yapılanlar yüzünden. Okurlar ama en fazla üslubumdaki değişikliğe şaşardı. Bilmezlerdi neden? Yani yapmasam. Ve onlara da anlatmasam. Sineye çeksem bana yapılanı. Diğer taraftan onu öldürürsem öfkem dinerdi, onu affederdim ve eski üslubumla yazabilirdim. Düşündüm tabii, ama sonra şuna kanaat getirdim ki, nihayetinde bu bir adi cinayet olurdu. Okurlar yazarlarda yadırgamazlar böyle şeyleri. Hatta yakıştırırlar bile. Kitaplarının satışı bile olumlu etkilenir bundan. Okurlar böyledir. Bir kere bir yazarı okumaya başladılar mı, artık bütün bu tür olayları yazarın kimliğine kolayca eklerler. Böyle şeyleri. Yani bana yapılanları bilseler bunu da yakıştırırlardı bir yazar olarak bana, yani bir dizi adamın zor ve şiddet yoluyla üstümden geçmesini. Ama okurları da biz yazarlar bu hale getirdik zaten. Biz alıştırdık onları buna. Neyse, dedim ya bir adi cinayet olurdu bu ve yazar kimliğimi olumsuz etkilemezdi. Eğer bir siyasi cinayet, bir siyasi suikast olsa başka. Bu etkiler. Bu yazar kimliğini aşar işte. Artık bundan sonra okurlar bütün yazdıklarımı bu suikasta bir hazırlık olarak, suikastın hedefi olan kişiye yaklaşmak için bir mazeret olarak görür. Ya da hani teröristler suikast öncesi ‘uykuya dalarlar’ ya, bu dönemde işte kendini oyalama çabası olarak görürler yazdıklarımı. Benimki, benim yazdıklarım böyle olmamalıydı. Olamaz.”</p>
               
</div>
<div class="calibre1" id="calibre_pb_41"/></body>
</html>