<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Rüya görmemenin odamıza etkisi </p><br class="chapter"/>
              <p class="normal1">Teslim olduğunda bizden tek isteği, uyumasına izin vermemiz oldu. Yorgun görünmüyordu. “Sizden bir tek uyuyabildiğim kadar uyumama müsaade etmenizi istiyorum” dedi. Bana bakarak söyledi. Oysa amir bizimleydi. “En fazla ne kadar uyuyabilir?” diye düşünmüş olmalı ki amirimiz, “Bırakın uyusun” dedi ve onu görmeye indiği, bizim ise onu devralmak için beklediğimiz, bazen ilk müdahale odası olarak da kullandığımız ve bu yüzden de duvarlarında yer yer kan lekeleri olan kayıt odasını ilgisizce terk etti. Tam çıkarayak da ekledi: “Ama uyanır uyanmaz da sorguya alın. Fazla vakit kaybetmeyelim bu işle.” Ama işte benim onu dinlerken uyanan ilgim, amirimizin benim (elbette uydurduğum) sözlü raporlarımı ve yazılı protokollerimi okurken oluşan kanaati, bu işle uzunca bir vakit geçirmemize neden olacakmış meğer. Bunu o uyumak için hücresine kapandığında, daha doğrusu biz onu uyuması için hücresine kapattığımızda henüz bilmiyorduk. Hiçbirimiz. Sonrasında mesai arkadaşlarım ve hatta amirimiz benim uyanan ilgi ve merakımı fark ettiğinde daha da sık kaytarmaya, işe daha da geç gelmeye başlayacaklardı ki, bu da benim işime geldi.</p>
              <p class="normal1">Teslim olduğu günün gecesi ben nöbetçiydim. Nöbete kalacaktım yani. Yatsı namazı için aptes almadan önce, paçalarım sıvalı, ayakkabılarımın arkasını kırmış, bir kere daha indim aşağı. Hücresinin mazgalını açıp baktım. Çoktan uyumuştu. Soluk alıp verişleri horlamaya dönüşecek gibi bir sesle gerçekleşiyor ama horlamıyordu. Mazgalı kapattım. Çıkıp odamda namazımı kıldım. Telsizin sesini kısıp kanepeme uzandım sonra da. Ben de uyudum yani.</p>
              <p class="normal1">Daha o gece, onun aşağıda, hücresinde uyuduğunu bildiğim o ilk gece uyumadan önce, uykuya dalarken son düşündüğüm yine o oldu. Ondan çok işlediği cinayetin gerekçesi tabii. O değil yani, işlediği cinayetin gerekçesi. Şu soruyu iyi hatırlıyorum kendime sorduğum: Mesleğinin zirvesinde olan bir yazar, onca para pul ve benim dahi onu tanımama yol açacak bir şöhret sahibi olmasına rağmen bir mafya müsveddesini neden bir baltayla doğrar? Evet, senelerini cinayet masasında sorgucu olarak geçirmiş, şimdi de sorgu şefi olmuş birisi olarak, kimlerin nelere rağmen cinayet işlediğini görmüş ve artık şaşırmaktan vazgeçmiş olmama ve üstelik de pek, hatta hiç kitap okumamama rağmen yine de bir yazarın cinayet işlemesi bana tuhaf görünüyordu. Yani cinayet çok normalken, yazarlık öyle tuhaftı ki, cinayet işlemedikleri için yazarlar bana öyle tuhaf geliyordu ki, şimdi ikisinin bir araya gelmesi bana çok zor anlaşılır geliyordu yani. Yani bir yazarın cinayet gerekçesinin ne olabileceği az buz önemli bir soru değildi. Yıllardır, eğer yukarıdan bir talimat almamış, en azından imalı bir konuşmanın, daha doğrusu bir söylevin muhatabı olmamışsak neredeyse kıçımızla çözdüğümüz onca cinayetin ardından yeniden heyecanlanmıştım. Bir cinayet beni yeniden heyecanlandırmıştı. İşte bir yandan nihayet bende yeniden merak uyandıran bu soruyu daha da merak uyandırır hale getirmek içinmiş gibi, bir yandan da bu sorunun cevabını ancak o uyurken elde edebilirmişim, uyanırsa binbir laf cambazlığı, binbir ukalalıkla bu sorudan başka her soruyu cevaplarmış gibi bir endişeyle, bu kez de sabah namazı için aptes almadan önce aşağı indim. Nöbetlerin ertesinde sabah namazımı da burada kılar, eve öyle giderdim. Çünkü sabahları eve gittiğimde ev namaza uygun olmuyordu. Çocuklar değil ama karım hep önümden geçiyordu. Yani aslında dindar sayılırdı namaz kılmasa da. Ama işte daha çok beni görmüyor gibiydi yani.</p>
              <p class="normal1">Ardımdaki pencereden giren tan alacası mazgalın çerçevesi ile benim başımın çevresinin arasından onun üzerine düştü. Yere –yerdeki battaniyeye tabii– uzanırken aldığı pozisyonda uyuyordu. Yüzüstü. Ellerini kaldırmış gibi. “Teslim ol!” çağrısı almış gibi. Oysa kendisi teslim olmuştu. Bacaklarını ayırmış, sanki ince aramaya tabi tutulacak gibiydi. Çoktan tutulmuştu oysa. Daha hücrelerin olduğu bodrum katına indirilmeden önce. Ufacık bir utanma emaresi göstermemiş, kendisini de hiç kasmamıştı. Anüsünü kendi dışında bir şeymişçesine teslim etmişti nezarethane memuruna. Bu rahatlığını daha orada onun yazarlığına bağlamıştım. Umurunda değildi böyle şeyler herhalde. Önemsemiyordu.</p>
              <p class="normal1">Üç gün üç gece uyudu.</p>
              <p class="normal1">O üç gün üç gece boyunca merkezde olduğum zamanlarda, her ezan okunuşunda aptes almadan önce aşağı inip ona baktım.</p>
              <p class="normal1">İlgiyle soruyordum nezarethane nöbetçisine, “Çişe de mi kalkmadı?” diye. Bir kere bile açılmamış kapısı hücresinin. Bir kere bile kalkmamış. “Nasıl kasmış olmalı kendisini?” diye düşündüm onu öyle yüzü yere gömülü, elleri yukarıda, bacaklarını ayırmış, hep böyle uyur izlerken.</p>
              <p class="normal1">Teslim olmuş, ince aramadan geçmiş zanlılar gözaltında ne çok çişe giderler oysa. Ne çok bağırırlar mazgalın aralığından nöbetçi memura. Oyun etmiş gibidirler çişe gitmeyi. Ama işin garibi, işerler de bir kez gidince tuvalete. Ama işte ince aramada kendisini hiç kasmadığını bizim bakarak bile ayırt ettiğimiz, sonradan aramayı yapan memurun da kinayeyle teyit ettiği bu adam, bu yazar, nasıl kasmış olmalı ki kasıklarındaki kasları, nasıl sıkmış olmalı ki anüsünü, bir kez bile uyanmamış, kalkmamıştı tuvalete.</p>
              <p class="normal1">Bunları düşünürken içimde bir suçluluk duygusu uyanıyor, bir an önce aptes almak için mazgalı kapatıp koşuyordum asansöre.</p>
              <p class="normal1">Üç gün üç gece sonra uyandı. Gözlerini açtığında, mazgaldan ona bakan benim başımın çevresinden içeri dolan ışık yüzünden olmalı, uzun uzun gözlerini ovuşturdu. Nöbetçi memura bağırıp kapıyı açtırdım. Koşar adımlarla tuvalete giderken ben yönlendiriyordum onu. Ama içeri girmedim. İçerde ona nezarethane nöbetçisi refakat etti. Aptesimin bozulmasından korkmuş bile olabilirdim. Böyledir bu işler.</p>
              <p class="normal1">Benim odama çıkardım sonra onu hemen. Sigara isteyip istemediğini sordum. İstedi. Önden kelepçeleyip sigarasını yaktım. Ben namazımı kılarken masamın dibinde o öylece sigarasını içmiş olmalı kanepemde.</p>
              <p class="normal1">Selam verdikten sonra seccademi toplarken, “Amma uyudun” dedim. “Ölü gibi.”</p>
              <p class="normal1">“Hayattayım ama” diye karşılık verdi hiç bekletmeden. Kendine çok güvenli olduğu ve benim birazdan onun bu güvenini kırmam gerekeceği belliydi. “İlk kez bu kadar hayattayım.”</p>
              <p class="normal1">Bir yazarla, bir yazar katille karşı karşıya olduğumu hatırlayıp ya da düşünüp küçük bir telaşlandım, sonra da hemen keyiflendim ama. İyi bir şey hissettim yani önü sonu o sırada ben de. Gülümsedim. Uyandığında ilk beni gördüğü için aramızda hızla bir yakınlığın oluşmaya başladığını, oluşacağını yani, o an ikimiz de artık anlamış olduğumuzdan, onun da anladığından emindim şimdi.</p>
              <p class="normal1">“Bir rüya görmeyi umduğum için bu kadar uyudum” dedi ben sormadan, ben sormuşum gibi, ben de zaten bunu soracakmışım gibi yani. “Ama bu kadar uzun süreceğini ben de tahmin edemezdim. Ne kadar uyudum sahi?” Bu daha işin başındaki gevşek ve kırk yıllık dostmuşuzcasına üslubu, uzun bir uykudan yeni uyanmış olmasından kaynaklanıyor olmalıydı. Uzun uykularda dertler, korkular da gider gibi olur, sabahın güvenlik duygusu insanın içinde bir süre kalır, yani korkular geri gelip de içine dolmadan insanın, insan uyku mahmurluğunda yanı başındakini dost bilir ya, öyle bir şey olmalıydı işte. </p>
              <p class="normal1">“Üç gün üç gece” diye cevapladım.</p>
              <p class="normal1">“Düğün gibiymiş.”</p>
              <p class="normal1">Sanki anlamışım gibi ne yapmak istediğini, sanki soruşturma için çok önemliymiş gibi bu, daha baştan altta kalmamak için herhalde, “Görebildin mi bari bir rüya?” diye sordum.</p>
              <p class="normal1">“Olmadı maalesef” oldu cevabı.</p>
              <p class="normal1">Üzüldüm, bunu beklemiyordum ama üzüldüm. Yani üzülmeyi beklemiyordum. Sanki bu rüyanın, bu görmek istediği rüyanın benim için bir önemi varmış gibi ya da en azından soruşturma için bir önem arz edermiş gibi, üzüldüm. Bir ipucunu yitirmişiz gibi. Sanki bir ipucuna ihtiyacımız olacakmış ve bunu bu o üç gün üç gece içinde yitirmişiz ya da bulamamışız gibi.</p>
              <p class="normal1">Bir sessizlik oldu. Bir rüyanın görülmemiş olması, görülmemesi, bir odadaki iki kişiden birinin bir rüya görmemiş olması bir sessizliğe neden oldu. Tuhaftı.</p>
              <p class="normal1">“Arkadaşlar da gelene kadar birer çay içelim biz önce” dedim konuyu değiştirmek istediğimden. “Gelirken suböreği getirirler, sen de yersin bizle.”</p>
              <p class="normal1">Çay ocağını aradıktan sonra ona bir de ifşaatta bulundum. Bu da tuhaftı. İlk itiraf benden gelmiş oldu çünkü.</p>
              <p class="normal1">“Ben hiçbir kitabınızı okumadım, biliyor musunuz.”</p>
              <p class="normal1">“Hiçbir kitabımızı mı? Hah, doğru ya, sizin için yazarlar böyle örgüt gibi bir şey, değil mi? O yüzden böyle ‘hiçbir kitabınızı’ diyorsunuz.”</p>
              <p class="normal1">Ne acayip işti ulan bu yazarlık. Dakka bir gol bir gibi. Şimdi de bir katilden af dileyecektim neredeyse. Dalgasını geçmeye başlamıştı bile. Kafadan. Hemen. Hiç vakit kaybetmeden. Üç gün üç gece uyuyan o değilmiş gibi hiç vakit kaybetmek istemiyor gibiydi. Ama tabii ben istemiştim bunu. Bu cevabı hak etmiştim. Ulan, katile, hadi sanığa diyelim, “gözaltı”ya diyelim, “siz” diye hitap edilir mi? Niyeyse?</p>
              <p class="normal1">Sinirlendiğimi belli etmemek için susuyordum.</p>
              <p class="normal1">Ama o devam etti: “Yoksa artık ‘siz’ diye mi konuşmaya başladınız siz de benimle? Olamaz. Neredeyse bir katilden af dileyeceksiniz, hem de cinayet masasında. Ne acayip işmiş bu yazarlık. Hayrını göreceğim galiba sonunda burada.”</p>
              <p class="normal1">Bir gülümsemeyle aydınlanarak hem uyku mahmurluğundan hem de hemen uç vermiş küstahlığından sıyrılışını seyrederken, sorguya başlamadan önce kalan zamanı değerlendirerek, Sarp Kaya ile aramızda mümkün mertebe bir mesafe tesis etmek zorunda olduğumu ayrımsadım. Çay geldiğinde bıraktım kelepçeli elleriyle zorlana zorlana atsın şekeri içine, zorlana zorlana karıştırsın çayını. Zorlana zorlana içsin yani. Ben de seyredeyim. İkinci bir sigara vermeyeyim.</p>
              <p class="normal1">Ama yine de onun hangi rüyanın peşinde olduğunu merak etmeye başlamıştım işte.</p>
               
</div>
<div class="calibre1" id="calibre_pb_6"/></body>
</html>