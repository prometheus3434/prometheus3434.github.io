<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Suç, insanı kendi boyuna getirir</p><br class="chapter"/>
              <p class="normal1">“Ceza alacağını biliyorsun, değil mi?” Soruyu sormamın nedeni durumumuzu bir umut normalleştirmek istememdi. Aslında soru bile değildi ya, ona yönelmiş olsa daha çok bir hınç alma olurdu, yani bu kadar altta kalmış olmanın hıncını almış olurdum ondan, ya da mesela bir avantajımı sürmüş olurdum masaya, bir kozumu; ama bu değildi, bu olmadı, bana yöneldi soru daha ağzımdan çıktığında, bir uyarı olarak: “Alışma, tamam o anlattıkça sanki açığa çıkıyorsun, içindeki sıkıntı da çıkıyor, bu genişlikte, açılan bu genişlikte kaybolup gidiyor sıkıntın sanki, ama alışma, hak etmediğin bu genişlikte olmadık şeyler yapabilirsin, alışma.” İçime kaçmıştım, içime kaçmışım, içimdeymişim, bir sıkıntı, bir iç sıkıntısı olmuşum, içimde sıkılmışım, içime sığınmışım, içime sığışmışım, böyle şeylerdi işte epeydir yaşadığım, söyledikleriyle içimden çıkarıyordu beni, dışarı şimdi, bir genişliğe, bir mahşer yerine sanki, alışmamalıydım.</p>
              <p class="normal1">Bir demlik çay daha istedim. Ben çayı ısmarlarken gülümsüyordu. Bir demlik daha, bir demlik daha dinleyeceğim diyordum, bir demlik daha, bir demlik daha dinlemek istiyorsun demek, teşekkürler der gibi gülümserken bana. Böyle diyordu, ben de böyle diyordum: “Teşekkürler, anlatacaksın, anlat”, içimden.</p>
              <p class="normal1">“Evet, devlet boyumun ölçüsünü alacak, fazlalığa el koyacak yani” dedi. Devam etti: “Devletin boyunu aştın mı, böyle. Dünyadaki insanların büyük çoğunluğu devlet boyu yaşar, devletle aynı boydadır. Devlet kadardır. Devlet de ama işte öyle anlatıldığı kadar büyük bir şey değildir, insan çok daha büyüktür, çok daha uzun, çok daha geniştir devletten. Sıkıntımızın çoğu da, bizim bu devlete aslında zor sığıyor, sığamıyor olmamızdan kaynaklanıyor. Sığmak için oramızı buramızı çekiştiriyor, toparlanıyoruz ama nafile. Sen de mesela devletten çok daha genişsin. Ama devlete sıkıştırmışsın kendini.”</p>
              <p class="normal1">Etrafıma bakındım. Bu odaya. Kastettiğinin bu olmadığını bildiğim halde etrafıma, odama baktım, sanki aksi bir işaret bulabilirmişim gibi, arıyormuşum gibi, ama bulmak istediğimden değil, aradığımdan değil, gayriihtiyari.</p>
              <p class="normal1">“Devlet yaptıklarıyla istediği kadar erkeklik iddiasında bulunsun ‘Devlet Ana’ deyimi cuk oturuyor ona. Ben de devleti hep bir kadın olarak, bir ana olarak tasavvur ederim. Ama pinti bir ana. Pintilikten rahmi kasılan bir taşıyıcı ana.</p>
              <p class="normal1">Ve nasıl karanlık, nasıl sıkıcı bir yerdir bu ananın karnı, nasıl dar. Arzumuzu tanımaz, öfkemizi tanımaz, yorgunluğumuzu bilmez, sevincimize yer açmaz. Küçük tekmelerimizi hoş görür sadece, işe giden mesai sahibi insanların küçük adımları.</p>
              <p class="normal1">Oysa hepimiz arzularımızın, öfkelerimizin, yorgunluklarımızın, bıkkınlıklarımızın, sevinçlerimizin ölçüsünde çok daha genişizdir devletten.</p>
              <p class="normal1">Ben insanın doğmak için devlete karşı suç işlediğini, devletten çıkmak için suç işlediğini düşünürüm. Suç, asıl boyumuza gelmenin, asıl genişliğimize ulaşmanın en pratik yoludur.</p>
              <p class="normal1">Ama tabii sen ne yaparsan yap, yaptıklarını hep devletin karanlık rahminde yaptığın için ne bir suçlu iradesi, bilinci ediniyorsun ne de sıkıntıdan kurtuluyorsun. Bunu da söyleyeyim sana bu arada. Tavsiye bil.”</p>
              <p class="normal1">Tam bir şey söyleyecektim, benim neyimi bildiğini, gördüğünü soracaktım, hatta tersleyecektim ki çay geldi. Çaycı demliği bırakırken ise o, ona öyle bir baktı, öyle bir acıyarak baktı, bana da neredeyse göz kırpacaktı, öyle bir baktı ki bana da, “Ne terslemesi artık ya” dedim kendi kendime. Çayı koyan adam bana ayaklı bir sıkıntı gibi göründü o anda. Her gün defalarca gördüğüm, şakalaştığım bu adamı görmekten ne kadar bıkmış olduğumu, bu adamı görmek istemediğimi hissettim o an. Neyse ki gitti hemen.</p>
              <p class="normal1">“Senin o çok güvendiğin, çok sevdiğin devletin seni bir kâğıt gibi buruşturuyor, küçültüyor, daraltıyor. Bütün kurumlar böyledir. Sen de emniyet teşkilatından biliyorsundur. Hepsinde, bütün kurumlardaki dejenerasyonun kaynağı bu. Devletin hepsini daraltması, insan boyutundan devlet boyutuna indirgemesi, insansızlaştırması. İnsanı da kurum yapmak ister devlet. Her gün sorgusuz sualsiz aynı şeyi yapan kuruminsanlar yani. Sen bu musun peki? Bak şimdi aklıma geldi, seni düşününce yani, aile kurumu lafı da nasıl doğru bir laf. Seks kurumu da benden olsun.”</p>
              <p class="normal1">Yine susmuştu. İste şimdi yine susmuştu. Son söylediği şeye tepkimi bekliyordu. Hâlâ sınırlarımı adımlıyor, adımlarını sayıyor, ölçüyor, hesaplıyor, hâlâ öyle pek de teklifsiz girmiyordu her konuya. Bekledi. Ben ise hemen tekrar başlasın istiyordum. Güldüm ki başlasın, başladı.</p>
              <p class="normal1">“Biliyor musun 200 yıl öncesine kadar birçok krallıkta kralı öldürmekle babayı öldürmek eşdeğer görülürmüş. Yani mahkemeler babasını öldüren birini hafifletici sebepler olsa bile darağacından, giyotinden kurtarmazmış. Çünkü o zaman krala suikastın da hafifletici sebepleri olabileceği iddiası ortaya atılabilirmiş. Baba katli emsal gösterilerek. Yani kral bile kendi hukukunu sadece kendini referans alarak iddia edemiyormuş o zamanlar. Ama günümüzün devletleri öyle değil. Kendi hukuklarını sadece kendilerini temel alarak savunabiliyorlar. Aksi olsa karılarını öldüren adamları da devlete karşı işlenen suçlara verilen yüksek cezalarla cezalandırır, onları adi suçlu kategorisine almaz, terörist dedikleri kişiler cezaevlerinde ömür tüketirken, karılarını öldüren adamları her sınırlı afta dışarı göndermezlerdi. Çünkü karısını öldüren her adam sembolik olarak devleti de öldürmüş demektir aslında. Devletin kendisine en yakın yerine saldırmıştır.”</p>
             </div>
<div class="calibre1" id="calibre_pb_39"/></body>
</html>