<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Fazla demlenmekten acıyan ömür çayı</p><br class="chapter"/>
              <p class="normal1">Çayın hayatımda ne kadar önemli olduğunu düşünmüştüm o gün Piyerloti’de. O bahçede. Masanın dibinde balta, bir, iki, üç ısmarlarken çayları; her küçük yudumda, daha dudaklarımdan, dudaklarımdayken hissetmeye başlarken çayı. Çayın ilk değdiği yerini dudaklarımın, mümkün mertebe daha uzun süre hissetmeye, oradaki tadı ve sıcaklığı, çay bedenimde yoluna devam ederken, aklımda hâlâ taze, ilk anki gibi tutmaya çalışırken. Bir yandan o akşam yapacaklarımın öncesinde daha ne kadar uzun bir zaman olduğunu çayla hissederken, bir yandan da zamanın nasılsa geçecek olmasının rahatlığı içindeydim çay içerken. Çay içerkenki rahatlığım, bütün günü orada geçirecekmiş gibi bir bardak, bir bardak daha isterkenki sakinliğim, beni zamanın nasılsa geçeceği konusunda kesin olarak ikna ediyordu. Çay hem bana kararımı hâlâ değiştirebileceğimi hissettiriyor, rahatlatıyor hem de nasılsa akşam olacağını, acele etmem, sabırsızlanmam gerekmediğini hissettiriyor, rahatlatıyordu. Bunları şimdi böyle adlı adınca düşünüyorum tabii. O sırada öyle hissetmiş olduğumdan eminim ama. Şimdi Sarp’tan böyle uzakken, ne zaman tekrar bir araya geleceğimizi bilmeden beklerken, bana bütün anlattıklarını bir bir hatırlıyorum her yaptığımda. Orada, Piyerloti’de çay içerken bana çayla ilgili anlattıklarını hatırladığımı hatırlıyorum mesela şimdi ve sonra o gün Piyerloti’de çayları birbiri ardına devirirken ne hissettiğimi adlandırıyorum. Cezaevinde de bütçemi ne kadar sarsacağına aldırmadan yeniden ve yeniden demlik ısmarlardım gardiyanlara. Bir yandan demlenmiş çayı demlene demlene içerken daha önümde yıllar bile olabileceğini düşünüyor, daha kararımı değiştirebilecek zamanım olduğunu hissediyor, bazen korkuyor, bazen utanıyor, bazen de seviniyordum ama bir yandan da ben burada böyle çay içerken zamanın nasıl olsa geçeceğini düşünüyor, ocaktaki çayın altının belli bir bardak sayısından sonra söndürülmesi gibi, hayatın bütün ışıklarını söndüreceğimiz zamanın nasılsa geleceğinden, zamanın geçeceğinden emin oluyor, rahatlıyordum. Yeter ki fazla demlenmekten acımasın ömür çayımız, bu dünyadaki zamanımız.</p>
              <p class="normal1">Orada öyle, masanın dibinde balta, böyle sakin sakin çay içerken, küçük höpürdetme sesleriyle ilgilenirken, bardağın daha ortasındayken karşı kıyıya, bardağın dibini içerken ise, –zamanın bu kez dolduğunu, nihayet zamanın dolduğunu hissettiren dibe inmiş çay yapraklarının kararttığı son yudumu, o en acı yerini içerken yani– göğe bakıyordum. Son kez göğe bakar gibi. Ama işte bir bardak çay daha ısmarlayacağım ve gök her zamanki gibi üzerimde olacaktı. </p>
              <p class="normal1">Çay gelince dibine baktım önce. Sonra oradan masanın dibine kaydı bakışım. O zaman çayla baltayı düşündüm. Bir bardak çayla bir baltanın yan yana gelişindeki tuhaflığı, yan yana geldiğinde oluşturduğu tuhaf etkiyi, evet, mutluluğu düşündüm. Mutluluğun tuhaflığını. Sarp böyle bir dünyada mutlu olmanın nasıl bir muziplik olduğundan söz etmişti bir keresinde. Evet, mutluluğumu muzipçe saklamalıydım. Kimseye hissettirmemeliydim. Mutluluğumla şüphe uyandırabilirdim. Polis kimliğim cebimde ama yine de saklamalıydım işte mutluluğumu.</p>
              <p class="normal1">Evet ya, muzip hissediyordum bir de işte kendimi. Böyle masanın dibinde balta, oturmuş Piyerloti’de çay içerken. Ve böyle bir dünyada muziplikle mutluluğun yan yana geldiğini düşünüyordum.</p>
              <p class="normal1">Suç, bu acı hayata karşı bir muziplik olabilir miydi? Suçluların masamın karşısında otururkenki rahatlığının nedeni bu muydu?</p>
              <p class="normal1">Resmen gülümsüyordum karşı kıyıya bakarken. Muzip muzip söylüyordum çayları birbiri ardına. Ben çay içerken, zaman geçerek beni mutlu ediyordu.</p>
               
</div>
<div class="calibre1" id="calibre_pb_20"/></body>
</html>