<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Katillerin birbirine benzemesinin sıkıntısı</p><br class="chapter"/>
              <p class="normal1">Sahiden mi bu kadar sevimsiz, bu kadar antipatikti, yoksa bunu oynuyor muydu bilmiyordum. Hâlâ. Henüz. Ama bu hali, antipatikliği onun yazarlığının bir işaretiydi benim için. En önemli işaretiydi. Yani bana onun yazar olduğu söylenmeseydi de, cinayet masasına kaydı yapılırken mesleğinin karşısına yazar yazılmış olmasaydı da –yazılmıştır, çünkü kendisi böyle bir şey yazdırmış olamaz, kendisi yazdırmamıştır– onun yazar olduğunu yine de anlardım. O kadar antipatikti ki. Hayatımda hiç yazar tanımadığım halde, şimdiye kadar karşıma hiç yazar oturtulmuş olmasa da o kadar antipatikti ki, onun yazar olduğunu hemen anlardım. İzin verdiğim kadarıyla –izin vermemek elde miydi ki artık– attığı her nutukta antipatikliği sayesinde onun yazarlığını hissediyordum. Onun antipatikliği sayesinde yazarları tanıdım. Tanıyordum artık. Ve aynı anda onun antipatikliği sayesinde yazarları çok eskiden beri tanıyormuşum, tanırmışım gibi geliyordu bana. Yazarları çok önceden beri tanırmış gibi oluyordum. Çünkü daha önce hiç yazar sorgulamamış olsam da, az buz antipatik adam görmemiştim yani ben de. Ama bu kadarını? Yok. Yani o kadar antipatikti işte. Hâlâ çok antipatiktir hatırası bende. Antipatik.</p>
              <p class="normal1">Aslında suçlular –“sanık” demem lazım burada– hep antipatiktir. İtiraf etmezmiş, dayağa direnebilirmiş gibi ukala ukala karşımda oturuşları da, sonra konuştuklarında rahatlayışları da, çöküşleri de, pişman olduklarını ha bire tekrarlayışları, hele bir de sulu göz iseler ağlayışları da, yaltaklanışları da, yalvarışları da, içe kapanışları da, hayata küsmüş gibi yapışları da, sanki ben oyunbozanlık yapmışım gibi bana darılışları da, darılmış gibi yapışları da, ilk mahkemede salıverileceklerine inanışları da, bunların hepsi, hepsi bana bu kadar, bu kadar yani, batardı işte. Sıkılırdım çünkü. Sıkıcıydılar. Hepsi birbirine benziyordu çünkü burada. Sanki hep aynı adamı sorguluyormuşum gibi oluyordu. Hani hırsızlık masasına aynı hırsızlar zırt pırt gelirler ya, aslına bakarsanız cinayet masasında da öyleydi. Hep önce kasım kasım kasılmalar, sonra süngü düşürmeler. Hep aynısı.</p>
              <p class="normal1">Bazen pijamamı çekip sırtımı döndüğümde aslında onların bana gün boyu karım gibi geldiklerini hatırlardım. Gün boyu bana karım gibi gelirlerdi.</p>
              <p class="normal1">O da böyle önce babalanır, sonra çüküme yapıştı mı ne yaltaklanma. İş bitti mi de sakinleşene kadar, titremeleri kesilene, apışı soğuyana kadar ağlama zırlama, “Seni çok seviyorum. Ama sen beni sevmiyorsun. Sevmiyorsun biliyorum.” Bir de fısıltıyla ağlardı ya, o iyice gıcık. Zevk alıyormuş gibi. Biraz önceki fısıltıları gibi. Bazen ne dediği de anlaşılmazdı. Sonra da içine kapanırdı zaten. Sanki içinden o her sabahki nemrut halini bulup çıkaracaktı. Buluyor, çıkarıyordu da, kararını geceden veriyor olmalıydı ki, sabah uyanır uyanmaz dırdır başlıyordu.</p>
              <p class="normal1">Neyse yani, hepsi karı kılıklıydı suçluların.</p>
              <p class="normal1">Hiçbiri buraya delikanlıca girip delikanlıca çıkmazdı. Tut ki birinin hali tavrı bana batmadı, o da siyasi şubeyi boylardı zaten. Kesin solcuydu çünkü. Ben solcu değilim ama, yanlış anlaşılmasın.</p>
              <p class="normal1">Sarp Kaya ise kendisi söylüyordu işte bak antipatik olduğunu. Kendisi söyledi işte bak. Uzun uzun anlattı hatta neden antipatik olduğunu. Ama onun antipatikliği farklıydı. Diğerleri gibi sempatik olmaya çalıştıkça antipatik olmuyordu. Sempatik olmaya çalıştığı için antipatik olanlardan değildi. Düpedüz antipatikti.</p>
              <p class="normal1">Aptes almaya giderken düşünmüştüm bunları. Onu radyatöre kelepçelemiş, kapıyı arkamdan kilitlemiş, aptes almaya öyle gidiyordum. Ve o radyatöre kelepçeli olduğu için müthiş huzur duyuyor, aptes almaya gidişimin tadını çıkarıyordum.</p>
              <p class="normal1">Karımın kaç kilo olduğunu sorup da, ben de bunun üzerine ona “Niye bu kadar sevimsiz, bu kadar antipatik bir adamsın?” diye sorduğumda, “Antipatiğim, değil mi?” diye sevinçle sormuştu o da bu defa bana. Kibirle değil. Sevinçle. Rahatlamıştı, rahatlamış gibiydi antipatik olduğunu söyleyince ben. Fark etmiş olmama sevindiği çok belliydi.</p>
              <p class="normal1">“En korktuğum şey sempatik olmaktır” demiş, anlatmıştı da anlatmıştı. “Evet, samimi söylüyorum ben sempatiklerin dünyayı daralttığını düşünürüm. Hissederim de bunu. Neyse ki dünyada hâlâ yeteri kadar antipatik insan yaşıyor da, dünyada hâlâ nefes alacak kadar yerimiz oluyor. Herkesin sempatik olduğunu bir düşünelim, bir tasavvur edelim. Nasıl büzüşürdü dünya. İnsanlar sempatiklere doğru yürürken ya da sempatikler birbirine yürürken dünya altlarında bir çarşaf gibi toplanıyorsa, bizim gibi antipatikler de işte dünyayı tekrar geriyor, yayıyor. Ben aslında iki insanı sarmaş dolaş gördüğüm zaman da, bırak sarmaş dolaş olmayı kavuşma anında sarıldıklarını gördüğüm zaman bile daralırım. Her şey üstüme üstüme gelir. İnen uçak görmek bile beni korkutur. Üstüme inecek, beni diri diri gömecek gibi olurum. Kalkan bir uçağı seyretmenin ne kadar ferahlattığını insanı, hiç hissetmedin mi? Dünya nasıl da genişler, nasıl!”</p>
              <p class="normal1">“Peki sen hiç düzüşmez misin?” diye sordum. Sadece meraktan sordum. Onu anlamak istiyordum.</p>
              <p class="normal1">Söyledikleri çok da yanlış değilmiş gibi gelmişti bana ilk kez çünkü.</p>
              <p class="normal1">“Seyretmeyi tercih ederim. Ama yaptığım da oldu. Hatta birkaç hafta art arda, sık sık yaptığım da oldu. Birkaç haftalık zaman aralıklarında ama sadece.”</p>
              <p class="normal1">“O zamanlar kendini kötü hissetmiyor muydun? Çarşaf toplanmıyor muydu altınızda?” diye sordum keyiflenmiş gibi yapıp. Sahiden keyiflenip keyiflenmediğime de dikkat ediyordum bir yandan da, bunu sorarken.</p>
  <p class="normal1">“Ben öyle durumlarda konsantre olamam hiç. Konsantre olursam olacaklardan korktuğumdan belki. Belki de bu yüzden konsantre olmuyorum ya işte. Bir teknisyen gibiyimdir yatakta. İşimi en iyi şekilde yapıp, yaparken de etkimi izlerim çehrelerde ya da bedenin geri kalan, tali kısımlarında.”</p>
              </div>
</body>
</html>