<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Öldürmeden önce masum görünüyor herkes</p><br class="chapter"/>
              <p class="normal1">Karımı dinliyordum. Mütemadiyen, durmaksızın, mütemadiyen konuşarak bana anlattığı ama ilgimi hiç çekmediğini, çekmeyeceğini bildiği komşu kadın dedikodularını soluk almadan anlatarak beni hiç de önemsemediğini, aslında bana anlattıklarını bana anlatmadığını, kendisiyle, sadece kendisiyle meşgul olduğunu yüzüme vurduğu, bir çeşit kibirlenme hezeyanı, güç gösterisi olan konuşmasını dinliyor ve kanın beynime çıkması gerekirken, tahammülden öte bir duyguyla ona bakıyordum. Bu akşam böyle sabırdan çok neredeyse sevgi diyeceğim bir duyguyla onu dinliyor olmamda, karımın anlamsızca burun kıvırdıktan sonra mutfağa götürüp tezgâha dayadığı baltanın verdiği güvenin payı ne kadardı?</p>
              <p class="normal1">Sanıyorum şöyleydi: O, bu gece öleceğini bilmiyordu. Parçalanacağını bilmiyordu. Ben biliyordum. Ve bu yüzden de bana çok masum görünüyordu. Karım. Ben kötüydüm. O da benim kötülüğümün farkındaydı ama kötülüğümün derecesine ilişkin bir fikri yoktu. Ben en azından bu gece kötüydüm, o en azından bu gece masumdu. O kadar ki onu ister gibi bile oldum.</p>
              <p class="normal1">Anlata anlata dolaptan, ocaktan sofraya bir şeyler taşıyordu. Sahan, salata çanağı. Ve masumdu. Öğleden kalma, hatta dünden kalma ısıtılmış yemekleri, donmuş bir zeytinyağlıyı getiriyordu ve ben onu masum buluyordum. Çünkü bu gece onu öldürecektim.</p>
              <p class="normal1">Sokaktaki kimse gözüme böyle masum görünmez, işte de. Oysa onlar da ne zaman öleceklerini bilmemektedir. Niye aynı masumiyeti onlarda görmüyordum da şimdi karımda, son birkaç yıldır özellikle canımı bu kadar sıkan bu karımda görüyordum? Yani herkes bir yandan ölümüne doğru yürümektedir, herkesi ölüm bir yerde beklemektedir, neden onlar değil de karım? Çünkü onu ben öldüreceğim, evet, bu gece ve o ölümlü olduğunu bildiği halde bunu, onu benim bu gece öldüreceğimi bilmeden hâlâ bitmek bilmez bir enerjiyle benim kafamı ağrıtmaya çalışıyordu. Onun bana kötülük yapmak, canımı acıtmak, canımı sıkmak için sürdürdüğü bu konuşmada ben onun yaşama sevincini görüyordum. Ve ben onu bu akşam affediyordum. Gece ise öldürecektim.</p>
              <p class="normal1">Evet ya, bir insanda masumiyeti görmek için onu öldürmeye karar vermek gerekiyormuş demek ki.</p>
              <p class="normal1">Sarp’ın gerekçesi de bu olmuş olabilir mi?</p>
              <p class="normal1">Bir keresinde bir işadamını yargısız infaza götürmüş bir terörle mücadele şubesi elemanıyla konuşmuştum. Şimdi hatırlıyordum. Adam araçta onun yanında sakin sakin oturuyormuş. Ona, onu başka bir ilçenin emniyetine götürdüklerini söylemişler. “Çok masum görünüyordu. Neredeyse suçsuzluğuna inanacaktım” diye anlatmıştı. Sonra adam şehir dışına çıktıklarında nereye götürdüklerini sormaya başlamış. Anlamış yargısız infaza uğrayacağını. “Öleceğini anlayınca yine o kibirli herif oldu. O zaman suçluluğuna tekrar kanaat getirdim.”</p>
              <p class="normal1">Karımın baltayı gördüğünde önce şaka sanıp isterik bir kahkaha atacağını, bunun da işimi kolaylaştıracağını düşündüm.</p>
              <p class="normal1">Evet, evet, birinde masumiyeti görmek için onu öldürmeye karar vermek gerekiyormuş.</p>
  <p class="normal1">Kalktım, arkasından gittim, epeydir hiçbir şey hediye etmediğim karıma mutfak tezgâhının dibinde yetişip kıçını avuçladım.</p>
              </div>
</body>
</html>