<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
              <br class="chapter"/>
              <p class="indentmetin">Sevgili Komiser, </p>
              <p class="indentmetin">Elbette farkındayım, çocukların geldi ve yine bocalamaya başladın yani. Öyle anlaşılıyor. Benimkisi de nasıl bir çaresizlikse böyle, nasıl bir umarsız uğraş? Daha geçen hafta hazır olduğundan, artık hazır olduğundan emindim. Senin de hazır olduğundan, bu defa hazır olduğundan emin olduğumda ben de etrafıma, dünyaya farklı bakar olmuştum artık. Birbirimize ve dünyaya yapacağımız iyiliğin muştusu gibi tatlı tatlı bir rüzgâr gönderiyordu saçlarıma, suratıma, göğsüme. Aniden başlayan bir esintinin bir armağan, dünyadan gelen bir armağan olduğunu anlamak için, sadece ve hep iyilikle meşgul olmak gerekiyormuş. Sen iyi olursan dünya da seni rüzgârıyla, yağmuruyla, gecesi ve gündüzüyle ödüllendiriyor yani.</p>
              <p class="indentmetin">Senin şu sıralar benim kadar iyi olmadığının da farkındayım. Buna üzülüyorum da. Üzülüyorum tabii ki. Hayatta kalıp dünyaya kötülük yapmayı sürdürerek çocuklarını ne kadar sevdiğini, kendinden bile fazla sevdiğini mi kanıtlayacaksın yani? Gel, gel benimle sen, bırak ve onlara daha güzel bir yer bırak. Onlara iyilik yapmanın yolu dünyaya iyilik yapmandır. Unutma. Başladığın işi bitir. Bitir dostum. Gel benimle.</p>
              <p class="indentmetin">Beni çocuklarına dair nutuklarla avutabileceğini, ikna edeceğini de hiç sanma. Ben ne ifade ettiğini iyi bilirim o çocukların sizin hayatınızda, size. Bir sorumluluğun olduğunu mu sanıyorsun sen bu dünyada? Hayır, hayır, böyle düşüneceksin, biliyorum, artık belli bir yaşa geldikleri için söylemiyorum bunu. Hiçbir zaman böyle bir sorumluluğun olmadı. Çocuklarına karşı bir sorumluluğun yani. Sizler sorumluluktan kaçmak için çocuk sahibi oluyorsunuz. Ben bunu iyi bilirim. İçinizde bir yer, hayatınızda bir yer, kaçacak bir yer bırakmadığınızı anladığınızda, birbirinizi kötülüğünüzle, bıkkınlığınızla, iktisadınızla doldurduğunuzu, birbirinizde gidecek, saklanacak bir yer bırakmadığınızı anladığınızda hemen çocuk yapma kararı alıyorsunuz. Çocuk dünyadaki en ferah hayat boşluğu olarak dünyaya geliyor. Çocuk dünyadaki en ferah hayat boşluğudur yani. Daha doğduğu gün kendinizden ve birbirinizden kaçıp bu boşluğa yerleşiyorsunuz. Çocuklarınız bu yüzden sizi bedeninde, karakterinde taşıyor. İçlerine girip içlerinden doğru kendi hayatlarınıza bakıyor, kaçarcasına uzaklaştığınız hayatlarınıza bu ferah yerden bakıp bir de kendinize paye çıkarıyorsunuz. Bu bence ikiyüzlülük. Çocuk yapmanızın tek nedeni yeni yaşama alanlarına ihtiyacınız olmasıdır sizin. Hayat emperyalistlerisiniz siz hepiniz.</p>
              <p class="indentmetin">Hâlâ çok genç ya çocukların, hâlâ neredeyse çocuk ya çocukların, seni ziyarete geldiklerinde onların hayatlarında kendin için yer gördün, açık yer gördün, keşfettin değil mi? Onların sorumluluğunu üstleniyormuş gibi yapıp aslında korkakça bir başka firar, korkak bir firar planlıyorsun.</p>
              <p class="indentmetin">Eğer birazcık sevgi hissediyorsan –ki çok daha fazlasını hissettiğini biliyorum– babaannelerinin elinde büyümek zorunda kalmış bu iki genç insana, onları rahat bırak, e mi. Onlardan uzak kalmış olmanı onlar için bir şansa dönüştür. Oradan kaçma. Onlara kaçma.</p>
              <p class="indentmetin">Benimle gelmendir uygun olan. Bak ben hazırlanıyorum. İkimiz için de.</p>
              <p class="indentmetin">Cevabi mektubunu acilen bekliyorum.</p>
               
</div>
<div class="calibre1" id="calibre_pb_31"/></body>
</html>