<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
              <br class="chapter"/>
              <p class="indentmetin">Komiserim, Komiser, Dostum,</p>
              <p class="indentmetin">Artık gidiyoruz. Gidiyoruz işte yavaş yavaş. Ayaklarımızı yerden keseceğiz yakında. Ayaklarımızı keseceğiz, değil mi, yakında, yerden? Dikey tüneller açacağız. İki dikey tünel. Ruhlarımız tünelden geçecek. Bu tünellerden. Ruhlarımız yükselirken, hayat da artık tünel olmuş bedenlerimizden toprağa dönecek. Ters yönde. Paralel kurgu. Kurgusu hayatın. Ruh yükselirken, hayat toprağa karışıyor. Taşı sıkıp suyunu çıkaran işçiler gibi sıkarak kendimizi, bu tünellerden kaçacağız iki ruh. İki ruh çukurdan çıkarken, iki hayat mezar çukuruna girecek bu defa. Ruh yukarı, hayat toprağa, tünellerden.</p>
              <p class="indentmetin">Hayat hançeresindedir insanın. Hayat söz, ruh sözdür. Sıkarsan hançereyi, sıkarsan gırtlağı, ruh bir yana, hayat bir yana gider. Hayat hançeremde, ruh hançeremdedir. Bu yüzden belki de, boğmak vurmak gibi değil, kesmek gibi değildir. Boğmak sözden korkudur aynı zamanda, sözden korkmak. Sözün gücünü bilenler, hayatın söz olduğunu anlayanlar bütün seçeneklerin içinden boğmayı seçerler. Seni vurmak, bıçaklamak, doğramak, otomobiliyle sana çarpmak isteyen çok kişi olmuştur ama inan bana seni boğmak isteyen hiç olmamıştır. Bak şimdi artık senin sözünün gücü de fark edildi. Ben fark ettim. Artık senin söylediklerinin gücüne inananlar da olacak, sevin. O zamana kadar da anlat. Anlat zaman yettiğince. En kıymetlisi bu.</p>
              <p class="indentmetin">Bedenlerimizi firar yolu yapma zamanı geliyor komiser. Tünel. Tünel yapma zamanı.</p>
              <p class="indentmetin">Hayatlarımız biterken, –yani aşağı doğru inerken, bitiş hep aşağı doğrudur, düşün, bitişlerin nedeni yerçekimidir, biliyorsun, perde aşağı doğru iner. Önce yukarı çıkar, açılır, başlar, sonra aşağı doğru iner, biter. Hayatın yerçekimine endeksli bu hali– evet, hayatlarımız biterken, ruhlarımız çok yüksek bir yere çekilecek. Bedenlerimizi birer perde gibi yukarı çekerken ruhlarımızı sunacağız dünyaya, baksınlar, feyzalsınlar. İpe asılacağız, ipine perdenin, perde-bedenin ki bu perde gerçek fiziği bizden gizlemiştir, bütün gücümüzle yukarı çekeceğiz perde-bedenlerimizi, neleri örttü, neleri kamufle etti ki, işte şimdi ama hayat oyunu biterken, ruhların büyük tiyatrosu başlayacak perde açıldığında. Paralel kurgunun nihayet iki ayrı zaman ve uzamda ardışıklaşması. Ölüm. Yerçekimine doğru. Ruh. Yerçekimine rağmen. Yükseliş. Gidiyoruz.</p>
               
</div>
<div class="calibre1" id="calibre_pb_44"/></body>
</html>