<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Bir yerinle kaçarken, diğerinle açılmak</p><br class="chapter"/>
              <p class="normal1">Belli bir aşamadan sonra ondan korkmaya başlamıştım. Artık saklamaya çalışmadığım, apaçık ortaya koyduğum –onu dinleme– hevesimin yanı sıra hissettiğim öfke, kızgınlık da apaçıktı ama yine de korkumu kendime bile epeyce bir süre itiraf edemediğime göre, epeyce bir süre ona da belli etmemiştim, belli etmemiş olmam lazım.</p>
              <p class="normal1">İnsan kendine itiraf etmediği bir duyguyu, duygusunu herhalde başka birine de belli etmez, edemez. Edebilse daha kolay olurdu. Korkmadan belli edebilse. Bilerek belli etse, ama kendine belli etmese. Daha kolay olurdu. Ki zor olması daha iyi. Kimseye belli etmiyor böylece. Belli etmiyordur herhalde. Nasıl belli etsin? Neden belli etsin sonra?</p>
              <p class="normal1">Neyse, bir süre geçti ve belli etmiş olmalıyım. İsteyerek, abartarak belli etmiş olmalıyım. </p>
              <p class="normal1">Ellerimle yüzümü kapadım ve bir süre öyle kaldım. Bu süre zarfında o da sustu.</p>
              <p class="normal1">Bu süre zarfında yağmurun sesini duydum. Yağmur beni tamir etmiş olmalı. Ona yüzümü gösterince yine konuşmaya başladı.</p>
              <p class="normal1">Yine parçalamaya başladı yani.</p>
              <p class="normal1">Bir baltayı savurur, bu balta darbelerinden kaçmaya çalışırken baltanın keskin ağzına neremi dönüyorsam, neremi açıyorsam orama vuruyormuş gibi baltayı, sanki başından beri oramı hedef alıyormuş gibi, bir konudan bir konuya geçerkenki, gelmek istediği konu oymuş gibi her defasında, buymuş gibi her defasında, ama her defasında başka bir konuya geçerkenki ustalığı ve teklifsizliği gibi bir ustalık ve teklifsizlikle bir başka yerime vuruyor, o güne kadar kayıtsızca, hatta bazılarını refleks gibi yaptığım her şeyi darmadağın ediyordu.</p>
              <p class="normal1">Bu arada dikkatimi şu da çekmişti ki bir insan bir şeyden, bir balta darbesinden, bir baltanın darbelerinden kaçarken, kaçınırken kaçamıyor, kaçınamıyor, bir yeriyle kaçarken, diğer yeriyle açılıyormuş, diğer yerini açıyormuş, yani o kadar yerleşmişiz dünyaya. Ondan kaçamayacağımı bildiğim için ondan kaçmıyordum yani. Zaten kaçmam bir tuhaf olurdu. Ben polisim, sorgu şefiyim ve o ne kadar konuşursa benim için o kadar iyiydi. Bırakıyordum konuşsun. Ama bıraktıkça konuşuyor, ben de onun konuştuklarına hapis oluyordum, mahkûm oluyordum. Beni çoktan teslim almıştı. Yazarlık böyle bir şey olmalı.</p>
              <p class="normal1">Peki, bu kadar çok şeyi ne zaman düşünmüştü? Ne zaman düşünmüştü de böyle balta savurur gibi savuruyordu şimdi düşüncelerini?</p>
              <p class="normal1">Sorgu odasında hangi gerekçeleri sıralarsa sıralasın, esas gerekçesini ya da gerekçelerini açıklamamak için gerekçelerden gerekçelere ne kadar ustalıkla ve teklifsiz geçerse geçsin ve bu arada sonradan bana bir nüshasını gönderdiği Gerekçeler adlı kitabını belli etmeden nasıl yazarsa yazsın ve bundan duyduğu gizli sevinçle ne kadar serinkanlı bir portre çizerse çizsin –bu serinkanlılığı sorguda çocukları da kızdırıyordu– cinayeti işlemesinin nedeni, yalnızlığa duyduğu büyük ihtiyaçtı.</p>
              <p class="normal1">Önceleri böbürleniyordum. Yalnızlık, yalnızlığa övgü sık sık üzerinde durduğu, dönüp dolaşıp geldiği bir konuydu. Önceleri böbürleniyordum. O ne zaman yine yalnızlıktan söz açsa, dönüp dolaşıp yalnızlığa gelse, “yazar efendi” diye bir girizgâh yapmaya ve ona evden, karımdan, çocuklardan bahsetmeye hazır hissediyordum kendimi. Yani kısa bir an böbürleniyordum. Böbürleniyordum da, pek bir şey bulamıyordum anlatacak. Evden, karımdan, çocuklardan. Evde, karımda, çocuklarda pek bir şey bulamıyordum. Ama sonradan anladım ki biz böyle adamlarız.</p>
              <p class="normal1">Yine de severiz. Pek bir şey bulamadığımız şeyleri, kişileri, pek bir şey bulamadığımız, anlatacak pek bir şey bulamadığımız için severiz. Tam da bunun için severiz. Onları daha çok severiz. Biz sevdiğimiz şeyler ve kişilerde pek bir şey bulmayız. Anlatacak pek bir şey. Sevdiğimiz için anlatacak bir şey olmadığını düşünürüz sevdiklerimizde. Sevgi, sevmek bizim gibi evli barklı adamların işidir, görevidir. Bize bu öğretilmiştir. Yerine getirir ve bir şey anlatmayız sevdiklerimize ilişkin. Anlatacak bir şey bulamadığımız için susar ama bunu erkeğe de bu yakışırmış gibi göstererek yaparız. Sevdiğimiz için üzerine düşünmeyiz sevdiklerimizin. Seviyoruzdur ya, budur işte.</p>
              <p class="normal1">Sevdiklerinin üzerine düşünmek, anlatacak bir şeyler arayıp bulmak evli erkeğin prestijini sarsar, onu ailesine güven duymayan biri gibi gösterir başka adamlara çünkü. Biz böyle kabul ederiz. Sevdiklerimize, anlatacak bir şey bulmak üzere dikkat etmeye etmeye ve sevdiklerimizi niye sevdiğimize de dikkat etmeye etmeye bizim sevgimizle hoşnut olup olmadıklarına da dikkat etmez, böylelikle hayatlarından hoşnut olup olmadıklarını bile bilmeyiz artık. Hep hoşnut olmaları gerektiğini düşünürüz. Seviyoruz ya onları, sevme işimizi yapıyoruz ya, hoşnut olmayabilirler mi? Biz evli erkekler böyle bir soru sormaya cesaret edebilir miyiz?</p>
              <p class="normal1">Yazarların vakti çok tabii. Biz sevdiklerimizde anlatacak bir şey aramadığımız, bunu bulmaya zaman harcamadığımız için onların ihtiyacını karşılayacak parayı kazandığımız bunca ağır işi yapacak vakti ve gücü bulabiliyoruz. Karım bütün gün yatar, ha bire çocukların yaramazlıklarından, ölmüş babasından, sülalesinden bahsederdi. Anlatacak ne çok şey bulurdu.</p>
              <p class="normal1">Sarp Kaya yalnızlığın güzelliğini bana kanıtlamak için şöyle bir noktadan girmişti konuya: “Bir de bakıyordur arkandan sen banyoya giderken. O sırada aniden dön ve arkana bak, bak bakalım ne göreceksin?” Bunu tabii sabahın bayağı ileri bir aşamasında söyledi. Okul servislerinin yola çıkmış olması gereken saatte. İçim cız etmiş, onunla konuşurken çocuklarımın rızkından çalıyormuşum gibi gelmişti bir an. Mesela bir zanlının ağzını burnunu kırdığımda, kırarken, okul servislerinin yola çıktığı saatte olduğumuzu fark etsem de, çocuklarımın rızkından çalıyormuşum gibi gelmez, hatta çocuklarımın rızkını kazanmak için bu adamı dövmek zorunda olduğumdan onun ağzını burnunu istemeye istemeye kırdığımı düşünürdüm. Karıma babasından miras kaldığından beri daha az ağız burun kırıyordum.</p>
              <p class="normal1">Ama donumu giymeden banyoya giderken hep kıçımı ellerimle kapatmak istediğimi hatırladım sonra ve bıraktım konuşsun. Evet, kıçım açık olduğu için bana baktığını hisseder ve kötü bir şey hissederdim.</p>
              <p class="normal1">“Kadınlar seviştikten sonra kıçı açık erkeklere bakmaya bayılır. Bu hoşlanma değildir sadece hoşlansalar da. Artık erkeği ele geçirmiş oldukları açıktır. Ortadadır. Kıçı açık banyoya giden erkeğin ardından gurur ve kibirle bakarlar. Kıçı açık erkekteki savunmasızlık kadında, özellikle de karılarınızda ele geçirme, sahiplik duygusunu tatmin eder.”</p>
              <p class="normal1">“Evet, kadınlara kıçımı dönmeyi sevmem kıçım açıkken” dedim ben de gülümseyerek.</p>
              <p class="normal1">Karım öyle bakıyor olmalıydı. Ben nihayet ondan yakamı kurtardığımı sanarak banyoya giderken. Banyoda aptes alırken sorduklarına cevap vermezdim. İçeriden bana seslendiğinde ya da duşun perdesinin ardından.</p>
              <p class="normal1">“Hemen banyoya koşuyorsun, değil mi?” diye sormuştu sonra.</p>
              <p class="normal1">“Neyi akıtmak istiyorsun üzerinden?” diye devam etmişti.</p>
              <p class="normal1">“Ölü deri hücrelerini mi?”</p>
              <p class="normal1">“Ondan sana geçen molekülleri mi?”</p>
              <p class="normal1">“Aptes yeniden yalnızlaşmak için alınır. Yalnızlık bizi inanca hazırlar, yalnızlık bizi yüce olanın karşısına çıkmak için gerekli olan duruma getirir. Aptes bizim yalnızlığa hazırlanışımızdır. Sizin yani” diye açıklamalar yaptı sonra. Her defasında aptes aldıktan sonra içime dolan huzuru düşündüm.</p>
  <p class="normal1">“İnsanlar birbirlerine değdiklerinde, dokunduklarında kendilerine yıldız tozu bulaşacağını sanıyor ama sonra da banyoya koşuyorlar” diye tamamladı açıklamasını. </p>
              </div>
</body>
</html>