<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Karım mutfak robotunu çalıştırdığında</p><br class="chapter"/>
              <p class="normal1">Bu akşam sesler her zamankinden daha yüksekti. Daha fazla. Karım her zamankinden daha yüksek sesle neredeyse bağırarak konuşuyor, bağırması uzadıkça bu bir delilik emaresine dönüşüyor, bunca sene bir deliyle, bu kadar bağırdığına göre tehlikeli bir deliyle nasıl aynı yatakta yattığımı düşünüyor, emniyetin iki günde bir yirmi dört saatlik nöbet sistemi sayesinde bu geceye kadar sağ kalmış olduğumu düşünüyor, düşünüyordum da, her iki geceden birinde emniyette kalmam bu deli tarafından gırtlaklanma ya da yüzüme yastık bastırılarak boğulma olasılığımı yarıya indirmiş olmalı diyor, emniyette olduğum gecelerde emniyette olmuş olmalıyım diyor, bu da beni bugünlere getirmeye yetmiş olmalı –ki zaten bunca senelik mesleki deneyimimle söyleyebilirim, bu dünyada kimse daha fazla bir güvenlik, daha fazla bir emniyet de talep edemez, en fazla yarı yarıya– diyordum.</p>
              <p class="normal1">İşte bu gece de yani nihai olarak çıldıracaktı, onu doğrama planım neredeyse nefsi müdafaaya dönüşecekti ki, bunu, bunları düşününce ben, düşünürken, o bulaşık makinesini çalıştırdı, o da bulaşık makinesini çalıştırdı, aynı anda çamaşır makinesi de çalışmaya başladı banyoda, harekete geçti, yani kendisine yapacağı yüz maskesinin karışımını hazırlamak için mutfak robotunu da çalıştırdığında ancak, sefaletin boyutunu ölçmem gerekecek kadar ürktüm ya da rahatsız oldum ki banyoda çamaşır makinesinin de çalıştığını, epeydir, fark ettim. Bütün bu seslerin merkezinde onun sesini, bütün bu monoton gürültünün dinamiği olarak da onun sesini dinlemeye başladığımda ondan öyle nefret ettim ki, yine yeminli bir katil oldum.</p>
              <p class="normal1">Akşam yemeğinde ona bir soru sordum, sormuştum o kadar, çocuklar uyumuşlardı zaten ben daha gelmeden, böylece evin bütün hacmi karıma gürültüsü, gürültüleriyle doldurması için açılmış, o da doldururken, ben de araya sızmak istemiş, canım cacık istemiş, “Cacık yapmadın mı” diye soracak olmuştum. Monoloğunda ara vermeye uygun bir yer gelmesini bekledikten sonra “Hıyar yok” demişti.</p>
              <p class="normal1">Sofrada yoğurt da yoktu akşam.</p>
              <p class="normal1">Şimdi ise karım mutfak robotunun içine elini daldırıyor ve eline bulaşan yoğurt ve salatalık püresinden oluşan bulamacı yüzüne ve boynuna sürüyor, ancak dudaklarını biraz öne uzatarak ve mümkün mertebe az açarak da olsa konuşmayı, anlatmayı da sürdürüyordu ama.</p>
              <p class="normal1">“Yuh” dedim içimden, “yuh yani” ve baltayı almak için ayağa kalktım. Karımın yüzü bir beyaz eşya rengindeydi şimdi. Beyaz eşyalaşmasını tamamlamıştı küflü beyaz bulamacıyla. Karım eski bir beyaz eşyaydı, evet. Gürültüsünden çocuklarımın sesini duyamadığım, kafamı dinleyemediğim bir beyaz eşya.</p>
              <p class="normal1">Baltayı savurmalarım sona erdiğinde emayesi kana bulanmış bulaşık makinesinin de durmuş olduğunu fark ettim. Hemen fark ettim bunu. Sonra dinledim, çamaşır makinesi de durmuştu banyoda. Birkaç kez kesik kesik bir sinyal sesi daha duydum ikisinden de. Sonra ışıkları da söndü. Çocuklarımın soluğu duyuluyordu şimdi. Uyanmamışlardı. Huzur içinde uyuyorlardı. Kafamı dinleyebiliyordum. Sanki bir uyku mahmurluğundan iyice sıyrılmıştım. Kendimi kelepçelememe gerek yoktu. Demek. Telefon etmek için acele etmeme de. Böyle iyiydi. Biraz. Biraz lütfen. Koltuğa çöktüm salonda.</p>
             </div>
<div class="calibre1" id="calibre_pb_43"/></body>
</html>