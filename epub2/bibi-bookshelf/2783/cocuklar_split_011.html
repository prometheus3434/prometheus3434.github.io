<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Antipatinin gerdiği, genişlettiği bir dünyada</p><br class="chapter"/>
              <p class="normal1">“Ne kadar antipatiksin, ne kadar sevimsizsin ya” dedim, onu dinlerken dalıp gittiğim yerden çıkmak ister gibi. Çıkmak için. O dalgınlık örtüsünü çok iyi hatırlıyorum. O konuşurken dolandığım, çıkamayacakmış gibi olduğum, fark edilmesinden utandığım o örtüden çıkmak isterken hissettiğim, Sarp Kaya’nın fark etmesinden korktuğum o örtüyü. Onun bir şeyi fark etmesinden korktuğum zaman ondan korkuyormuş gibi oluyordum. Ondan çok kendimden utanıyordum sonra da, korkuyorum diye. Kendimden utanmamla ondan utanmam arasında fark kalmayınca da sanki kendimle o, kendim ve o, bana karşıymış gibi geliyordu. Onunla kendim bana karşıymışım gibi. Dalgınlık örtüsüne dolanmamla onun anlattıklarına dolanmam aynı şey gibiydi artık.</p>
              <p class="normal1">Dalmak onun anlattıklarına dalmak değil, kendime dalmak gibiydi. Dalgınlık örtüsüne dolanmak kendime dolanmak gibiydi. Ne zaman ona, ne zaman kendime kızıyordum belli değildi. Öfkelenişim bundandı.</p>
              <p class="normal1">Öfkelenince hiç kıpırdamadığım halde yerimden zıplıyordum sanki ve Sarp Kaya’dan, bu ukala yazardan ve kendimden, bu dalgın polisten kurtuluyordum. Öfkelenmek insanı olayların üzerine taşır çünkü, bunu epeydir biliyorum. Bir katile öfkelendim mi daha rahat vurur, hiç acımaz, ağzını burnunu kırardım. Öfkelenmek büyük lükstür bizim için. Onun karşısında da bu lüksümden fedakârlık yapmaya niyetim yoktu ama bir süre sonra öfkelenmez oldum. Oysa o da ve dolayısıyla kendim de elime düşmüş gibiydim. Yani istesem, yapabilsem ona da, kendime de öfkelenebilirdim. İstemedim bir süre sonra, yapamadım ama.</p>
              <p class="normal1">Ama bu Sarp Kaya’yı kaçırmayacaktım elimden, kendimi de kaçırmayacaktım. Onu kaçırmazsam kendimi de kaçırmazdım. </p>
              <p class="normal1">Karşımdaki bu adama sürekli daha yaklaşıyor ve korkuyordum da. Kendime mukayyet olmalıydım.</p>
              <p class="normal1">“Ne kadar antipatiksin sen ya, ne kadar sevimsizsin, hep böyle misindir?” diye sürekli soracaktım gerekirse.</p>
              <p class="normal1">“Tabii” diye geriye doğru yaslanarak umursamazca ve şımarıkça yanıtladı bu sorumu. “Ne kadar antipatik olursam o kadar iyi” diye ciddileşti sonra.</p>
              <p class="normal1">Sonra da ıslak pencereye doğru döndü, yansımasında sanki yüz ifadesini kontrol etti ve devam etti. “Oh, ne kadar antipatik, ne kadar sevimsiz olursam o kadar iyi” dedi yine. Ama tuhaf, bu kez sanki kendine söyler gibiydi, sanki kızmış gibi böyle dememe.</p>
              <p class="normal1">“Siz değilsiniz de, bir şeye benziyorsunuz olmadığınız için sanki. Sizin o kendi hemcinslerinize, kendi yaşınızda, kendi konumunuzdaki erkeklere sevimli görünme, sempatik gelme çabalarınız hep gıcık etmiştir beni, biliyor musun? Bir yandan da acırım. Nasıl kendinize güvensizsinizdir bir yandan da o şakaları, o şirinlikleri yaparken birbirinize. Nasıl ortaya çıkar o kendinizden memnuniyetsizliğiniz, o şaka yaparkenki acemiliklerinizle. Kahkahalarınız bile nasıl sunidir. Böyle uzattıkça uzatırsınız kahkahalarınızı. Yahu siz kahkahalarınızı bile başka heriflere sergilemek için atarsınız. Nasıl hayat adamı, ne kadar rahat olduğunuzu göstermek istersiniz kahkaha atarak. Kahkahayı bile insan iktidar aracı yapar mı? Siz yapıyorsunuz işte. Nasıl gülmek, kahkaha atmak istiyorsun şimdi, değil mi? Nasıl zor tutuyorsun kendini, değil mi? Kahkahalarınla mı dövücen beni? Çok mu hoşuna gidiyor kahkahanla iktidar kurmak başka erkeklerin üzerinde?”</p>
              <p class="normal1">Neden izin veriyordum şimdi bunun böyle konuşmasına? Neden izin veriyordum yine?</p>
              <p class="normal1">“Ne iktidarı kuracağım ulan ben senin üstünde. Basarım sopayı çekilirim köşeme. Ben iktidarı kuracağım yeri bilirim. O da bana kalsın.”</p>
              <p class="normal1">“Ben şimdiye kadar sahiden eğlenmek, eğlendirmek için kadınlara şaka yapan, kadınların yanında doya doya kahkaha atan, bundan hoşlanan erkek görmedim. Kadınlara ancak bir şeyler ima etmek için ya sırıtırsınız ya da açık saçık laflar edersiniz. Öyle değil mi?”</p>
              <p class="normal1">“Sahiden çok sevimsiz, çok gıcık bir herifsin ulan sen” dedim bu defa sanki acıyarak ona. Sesimde bir nebze bile öfke tınısı yoktu. Sahiden acıdım ona çünkü. “Ne zor bir şeymiş ulan bu yazarlık. Bunların hepsi mi böyledir?” diye düşündüm yine.</p>
              <p class="normal1">İyi ki acımaya başlamışım. Ya da bir şeyleri fark ettim de mi yine acımaya başladım acaba? Birden hüzünlendi ama renk vermedi. Nereden anladım hüzünlendiğini o zaman, bu da başka bir şey ya işte. Biz polislerde olur böyle şeyler. Durup dururken sorgu şefi yapmamışlardı ya beni.</p>
              <p class="normal1">Karıları bakışlarınla soyacaksın, erkekleri bakışlarınla yoracaksın ki, karı versin, erkek de ele versin kendisini. Bizim, biz sorgucuların işi buydu işte.</p>
              <p class="normal1">“Komiser bey, sana bir şey söyleyeyim mi? Antipatiklik nasıl iyi geliyor insana, biliyor musun. O kadar özgür oluyorsun ki. Antipatik oldukça yaşadığın alan genişliyor. Biz ukalalar, antipatikler olmasa dünya çoktan büzüşür, daracık bir yer olurdu. Fizikle ilgili bir şey bu. Anlatayım mı?”</p>
              <p class="normal1">“Tamam, anlat hadi” dedim ama sahiden de anlatmasını istiyordum. Zaten istemesem de anlatacaktı, yani bir yandan da istesem anlattırmazdım ama anlattırıyordum. Demek ki istiyordum anlatmasını. “Anlatsın” diye geçirdim içimden. “Anlatsın” dedim kendi kendime.</p>
              <p class="normal1">“Şimdi antipatik birisi karşısındakini ittiği için, bir kere ikisinin arasında geniş bir alan açılıyor. Eh, o ittiği adam geri giderken ayaklarıyla bir sürtünme gerçekleştiriyor. İşte bu sürtünme de geriyor dünyayı. Yani her an yapılan antipatik hareketlerin toplamı dünyayı aynı yüzölçümünde tutuyor. Ne kadar antipati o kadar hayat yani. O kadar yer yaşamak için yeryüzünde. Çekim değil yani dünyanın en önemli fizik olayı. Ne yerçekimi ne de cazibe dünyayı dünya yapan. Dünyayı dünya halinde muhafaza eden şey antipatiklerin itme gücü. Biz böyle yapayalnız yaşayarak, yalnız kalarak dünyayı koruyoruz, dünyayı kurtarıyoruz yani, anladın mı? Zaten dikkat et bak, dünyayı kurtaran bütün adamlar filmlerde filan da hep yalnızdır. Aslında hepiniz biliyorsunuz alttan alta bize ne çok şey borçlu olduğunuzu. Antipatiye, dünyanın antipati sayesinde gerilmesine. Yani dünyanın bu yay gibi gerginliği sayesinde hâlâ yer buluyoruz dünyada. Gerginlik olmasa, bu gerginlikler, çatışmalar, hatta savaşlar olmasa dünya büzüşür, biz de sıkışır, ezilir gideriz.</p>
              <p class="normal1">Sempati ise tam tersi. Herkesin birbirini çektiği bir dünyayı tasavvur etsene. Soluk alacak yer kalmaz. Arada sıkışıp boğuluruz. Böyle ben sokakta filan şirinlik yapan birini görsem nasıl kaçarım, biliyor musun. Üstüme üstüme geliyor gibi olur bütün o kalabalık. Hemen uzaklaşırım o şirinlik yapan herifin yakınından. O herife yapışırken beni de çekerler, beni de sürüklerler gibi gelir, çekildikleri, sürüklendikleri yere. Daralırım mesela esnaftan birini dükkânının önünde oturmuş, diğerleriyle yarenlik yaparken, karşı dükkândan birine laf atarken görsem. Dünyanın sonu geliyormuş gibi olur. Komiser bey, sizin gibiler kıyamet habercisi gibi gelir bana, biliyor musun.”</p>
              <p class="normal1">“Nedenmiş o?” diye sordum, bir yandan da bir oyuna katılmış gibi artık, şirinlik olsun diye, şirin olayım diye tatlı tatlı gülümseyerek. Aslında kendince bir mantığı olduğu da aşikârdı söylediklerinin ya, acaba söylediklerinde bir mantık olduğunu bu kadar açıkça kabul etmemde sorduğum soruya gelecek cevabın umutlu beklentisinin etkisi neydi? Neden böyle bir cevap bekliyordum? Yahu, bu kadar mı önemliydi bu ya, bu kadar mı önemliydi sırf yazar olduğu için bu adamın yakınlığı?</p>
              <p class="normal1">Bir an korkuverdim, ya yazar olduğu için değilse böyle umutlu bir beklentiye girişim diye, o da başka. Ama hemen atmış, bastırmıştım bu korktuğum şeyi orada bir yerde hazır ettiğim dalgınlığın içine.</p>
              <p class="normal1">Evet, dalgınlığını biriktireceksin. Sonraki yıllarda bunu çok iyi öğrendim. Dalgınlıklarını öyle içinden çıktığı zaman kaldırıp atmayacaksın. Bir hacim olarak bir yerde tutacaksın. İçine bu korktuğun şeyleri atacaksın. Ben o artık içinde olmadığım biraz önceki dalgınlığımın Sarp Kaya’yla aramdaki hacminin içine atıverdim mesela “ya yazar olması değilse, sorumun cevabını böyle umutla bekleyişimin nedeni” korkumu.</p>
              <p class="normal1">Sahiden de bu sempati antipati işi önemli. Sempatik adamlar adamın dalmasına bile fırsat vermez. Halbuki dalgınlık benim en çok ihtiyacım olan şeydir mesela. Evde de yalnız kalamazdım, işte de. Evde hele karımın kahkahaları akrabalarıyla telefonda konuşurken. Dalgınlık hastalığına bile yakalanmıştım bir ara. Bir ara maç seyrederken bile dalıp giderdim. Sonradan, banttan bir daha seyrederdim maçı. Karım maç oynanırken mütemadiyen telefonla konuşur, mütemadiyen kahkaha atardı. Sonra sonra kahkaha atmadan önce sesini alçaltırdı da, ne konuştuğunu merak etmez olurdum. Birinci devre bittiğinde duymaz olurdum karımın sesini, çınlayan kahkahalarını. Bir süre sonra da, sonradan banttan seyrettiğimde fark ederdim ki, bir sürü güzel pozisyon olmuş, gol olmuş maçta, ikinci devrede. Ben kaçırmışım. </p>
              <p class="normal1">“Evet, öyle, tam düşündüğün gibi, sen sempatiksin” dedi ve önüne baktı. Kelepçeye. Açmaya çalışır gibi geldi bana. Zorlarmış gibi. Gerginmiş gibi geldi ilk kez. </p>
              </div>
<div class="calibre1" id="calibre_pb_12"/></body>
</html>