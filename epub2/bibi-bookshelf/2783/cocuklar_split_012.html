<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/>
              <p class="indentmetin">Sevgili Komiserim, </p>
              <p class="indentmetin">Bana hapishanede ne yazdığımı soruyorsun. Önce hemen onu söyleyeyim: Bilim. Ne o, şaşırdın mı? Sabah pusunda bana bakan şaşkın halini hatırladım, bak. Şaşırma. Epeydir üzerinde durduğum bir şeydi aslında edebiyatla bilim yapmanın mümkün olup olmadığı. Buraya düşer düşmez de hemen bu konu üzerinde yoğunlaştım. Artık bu konunun üzerinde durmuyorum, çünkü yapılabileceğine kanaat getirdim ve içine girdim. Bu konunun değil, bunu yapmanın içine girdim. Ayrıca kanaat getirdim ki, edebiyatla bilim yapmak değil sadece, yeni bir bilim yapmak da mümkün. Bununla uğraşıyorum şimdi artık. Ama bir yandan da hedefi daralttım ve artık sadece fizik bilimini edebiyatla yeniden yazıyorum. Yeni bir fizik bilimi yazıyorum böylelikle yani. Yeni bir fizik yazmak zorunda kalışım buralara gelişimle eşzamanlı hemen hemen ama şimdiye denk düştü yazmaya başlayışım.</p>
              <p class="indentmetin">Bunu neden yaptığımı soracak olursan, yeni bir fiziğe ihtiyaç duyuyordum artık. Buraya girdiğimden beri. Senin de hapse girmenle ikimiz de buna ihtiyaç duyuyor olduk artık. Farkındasındır herhalde. </p>
              <p class="indentmetin">Biliyorum, eğer birbiriyle tutarlı cümlelerle, iddialarla fizik bilimini bugünkü fizik biliminin uzunluğunda yazabilirsem yeni bir dünyamız olacak. Tek umut bu. Umudumuz bu. Çünkü o zaman yazdıklarımın içinde kendime bir yer açacağım. Sen de oraya gelirsin. Ve orada devam o zaman. Aksi takdirde mahpusluğa devam.</p>
              <p class="indentmetin">Bu arada şunu da merak etmiyor değilim. Ne zamandan beridir ben yazdıklarımın içinde olmak istiyorum ki? “Yazdıklarımın içinde olmak” istediğimi söylemiyorum. “Ben de yazdıklarımın içinde olayım, yani olayın kahramanı, kahramanlarından biri ya da anlatıcısı olayım” demiyorum yani. Yaptığım bu değil. Buraya, bu kâğıda yazdığım bu değil yani. Bu kadar kolaycı olmayı kendime yakıştıramam ben, bilirsin. Tahmin ediyor olman lazım ya da. Yani herkes bunu yapıyor zaten. Herkes yazdığına kendisini katıyor. Herkes yazdığının içinde. Yani her yazar. Ama o zaman istediğim olamam ki ben. Yazı olamam o zaman. Yazı olmayı yazdıklarımın içinde, yazdığım bu yeni fiziğin içinde deneyeceğim. Orada olmayı bekliyorum. Buna orada çalışacağım yani. Ama bunun için de önce buradan çıkmam lazım.</p>
              <p class="indentmetin">İstediğim, yazdıklarımla yeni bir dünya kurmak değil, buna dikkat et, bu bilgiye ihtiyacın olacak. Bütün yazdıklarımı dikkatle takip etmelisin. Ancak o zaman yeri, yerini yani, değiştirebilirsin, unutma. Bunu istiyorsun, değil mi?</p>
              <p class="indentmetin">Ah, ah!</p>
              <p class="indentmetin">Neyse...</p>
              <p class="indentmetin">Benim istediğim yazdıklarımın yeni bir dünya olması yani. Bunun için uzun, en azından bugünkü kadar uzun bir fizik yazmam lazım ve bunun bir de tutarlı olması lazım.</p>
              <p class="indentmetin">Çelişkiye tahammül eder miyim? Edebilir miyim?</p>
              <p class="indentmetin">Tutarlılık ne derece zorunlu? Bu soruları sık sık soruyorum kendime.</p>
              <p class="indentmetin">Benim için zorunlu. Bugünkü fizik çelişkiye tahammül ediyor, hatta çelişkiden besleniyor. Çünkü bugünkü fizik bağımlı bir fizik, bu dünyaya bağımlı. Şimdi burada bu denli acı çekiyor olmamız da bundan. Çelişkisiz olsaydı dünya, burada sakin sakin yatardım ben de. Bu neyin hasreti böyle şimdi, değil mi? Çelişki, diyalektik, acımızın kaynağı bu değil mi?</p>
              <p class="indentmetin">Benim yazdığım fizik yazıda olacak. Yazarak, yazılmış bir fizik olacağı için de benimki, tutarlı olacak. Tutarlı da olacak, çelişkisiz de. Ve acı olmayacak en önemlisi, inan.</p>
              <p class="indentmetin">Romanlarımda birbiriyle çelişen şeyler olmamasıyla övündüm ben hep. Ama bu övgüye değer başarımın kaynağı zaten bütün yazdıklarımın çelişkiden, çelişkilerden ibaret olmasıydı. Hep acısını yazdım bu dünyanın, artık mutluluk istiyorum. Yeni bir fizik yani. Çelişkisiz ve tutarlı. Bu da ancak saf yazıyla olacak.</p>
              <p class="indentmetin">Ancak saf yazı fiziğiyle mutluluğu bulacağız biz. Böyle çözdüm ben sorunu. Mütemadiyen de yazıyorum şimdi. Çelişkileri bertaraf ede ede. Dünyadan bağımsız bir bilim benim ulaşmak istediğim. Ölüm mü yani? Belki. Ama bu da hayattır aynı zamanda, çelişkisi bertaraf edilmiş hayat yani.</p>
              <p class="indentmetin">Yani yazmak istediğim, yazmaya başladığım şey, ölümün dünyası. Bu dünyadan bağımsız bir fizik. Bilmediğimiz bir şeyi yazıyorum bir yandan da, tutarlı bir fizik yazarak. Ölümün dünyasını yazıyorum. Hep bildiklerimizi yazarız ya, artık hayat umurumda değil. Ölümü yazmak istiyorum. Ölmeyi, öldürmeyi değil, ölümü yazmak. Ondan sonrası kolay.</p>
              <p class="indentmetin">Beni bu çalışmamda desteklemelisin, Sevgili Komiser. Reaksiyon ver, anladığını gösteren cevaplar yaz bana. Kabul et ve kabul ettiğin iddialarıma göre şeyler yaz. Benden istediğin, benden beklediğin her şeyi bu yeni iddiaların sahibi, bu yeni fiziğin yazarı olan benden iste. Benden bu yeni fiziğin içinden verebileceğim şeyleri iste artık sadece. Çünkü ben yazmaya başladığımdan beri yavaş yavaş bu fiziğin içine girdim. Bu fiziğin içindeyim şimdiden, bu dünyanın bir insanı yani. Bu dünyanın dışında bir dünyanın insanı.</p>
              <p class="indentmetin">Üzülmediğini umuyorum. Sakin ol ve bekle. Bütün dağılmış parçaları toplayacağım. Yazarken de en sevdiğim şey buydu. Şimdi bak seni hatırlıyorum. O yağmurlu, puslu birkaç sabahtaki seni. Dağılan parçalarını toplamaya çalışırkenki acemi, sakar halini. Bu kadar mı kolay olur ya? Nasıl acıyor da belli etmiyordum sana. Sana acımamı istedin mi? O baltayı indirdiğin gün bunu hissetmiş olmalısın. Ne denli yorgun olduğunu, niye bu kadar uzattığını. Ama herkes böyle yapıyor zaten. Sen bir istisna değildin ki. Herkes uzatarak yaşıyor. Herkes başka bir şey yapmak isterken, yaptığı şeyi uzatarak yine de yaşar. Yine de yaşar işte.</p>
              <p class="indentmetin">Bak, bu yazdıklarımdan kendince bir anlam çıkarma. Yazdıklarımı takip et sadece.</p>
              <p class="indentmetin">Neyse...</p>
              <p class="indentmetin">Bir de fizikçi oldum işte yani. Beni kutlayabilirsin.</p>
              <p class="indentmetin">Biliyor musun, fizikçilik yapmaya başladığımdan beri, “bir insana baltayla saldırmanın dünyaya baltayla saldırmak” olduğuna iyice kanaat getirdim.</p>
              <p class="indentmetin">Baltayla birini öldürmek başka bir şeye benzemiyormuş.</p>
              <p class="indentmetin">Belki de bunun yüküyle giriştim bu işe.</p>
              <p class="indentmetin">Belki de seni de bu yükten kurtarmak için yeni bir fizik uğraşına giriştim.</p>
              <p class="indentmetin">İkimiz için çalışıyorum yani.</p>
              <p class="indentmetin">İkimiz için çalışırken yeni bir dünya kurmak ne tuhaf.</p>
              <p class="indentmetin">Bir klişe “ikimiz için bir dünya”, biliyorum. Ama bu öyle bir şey değil. Bunu da yanlış anlama sakın.</p>
              <p class="indentmetin">Benim uğraşım ikimizin olacağı, bir yerinde, içinde ikimizin de olacağı bir dünya yönünde.</p>
              <p class="indentmetin">Bunu yazıyorum. Yazdıkça sana da göndereceğim.</p>
  <p class="indentmetin">Bekle.</p>
              </div>
</body>
</html>