<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Sadece cumaları namaz kılanlardan bahsediyor</p><br class="chapter"/>
              <p class="normal1">Sahiden tuhaf bir iş olmalı bu yazarlık. Mesela neden fırsatı kaçırmıştım şimdi orada, neden kalakalmıştım onun hazırcevaplığı karşısında? Yakışır mı bana? “Evet” diyebilirdim. “Biz sizi öyle görüyoruz” diyebilirdim. “Örgüt gibi bir şeysiniz siz bizim için” diyebilir, böylece hem onun karşısında kendime güç kazandırabilir hem de onu güçten düşürebilirdim. Arkadaşlarım henüz gelmemiş olsa da ben “biz” deyip kendimi onun karşısında tek kalmış olmaktan kurtarırdım. Ona “siz” dediğimde de karşımda böyle gerine gerine oturuyor olamazdı. Onun arkadaşları hiç gelmeyecek olsa da. Sonra belki de hiç arkadaşı yoktu, değil mi? Önünde sonunda böylece ona “siz” diye hitap ettiğimi kabul etmesini engellemiş olurdum. Oysa sessiz kaldım karşısında, resmen dalga geçmesine izin verdim benimle. Anlaşıldı, hiçbir fırsatı kaçırmayacaktı. Teslim olmuştu olmasına ama, teslim olmasının, hatta cinayet işlemesinin, yani işlediği bu cinayetin henüz bilmediğimiz ama benim öğreneceğim ama öğrenene kadar da hiçbir gerçekliği, geçerliliği, aydınlatıcı herhangi bir işlevi kalmayacak olan gerekçesinden başka amaçları da olduğunu daha şimdiden ele veriyordu. İyi iyi, belki de böyle dalga geçmesine izin vererek benimle, bu cinayeti işlemesinin, sonra da teslim olmasının esas nedenini öğrenebilirdim. İşte bu da yazarlığın bir acayip etkisi daha olmalı. Neden teslim olmasının nedenini de bu kadar merak ediyordum, neden illa bunu da öğrenmemiz gerekirmiş gibi geliyordu? Örgüt mü çıkaracaktım yani altından? Mümkün değil görünüyordu oysa. Başka birilerinin suç ortaklığını gizlemek için mi böyle tıpış tıpış, kendi ayağıyla gelip teslim olmuştu yani? Saçma geliyordu. Alt tarafı doğradığı herif bir mafya müsveddesiydi. Ama işte yine de ağzını açar açmaz yağ gibi üste çıkışı beni şaşırtıyor, bunu onun yazarlığına bağlamamak için, bağlamamamız için hiçbir söylediğine inanmamak, söylediği her şeyin altında gizli bir amaç yattığını düşünmek, bunu böyle kabul etmek gerektiğine kanaat getiriyordum.</p>
              <p class="normal1">Sonra da, belki de bütün bunların, yani cinayetinin ve teslim oluşunun altında başka bir amaç yatabileceğine, bizden kesinlikle bir şeyler gizlediğine, bundan böyle de gizleyeceğine inanma isteğimin altında, ona aniden “siz” deyivermiş olmamın utanç ve pişmanlığı yatıyor, diye düşünüyordum.</p>
              <p class="normal1">Peki, ona “siz” diyerek kendimi onun karşısında güçten düşürdüğüme mi daha çok üzülüyordum, yoksa onunla aramıza böyle aniden bir mesafe koyma çabasını açık etmiş olmama mı, bunda ise kararsızdım işte. </p>
              <p class="normal1">Şundan da utanıyordum ki, neden şimdiye kadar sanıklarla, zanlılarla, suçlularla enseye tokat kıça parmak olmak, olmam öğretilmiş ben, onun karşısında böyle sakarca bir resmiyet arayışına girişmiştim. Panik olduğumu neden hissettirmiştim? Panik olmuştum. Üstelik hiçbir yazdığını okumamış olsam da, onu sadece televizyondan, gazetelerdeki fotoğraflarından tanısam da. Tuhaftı. </p>
              <p class="normal1">Sırf yazar olduğunu bilmek yetiyormuş, yetiyordu yani. Belki de asıl bu yüzden, hiçbir kitabını okumamış olduğumdan. Okusam ne yazdığını bilir, ona göre davranırdım yani.</p>
              <p class="normal1">Sonra şu üç gündür, buradayken de, evdeyken de, sanırım onu öyle hücresinde uyurken ilk gördüğümden beri, mazgaldan ona ilk baktığımdan beri yani, karımı da, bir karım olduğunu da daha çok hisseder olmuştum ki zaten öyle ya da böyle hissederdim, hissettirirdi karım kendisini. Ne alaka, ama öyle oldu işte. Öyle oluyordu. Daha çok hissediyordum şimdi bir karım olduğunu.</p>
              <p class="normal1">Bir yazarla bu kadar şiddetli tanışmak, yazarlık, birinin yazarlığı, bir cinayet işlediği, işlemiş olduğu için birinin yazar olduğunu bu kadar net görmek, bu kadar şiddetle hissetmek –ki cinayet işlemiş olması, cinayet işlediği için onun yazarlığının mühim bir şey olduğunu kabul ettiğimi kabul etmeye zorluyordu sanki beni– 11 yıldır sikime takmadığım, babasından biraz miras kalıp da kıçı kalktığından beri takarmış gibi yapıp ama yine de takmadığım, en azından takmadığımı sandığım, takıyorsam da çocuklarımın geleceği için taktığımı kabul ettiğim, çocuklarımın geleceği için katlandığım karımın 11 yıldır her yaptığını tek tek gözden geçirmeme neden olacakmış gibi geliyordu şimdi bana. Hatta gözden geçirmeye başlamama neden olmuş gibi. Çünkü Sarp Kaya’nın hiçbir kitabını okumamış olsam da roman nedir, romanlarda ne anlatılır biliyordum. Siz hiç bir yazarla karşı karşıya oturdunuz mu? Bir oturun. Hemen kendi hayatına bakar insan.</p>
              <p class="normal1">“Eve gelirken ne yap yap, kredi kartımın asgari ödemesini yapabilecek kadar para getir, tamam mı?” olmuştu son sözleri karımın ben evden çıkarken. Babasından bir miktar miras kaldığından beri sadece kıçı kalkmamıştı, 11 yıl önce almaya başladığı kilolara yenilerinin eklenmesi de hızlanmıştı. Arkamdan bana seslenirken kapılara sığmıyordu sanki.</p>
              <p class="normal1">Karımı düşününce yine kendimi o kadar yorgun hissetmiştim ki işte, ben böyle camın kenarında tespih çekerken, karşımda oturup beni sanki aşağılarmış gibi süzen yazarın üç gün üç gece uyumuş olmasını gıptayla hatırladım ve hem ona hem karıma öfkelendim.</p>
              <p class="normal1">Arkadaşlar gelmeden hangi rüyanın peşinde olduğunu bana söyler umuduyla, nedenini bilmediğim bu umutla, yine de sesimi çıkarmıyordum işte ona. “Ya sabır” çekiyordum.</p>
              <p class="normal1">Çünkü ben de nicedir bir rüyanın peşindeydim. Ve bu yüzden de bir türlü rüya göremiyordum. Ne evde ne de burada rüya görmeden uyanıyordum yıllardır. İnsan uyurken sıkılır mı? Ben sıkılırmışım gibi uyanıyordum her uykudan. Uyumaya hazırlanırken canımın sıkılmasına da hazırlanıyordum. Üstelik zaten bütün gün canım sıkılmıştır. Ya da bütün gece eğer nöbetten dönmüşsem. Pijamalarımı giyerken bunu biliyor olmama rağmen yine de uykuya can sıkıntısına hazırlanır gibi hazırlanıyordum. Uyanıkken, uykuda yine canımın sıkılacağını bilmek, canımın sıkılmasını bir acıya, bir üzüntüye dönüştürüyordu. Bir çaresizliğe. Karımın arkadan dolanıp sıyırmaya çalıştığı pijamamı, eğer son yapışımızdan beri üç gün geçmemişse henüz, inatla yukarı çekiyordum. Bir yandan da uykudaymış, çoktan ya da aniden uykuya dalmış gibi yaparken canımın yine çok sıkılacağını düşünüyordum. Pijamamı canımın yine sıkılacağını bilmenin kızgınlığıyla, öfkesiyle ama bu kızgınlığı, öfkeyi karıma asla hissettirmeden çekiyordum. Çünkü “Acaba” diyordum, “gözlerimi kapayıp vazifemi yapsam, can sıkıntımı geciktirmiş olmaz mıyım? Ne zamandır bir vazifeye dönüşmüş bu iş bir oyalanma olamaz mı benim için?” Buna bile razıydım işte. Yani karımla kendimi 15 dakika, yarım saat bile olsa oyalayacak bir şey bulmuş olmaya. Oyalanmaya razı olduğumu anlayınca ama, bu defa sıkıntım daha da artıyordu. Artık hiç rüya göremeyeceğimden emin oluyordum. Bir sabah, evde geçirdiğim bir gecenin sabahında donum ıslak uyandığımda, öylece kalmıştım yatakta. Karımın söylenmelerine rağmen bir saate yakın yataktan çıkmamış, bir umut, görmüş olabileceğim bir rüyayı hatırlamaya çalışmıştım. Ama rüya görmeden hamamcı olduğumdan emin olunca, can sıkıntım, daha da artmış olarak her zamanki yerinde belirmişti. Geri dönmüştü. Şiddetli bir baş ağrısıyla beraber.</p>
              <p class="normal1">İşte de, mesaide de hep sıkıntı. Hep aynı şeyler işte. Bütün cinayetler kolay çözülüyordu. Bazen sırf kendimi, arkadaşlarımı oyalayayım diye, sırf belki amirimizde bir heyecan, bir heves uyandırırım diye bazı delilleri yok ediyor, saklıyordum. Ama suçluların ağzı torba değil ki büzesin. İki gün geçmeden en direnecekmiş gibi görüneni, sorduğumuzdan fazlasını anlatıyordu. O sıkıcı hayatlarının süsüymüş, o sıkıcı hayatlarını süslermiş gibi, bizde hayranlık ya da en azından saygı uyandıracakmış gibi böbürlene böbürlene anlatıyorlardı kıçı kırık cinayetlerini. Nasıl kızıyordum onlara o zaman. Evde karıma kızamıyordum ama burada kızmak serbestti.</p>
              <p class="normal1">Şimdi odamda, yazar Sarp Kaya’nın karşısında can sıkıntısından uzak birkaç gün geçirme umuduyla oturuyordum yani. Oturdum – ki çok daha uzun sürdü oturmalarım. Beni can sıkıntımdan, uykuda bile kurtulamadığım bir can sıkıntısından bir yazar kurtardı.</p>
              <p class="normal1">Durmaksızın şaştım günlerce, haftalarca yazarlığın ne tuhaf bir iş olduğuna. Yıllarca.</p>
              <p class="normal1">Demek bir yazarın ne demek olduğunu anlamak için onun kitaplarını okumak gerekmiyormuş.</p>
              <p class="normal1">“Sabahları hep böyle tespih mi çekersiniz?”</p>
              <p class="normal1">“Evet, rahatsız mı ettim Sarp Bey?” diyerek yetiştim sorusuna.</p>
              <p class="normal1">“Hayır, hoşuma gitti.”</p>
              <p class="normal1">“Nesi hoşuna gitti?” dedim kızmış gibi yaparak.</p>
              <p class="normal1">“Namaz kılmanız daha da hoşuma gitti ama” dedi bu kez.</p>
              <p class="normal1">Şimdi sahiden kızıyordum ama. Ve kızma hakkım olduğunu da hatırlıyordum.</p>
              <p class="normal1">“Ya, benim namazımdan sana ne?”</p>
              <p class="normal1">“Bilmiyorum ama bana bir kez daha namazın erkeklikle ilgisini hatırlattınız” diye kibarca gülümseyerek yanıtladı sorumu. Gülümseyişinde bir küçümseme olmadığından emin olunca, namazın gücüne bir kez daha inandım. Namaz beni onun karşısında güçlü kılmıştı. Namaz kılarak kendimi güçlü kıldığımı ne zamandır biliyordum ama kimse bana bunu böyle hissettirmemişti.</p>
              <p class="normal1">“Nasıl yani? Erkeklikle ne ilgisi var?”</p>
              <p class="normal1">“Bazen cuma öğleleri, özellikle de havanın sıcak olduğu günlerde camilerin yanından geçerken, namaz kılan adamlara, genç ya da ihtiyar adamlara bakarken aslında onların erkekliklerini kutsamak için değil belki ama, erkek olmalarını kutlamak için toplandıklarını, cuma namazına gitmenin onlar için sadece birbirlerine erkek olduklarını göstermek, birbirlerinin ve kendilerinin erkekliklerine onay vermek olduğunu düşünürüm. Zaten sadece cuma namazı kılanları görmüştüm şimdiye kadar. Sabah namazı kılarken gördüğüm ilk siz oldunuz. Sizin bu sabah namaz kılışınızı seyrederken de işte, namazın bir erkeklik kutlaması olduğuna iyice inandım.”</p>
              <p class="normal1">İstemeden yine, “Nasıl yani?” diye sordum. Ve bu soruyu sormuş olmaktan, en azından böyle sormuş olmaktan çok rahatsız oldum.</p>
              <p class="normal1">“Evde ya da başka bir özel alanda yaptığınız bir işi her cuma öğle vakti hemcinslerinizle birlikte, hemcinslerinize göstere göstere, hemcinslerinizle uzlaşa uzlaşa yapıyorsunuz. Namazın erkekler için asıl amacı bu bence günümüzde.”</p>
              <p class="normal1">Onunla tartışmak istediğimi hissedince, konunun bütün hassasiyetine rağmen keyiflendim, günaha girmeyi göze alarak konuşmayı sürdürme cihetine gittim. İstesem susturabilirdim onu.</p>
              <p class="normal1">“Çok biliyorsun da, kadınlar da namaz kılıyor. Buna ne diyeceksin?”</p>
              <p class="normal1">“Ancak onlar her cuma öğle vakti bunu kamusal alana taşımıyor. Cami avlularında aptes alıp, dışarıya serili halıların üzerinde topluca namaz kılmıyor.”</p>
              <p class="normal1">“O zaman şeye ne diyeceksin, peki? Cuma namazına gelen her adam da beş vakit namaz kılmıyor her gün.”</p>
              <p class="normal1">“İşte zaten asıl onlar erkeklikleri için onay bekliyor. Asıl onlar, cuma günleri sizlerle namaz kılmaya ihtiyacı olanlar. Siz onları aranıza alarak onların da erkekliklerini kurtarıyorsunuz.”</p>
              <p class="normal1">Artık işin tadını çıkarmaya karar vermiştim.</p>
              <p class="normal1">“Bırak beş vakit namazı, cuma namazı bile kılmayan adamlar ne oluyor o zaman?” diye kinayeli bir soru sordum. Sonra da ekledim: “Mesela sen onlara bakarak geçip gittiğini söyledin. Öyle mi?”</p>
              <p class="normal1">“Evet. Artık siz düşüneceksiniz bizim ne olduğumuzu. Neyse, her şey bir yana siz öyle sabah namazınızı kılarken karşımda, kendimi çok iyi hissettim. Bir gün bunun nedenini anlatırım size” diyerek tartışmadan çekilmeye çalışırken Sarp Kaya, ben aceleyle atıldım; ama sonra söylediğime de pişman oldum. Çünkü yine kendimi ele verdiğimi sandım.</p>
              <p class="normal1">“Burada bayağı uzun kalmayı, bize zorluk çıkarmayı düşünüyorsun galiba yazar efendi.”</p>
               
</div>
<div class="calibre1" id="calibre_pb_7"/></body>
</html>