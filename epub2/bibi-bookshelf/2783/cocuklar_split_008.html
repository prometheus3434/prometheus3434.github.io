<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Öldürmek istemediğimiz için sevmek birini</p><br class="chapter"/>
              <p class="normal1">Anlayamadığım bir nedenle, sanki bana “sen” diye hitap etmesiyle başım göğe ermişti. Aniden kimliğime, kişiliğime bir mühimmat eklenmiş gibiydi. Bakar mısınız, “mühimmat” diyorum hâlâ. Sevinsem de bana “sen” diye hitap etmesine, yine de bu sevincim bir yandan da bana, hem kendime karşı hem ona karşı, karşı çıkmamı işaret ediyormuş gibi geldi. Bunun işaretiymiş gibi geldi bu aniden duyduğum sevinç. Ve ona iki laf etmeye karar verdim.</p>
              <p class="normal1">“Haddini aşmanın işin olduğunu söylemen iyi oldu. Burada da durmadan, planlı programlı işini yapacaksın yani, değil mi?”</p>
              <p class="normal1">“Eh, olacak o kadar” dedi biraz küstah Sarp Kaya. Sarp Kaya biraz küstah. Küstah.</p>
              <p class="normal1">“Biraz değil, bayağı küstah” diye düşünürken de hoşuma gidiyordu bu küstahlığı aslında.</p>
              <p class="normal1">Küstahlığın bir açık kapı, ardına kadar açık bir kapı olduğunu sezerdim, sezerim sık sık polis sezgilerimle.</p>
              <p class="normal1">Dürüstlük gibi bir şey değildir yani küstahlık.</p>
              <p class="normal1">Dobralık ya da ukalalık gibi bir şey hiç değil.</p>
              <p class="normal1">Dürüstlük şey gibidir: Kapısız ev. Kapısız suç mahalli. Merak uyandırmaz. </p>
              <p class="normal1">Dobralıksa, menteşeleri laçka olmuş, kilidi bozulmuş kapı.</p>
              <p class="normal1">Ukalalık desen, o da zincirli kapı. Aralıktan bakıp kovar seni. Seni kovar da, beni kovamazdı tabii, ayağımı kapı ile çerçevesinin arasına yerleştirdim mi. Olmadı, eğer çok ukalaysa ve bunu da yapmamı isterse, kimliğimi gösterirdim. Ukalalığının hesabını fena öderdi ben içeri girince. Ben içeri girdim mi o da içeri girerdi. Ben bir yerden içeri girdim mi, girdiğim yerdeki adam da içeri girmiş demekti. Benim içeri girdiğim yerdeki adam artık içerideydi.</p>
              <p class="normal1">Ama küstahlık: Bu çok erkek işi bir şey. Korkacak bir şeyi olmayan, korkacak bir şeyi olsa da, korkacak bir şeyini ele vermekten, göstermekten korkmayan bir erkeğin işi. Her daim açık kapı. “Girersen gir. Kapım, kapılarım ardına kadar açık” demek. Açmak kapıyı ardına kadar. Üstelik içeride de şaşırtıcı şeylerin olması kuvvetle muhtemeldir.</p>
              <p class="normal1">Ne yani, bu Sarp Kaya şimdi bütün kapılarını açacak mıydı bana? Her şeyi anlatacak mıydı? Her şeyi gösterecek miydi?</p>
              <p class="normal1">Oysa daha çok kendisiyle ilgili değil de başka şeylerle ilgili her şeyi anlatacakmış, gösterecekmiş gibiydi o sanki. Öyle anlaşılıyordu şimdiye kadar söylediklerinden.</p>
              <p class="normal1">Ne yani, o zaman kapısını ardına kadar açtığı kendisi değil miydi bunun, başkasının kapısını mı açıyordu bana? Başkasında mı gizleniyordu böylece, gizlenecekti yani? Olamaz mıydı?</p>
              <p class="normal1">Böyle bir kararlılıkla, böyle kendinden emin, böyle rahat oturuyordu çünkü karşımda.</p>
              <p class="normal1">“Demek, yazarların kapıları hep böyle açık olurmuş ha” dedim kendi kendime.</p>
              <p class="normal1">Ama bunlar uydurarak yazmıyorlar mıydı o romanlarını filan? Kapıları açık da, içeridekiler kimdi? Bu herif herhalde onca cilt kitabıyla –yıllardır gazetelerde kitaplarının ilanlarını, haberlerini görür geçerdim, geçerdim de çok kitap yazdığını biliyordum ama–, bütün o kitaplarda herhalde kendisini anlatmamıştı, değil mi? Kimin hayatından o kadar çok şey çıkardı? Benimki –ki benimki bir polisin hayatı– ortadaydı işte. “Ulan, bir de benim hayatımdan roman çıkarırsa bu herif!” diye düşündüm. İş sarpa sarıyormuş gibi geldi işte bana yine o anda. “Sarp”a deyip gülerken “beni güldürdü ya, bin yaşasın” der gibi bir şey hissettim.</p>
              <p class="normal1">Hiç ilgilenmediğim bir konuya sardırıyormuşum gibi geldi. Herifin o adamı niye doğradığıyla değil de, hiç üstüme vazife olmayan şeylerle ilgilenmeye başlamıştım, baksanıza. Frene basmam lazımdı bir an önce.</p>
              <p class="normal1">Sarp Kaya’nın benim içimden bile konuşabileceği, çoktan içime girmiş olduğu, kendi kapısını değil, o küstahlığıyla benim kapımı açtığı –açtığım– ve küstahlığının aslında göstermelik olduğu ihtimal dahilinde görününce bana, öfkelenmeye karar verdim ürkerek. Ürkünce de, en azından bir uyarayım bakayım dedim.</p>
              <p class="normal1">“Oho, yazar efendi, artık sende de ‘siz, biz’ kalmadı, ha? Artık komple senlibenli olduk, öyle mi?”</p>
              <p class="normal1">“Ne ‘siz’i ne ‘biz’i ya, onlar alışma turlarıydı. Benim ‘sizlerim’, ‘bizlerim’ olsaydı, bugün bu noktada mı olurdum, bugün bu noktada olabilir miydim?”</p>
              <p class="normal1">“Neyi kastediyorsun ‘bu nokta’ derken, burayı mı, yani cinayet masasını mı, yoksa cinayeti mi?”</p>
              <p class="normal1">O kadar sıkılmıştım ki sulu göz ya da cezasına dünden razı sanıklardan, evet, evet, düpedüz katillerden, nasıl hoşuma gidiyordu böyle sorular sormak. Kendimden hoşlanıyordum, kendimden hoşlanınca haliyle ondan da. </p>
              <p class="normal1">“Hepsini” diye yanıtladı. Dalgınlaştığını fark ettim, bu yanıtı verirken ona dikkatle baktığımda.</p>
              <p class="normal1">Bir tehlike sezmiş gibi, dalgınlığının kalıcı olması büyük bir tehlikeymiş gibi atıldım ve “Hepsini mi? Yani yazarlığını da mı, yazar olarak bulunduğun yeri de mi kastediyorsun?” diye sordum onu kışkırtmak için.</p>
              <p class="normal1">“Hepsini dedim ya” diye kestirip attı yine, aniden, biraz önce aniden bir bıkkınlık gelmiş gibi üzerine.</p>
              <p class="normal1">Sonra sanki susarsa ben üzülürmüşüm gibi, susarsa üzüleceğime kanaat getirmiş gibi, onun buna kanaat getirdiğini hisseden ben de o susarsa üzülmekten korktuğum için o susarsa üzüleceğimi belli edince, konuşmaya karar vermiş gibi doğruldu kanepede.</p>
              <p class="normal1">“Bir cinayet masası polisi olarak ne kadar farkındasın bilmiyorum ama cinayetlerin çoğu yalnızlık korkusundan işlenir. Öyle sıradan bir laf etmiyorum, iyi dinle. Cinayet işlemek, dünyada yalnız olmadığını, olamadığını müthiş bir şiddet ve etkisi içinden bir daha hiç çıkmaz, çıkmayacakmış gibi bir sertlikte kanıtlar sana. Cinayet hayatla senlibenli olmaktır. Aslında herkesin yaşama hakkına saygı abartıldıkça –ki bunun bir yasa olarak kabul edilmesi bile yeter– hayatla, birlikte yaşadığımız insanlarla aramızda tuhaf bir mesafe oluyor, oluşuyor. Hayır, elbette öldürelim demiyorum. Ama en azından böyle bir olanağa, yani yanı başımızdakini öldürme olanağına sahip olduğumuzu unutmamalıyız. Öldürmediğimizi, öldürmek istemediğimizi bildiğimiz için sevmeliyiz birini. Yaşam hakkına saygının abartılması neden oluyor yani biraz da cinayetlere. Çünkü birinin bizimle arasına koyduğu mesafeyi kaldırmanın en etkili ve hızlı yolu onu öldürmektir. Mesafe koyan, sana mesafe koyan bir kişiyi öldürmektir. Bunu kastediyorum hayatla ‘sizlibizli’ olmayı bırakıp ‘senlibenli’ olmak, derken.”</p>
              <p class="normal1">Çok önemli bir ipucu elde etmiş gibi hemen konuya girdim: “Yani o herifi senin tabirinle hayatla senlibenli olmak için mi doğradın? Tabii, öyle aylarca çıkmadan evinden kitaplara gömülürsen, kendin mesafe koyarsan hayatla, insanlarla arana, olacağı bu. Olacağı buydu yani.”</p>
              <p class="normal1">“O kadar yanılıyorsun ki” dedi heyecanıma, şen heyecanıma hiç paye vermeden. “Asıl yazarlık hayatla arandaki bütün mesafenin kalkmasıdır.”</p>
              <p class="normal1">Sonra da yine beni küçümsüyormuş gibi bir bakışla devam etti: “Ben asıl hepsiyle tek tek senlibenli olduğum, o içimde ha bire çoğalan kalabalıktan kendi sesimi duyamaz olduğum için, kendi sesimi duyamaz olduğumda, kendimi öyle yalnız hissetmeye başlamıştım ki gidip...”</p>
              <p class="normal1">Sustu hemen, ben gaza basmak için sohbetimizin pedalına yüklenmeye hazırlanıyordum ki, o frene bastı.</p>
              <p class="normal1">O frene basınca sevindim ben de ama. Bu hızla gidersek bu sohbet erken başlamış bir sorguya dönüşecek, içimde giderek büyüyen merakımı yatıştıracak ya da artıracak –hangisini istediğimi artık bilemiyordum–, akıştan sapıp durulacak, rutin, her zamanki sıkıcı işimin bir parçası olacaktı.</p>
              <p class="normal1">Konuştu tekrar neyse, şimdi artık çok daha sakindi: “Tekrar kendi sesimi duymak zorundaydım. Çok da çalıştım bunun için önce.”</p>
              <p class="normal1">“Ne yaptın?”</p>
              <p class="normal1">“Her gün sabah kalkıyor, kitaplarımdan birini alıyor, evin içinde yüksek sesle okuyordum. Ama kendi sesimi duyamıyordum işte. Benim sesim değildi duyduğum. Kitaplarımı başkalarının da okuduğunu, üstelik de bayağı ciddi bir okur sayısına ulaştığını bildiğim için kendi sesimi duyamıyordum artık. Bir gürültünün içine hapsolmuştum. Kahramanlarımın iç ya da dış sesleri mi, okurların iç ya da dış sesleri mi, artık onu bile seçemez olmuştum. Ama bak, şimdi burada seninle konuşurken kendi sesimi duyuyorum artık.”</p>
              <p class="normal1">O bunları söylediğinde ben de hem sevinmiş hem korkmuştum.</p>
              <p class="normal1">Bu söylediklerinin bendeki bu etkisinin neden kaynaklandığını da hemen anlamıştım.</p>
              <p class="normal1">Onunla konuştukça zekâmın daha iyi çalıştığını hissediyordum. Onu dinledikçe zekâmdan daha fazla emin oluyordum. Bu da ayrı bir sevinç vesilesi oluyordu benim için.</p>
              <p class="normal1">Ama az önceki o anlık sevinç ve korkunun nedeni başkaydı.</p>
              <p class="normal1">Sevinçle, sevinç içinde, sevinç yüzünden o korktuğum yere beni çekmesine izin verebilirdim ya da korkup kaçabilirdim korkum yüzünden, ama aynı zamanda sevincim yüzünden. Korkum ile sevincim, korkularım ile sevinçlerim aynı şey oluyor gibiydi içimde ve bu da beni hem korkutuyor hem sevindiriyordu yine işte.</p>
              <p class="normal1">Sıradan bir sabahmış gibi bir sabahtı cinayet masamızda. Karşımda kelepçeli, bir katil yazar. Yazarı fazla. Katil. Katil olsa kaç yazar. Yazar. Gülümsedim. Namazımı kılmış, sorguya başlamak, ifade almak için arkadaşlarımı beklerken laflayan ben. Laflayan benim onunla. Ve bu arada her zamanki hayatım karmakarışık oluyormuş gibi. Gereksiz bir risk alıyormuşum gibi. Ama ok da yaydan çıkmış gibi.</p>
              <p class="normal1">Bu kadar gevşek bir adamdan, yay gibi gerilmesi asla mümkün olmayan bu adamdan, Sarp Kaya’dan mı çıkmıştı bu ok yani?</p>
              <p class="normal1">Son aylarda, belki de son yıllarda ne kadar gergin olduğumu, ne kadar gerilmiş olduğumu, ne kadar gergin olmuş olduğumu, bu gerginliği hissettirmeye hissettirmeye, kimseye, kendime bile hissettirmeye hissettirmeye ne kadar daha fazla gerildiğimi şimdi bu sabah fark ediyordum işte. Ben açtım sohbeti. Gergin olan bendim. O gevşekti.</p>
              <p class="normal1">Ben istemesem bu konular hiç açılmazdı.</p>
               
</div>
<div class="calibre1" id="calibre_pb_9"/></body>
</html>