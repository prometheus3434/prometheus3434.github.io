<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_7"><br class="calibre3"/>
              <br class="calibre3"/><br class="calibre3"/>Parçalanmış ifade 6</h1>
<br class="chapter"/><p class="normal2">Lunapark</p><br class="chapter"/>
              <p class="normal1">Asansörün kapısının önünde, binaya girişini sevinçle karşılamışken, asla korkudan değil öfkeden, elbette öfkeden titreyerek elimde balta, elimde bu güzel alet, onu bekledim. Bizim kata çıkmasını. Kendi katına çıkmasını. Kardeşinin katına çıkmasını. Bizim kata çıkmasını. Öyle ya, burası artık benim de katımdı, benim de katım olmuştu. Benim de katım oluyordu. Ama buranın benim katım olmuş olması aslında benim için o kadar da belirleyici değildi. Yani bu anlamda. Çünkü çıkacaktım. İnip çıkacaktım bu kattan. Bu anlamda onun için daha önemliydi. Çünkü benim bu gece, yine, bu katta, hele bir de asansörün kapısının önünde olmam onun için hayati önemde belirleyiciydi. Benden çok onun için. Kardeşi için? Bu konuda bir şey söyleyecek olsam “iyi” olurdu. Yani aslında bu gece bu kat benim ve onundu, düzelteyim, kardeşi bu gece bu katta hiç değildi, olmadı, olamazdı, olmadı. Çünkü onun için bu iyi olacaktı. Ve bu gece bu kat iyi olacaklar için değildi.</p>
              <p class="normal1">Benim için asıl belirleyici olan, onunla olmamın önem taşıdığı bu kat olacaktı. Çıkarken indiğim kat. Bu kata çıkarken aslında indiğim kat. Onunla benim bu gece olduğumuz kattan çok daha derinde bir kat. Onu doğramak için beklemem gereken kata çıkarken indiğim deniz seviyesinin çok altındaki kat. Çok daha aşağıdaki.</p>
              <p class="normal1">Ama zaten aslında katları çıkarken inmez miyiz çoğunca? Mesela bir şirket çalışanını düşünün. Genel müdürünün katına çıkarken aslında inmiyor mudur? Hem kendi katında yapılanlardan çok daha aşağılık şeylerin yapıldığı bir kata çıkıyor olması hasebiyle iniyordur hem de bu genel müdürün aşağılayıcı ve hükümran tavırları nedeniyle inmiş olacaktır orada. Siz mesela emniyet müdürünün katında mı daha yüksektesinizdir, bodrum katındaki nezarethanelerin girişindeki kayıt memurlarının yanında mı?</p>
              <p class="normal1">Çocuklar gibi neşeliydim baltayı savururken. O kadar uzağındaydım yaptığım hareketin, hareketlerin sonuçlarının, o kadar umursamaz, o kadar üstüne alınmaz olanları, olacakları. Haklılığım beni bir çocuk neşesine kavuşturmuştu. Haklılık bir çocuk neşesine kavuşturuyordu insanı. Lunaparkta bir oyuncağa asılmış dönüyor gibiydim baltanın sapının ucunda. Kolumun, çocukken başka çocuklar tarafından defalarca bükülmüş cılız kolumun şaşırtıcı kuvvetini ölçüyor gibiydim. Haklılık çok güzeldi, çocukluğunu hatırlatıyordu insana. Acı tarafından olsa da şimdi iyi tarafından da hatırlatıyordu, hatırlatabilirdi.</p>
              <p class="normal1">Beni elimde balta öfkeden titrerken görüp de sırıtarak yolundan çekilmem için bana uzandığında kendimi öyle haklı bulmuştum ki baltayı savurmaya başladığımda nicedir hissetmediğim kadar iyi de hissetmeye başlamıştım kendimi.</p>
              <br class="chapter"/>
              <p class="indentmetin">Sevgili Komiser, </p>
              <p class="indentmetin">Mektubunu dikkatle okudum. Evet, doğru söylüyorsun. Çok şeyi değiştirdik biz. Ama şöyle: Sen daha çok şeyi değiştirmişsindir mesela. Sadece çocuklarının hayatını değil üstelik. Biz dünyayı yörüngesinden çıkardık. Gidişatı başkalaştı yaptıklarımızın sonucunda. Karın ya da o adam. Bütün bu seneler içinde yaşamalarıyla, sırf yaşamalarıyla ne çok matematiği, ne çok geometriyi, ne çok istatistiği değiştireceklerdi. O acımasız adam belki bir çocuğu bir otomobilin altında kalmaktan kurtaracaktı. Ve sonra o çocuk, o çocuğun çocuğu... İyi ya da kötü. Senin karın. Belki babasından kalan paranın bir kısmıyla bir otomobil alacak, sana kendisine direksiyon öğretmeni dayatacak, çileden çıkarsa da seni bu ısrar, senden iyi kötü otomobil kullanmayı öğrenecek, belki bir gün organ bağışı yapmış bir adamı ezecek, bir küçük kız böylelikle kurtulacaktı. İyi. Bak, sadece trafikten örnek veriyorum. Daha neler olabilirdi, düşünsene. Çok şey mi değişecekti, deme sakın. Böyle avuttun belki kendini hep, belki de avutmana gerek olmadı, düşünmedin bile bunları. Ama düşün. Matematik, geometri, istatistik sandığından çok daha önemlidir. Doğmamış olabilirdin. Ne değişirdi deme buna da. Güzel günlerini düşün, olmadı mı?</p>
              <p class="indentmetin">Doğum da öyleyse dünyayı yörüngesinden oynatıyor deme. Olmaz. Sevdiklerini, bir zamanlar sevdiklerini düşün. Çocuklarını düşünüyorsun zaten. Çocuklarını düşünüyorsun ya. Doğmuşlardı ve doğumları dünyayı tekrar yörüngesine oturtmuştu. Sevgiyi de beraberinde düşünürsen her doğum dünyayı yörüngesine oturtuyor demektir.</p>
              <p class="indentmetin">Dünya her gün her gece yörüngesinden çıkıp yörüngesine oturur. Hayatın devam ediyor olmasını sağlayan da bu iki hareketin birbirini takip etmesidir.</p>
              <p class="indentmetin">Bizim birbirimizi tanımamız dünyayı yörüngesinden çıkarmamız sonucunda oldu. Beni suçlama, sen daha fazla sebebisindir bu hesapla karşılaşmamızın.</p>
              <p class="indentmetin">Senin mantığını bilirim, sakın ölümle doğumun dengesinden bahsetme. İkisi birbirini dengelediği için dünya hep yörüngesinde kalıyor da deme. Matematik, geometri, istatistik dediysek o kadar da değil yani. Abartmayalım. Sevgi diye bir şey de var ve olduğu sürece de doğum ile ölüm arasında bir denge olmayacak. Ölüm hep daha fazla. Olacak.</p>
               
<div class="calibre1" id="calibre_pb_37"/></body>
</html>