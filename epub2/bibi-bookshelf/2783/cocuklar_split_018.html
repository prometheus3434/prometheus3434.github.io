<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Kıskançlıktan olmasa sıkıntıdan işlenecek cinayet</p><br class="chapter"/>
              <p class="normal1">Beklemenin sıkıntıya yol açan bir şey olmaması gerektiğini biliyordum. Öyle düşünüyordum bir türlü geçmeyen sıkıntımı düşünürken. Hep öyle düşünürdüm yani. Hatta beklemek, bir şey beklemek sıkıntıyı azaltır, yok eder diye düşünürdüm. Şimdi sıkılmıyordum artık Sarp Kaya’yla konuşurken, demek ki ben aslında sorguların sonunu, sonucunu beklemiyormuşum. Beklemezmişim. Sona ermesini sorguların yani. Sıkıldığıma göre beklediğim bir şey yokmuş. Bir şey beklemediğim için sıkılıyormuşum. Bir şey beklemediğim için zamanın geçmesini bekliyormuşum. Sadece zamanın geçmesini beklediği için sıkılıyormuş demek ki insan. İnsan sadece zamanın geçmesini beklediğinde sıkılırmış demek ki. Demek ki ben sorguda da sıkılırmışım, sorguda da bunun için sıkılırmışım.</p>
              <p class="normal1">Demek ki umurumda değilmiş kimin ne suç işlediği, suçun neden işlendiği, ne suç işlendiği. Suçların durmaksızın işlendiğinden eminmişim demek ki. Nasıl olsa bu olmasa da başka bir suçun işleneceğinden. Eğer birisi suç işlemiyorsa, bir başkasının mutlaka işleyeceğinden. Sadece ona denk geldiğinden, suçsuzluğun suça neden olduğundan, biri işlemediği için diğerinin işlediğinden.</p>
              <p class="normal1">Nasılsa durmaksızın suç işlendiğine göre, aslında kimin nasıl işlediği de önemli değildi yani. Öyle işlenmese böyle işlenecekti. Tabancayla olmazsa bıçakla.</p>
              <p class="normal1">Neden işlendiği de önemli değildi. O nedenle işlenmese bu nedenle işlenecekti. Kıskançlıktan olmasa bile sıkıntıdan.</p>
              <p class="normal1">Yani kimin, nasıl, neden bir suç işlediği önemli değildi. Birisi işlemediği için bir başkası tarafından, bu şekilde işlemediği için şu şekilde, o nedenden olmadığı için bu nedenden, başka bir nedenden, bir cinayet nasılsa işlenmiş olacaktı. Hep.</p>
              <p class="normal1">Beklemiyordum ben suçu, suçluyu. Suç önüme geliyor, suçlu önüme çıkarılıyordu. Ve bu yüzden sıkılıyordum. Dünyada bu kadar çok suç işlenmese daha az sıkılacaktım. Suç işlenmesini bekleyerek sıkıntıdan kurtulacaktım.</p>
              <p class="normal1">Hem handiyse suçluların masum olduklarına inanıyor hem de bu kadar çok suç işlendiği için dünyada, hepsine öfkeleniyordum.</p>
              <p class="normal1">Odama girdiğimde onu hüzünlenmiş buldum. İçim yandı sanki. Hemen çözdüm onu radyatörden. Üstelik arkadan değil önden kelepçeledim af diler gibi bakarak. “Çay” dedim. Öyle baktım ona, o da öyle baktı bana. Gülümsedim. Yine öyle baktı bana. Mesafe koymak ister gibi, sanki o mafya müsveddesini öldürmesinin sebebi benmişim gibi. Ben değildim ama o da değildi. Mafya müsveddesi de değildi ama. Ama o zaman ona o yüzden değil, bir süredir sıkılmadığımı, onunla konuşmaya başladığımdan beri sıkılmadığımı hissettiğim için gülümsemiştim.</p>
              <p class="normal1">“Çaycı yeni çay koymuş ocağa. Taze çay. 15 dakikada olur. Bekleyelim, taze demlikten içeriz” dedim. O zaman gülümsedi. Gülümsedi ama kendisine doğru.</p>
              <p class="normal1">“Ne oldu?” dedim. “Beğenmedin mi? Hoşuna gitmedi mi?”</p>
              <p class="normal1">Masama geçtim.</p>
              <p class="normal1">“Hayır, hayır, ona gülmedim. Şu bizim memleket...” deyip güldü bu kez. “Ne çok zaman kaybedildi. Bu memlekette.”</p>
              <p class="normal1">“Nasıl yani?” dedim heyecanla, yine bir şeyler anlatacağını fark ederek. Hazırlanırken.</p>
              <p class="normal1">Sonra elimden çay keyfini de aldı. Çay keyfimi de.</p>
              <p class="normal1">“Bu memlekette poşet çay kullanılmadığı için her insan ömründen saatler, günler heba oluyor. Çay içeceğim diye kalkıyorsun yataktan, çay istiyor canın, gidiyor 20 dakika ömürden. ‘Şimdi çay koydum, bekle, bir bardak iç, öyle gidersin’ diye ömründen çalıyorsun şöyle bir uğrayan adamın. Haberi yok adamın, gittin geldin içeri, adam tam kalkacak, ‘Çay koymuştum’. Koca tam yatacak, karı, ‘Eh, çay koydum, sabaha bayatlar, döküp ziyan mı edeyim, bekle, iç, öyle yatarız’. Dikkat ettiysen, burada bir oyun da kurmuş karısı. Çayın demlenmesini bekleyenlerin ülkesi burası yani. Çayın demlenmesini beklemeye zorunlu kılınmış bir toplum. Çayın demlenmesini beklemekten bir şeye konsantre olamıyor bu ülke. Önünde hep çay, çay engeli. O çay kaşığının tıngırdaması bana hep kaybedilen zamanları hatırlatır. Bazısı zaten farkında, geçen zamana hayıflanır ama buna karşı bir şey yapamadığı için de uzun uzun karıştırır. Ömür, zamanın çay yaprakları. Öyle süzülürler bardağın dibine. Orada öyle yığılır kalırlar.”</p>
              <p class="normal1">“Baydın ha!” diye çıkıştım.</p>
              <p class="normal1">“Bazen böyle duygusal oluyorum işte. Madem çayı bekleyeceğiz, o arada duygusal da olalım, ne olacak?” dedi. “Nasılsa çay gelince keyiflenirsin, dert etme” diye de ekledi.</p>
              <p class="normal1">“Sen keyiflenmeyecek misin?” diye sorduğumda da, “Benim zaten keyfim yerinde” diye karşılık verdi.</p>
              <p class="normal1">Ama keyifli olmadığı her halinden belliydi.</p>
              <p class="normal1">Sustuğunda karımı düşündüm. İkimiz de çayı severdik. Ama şimdi çay bekleyerek, çay bekleterek bana ne çok zaman kaybettirdiğini düşünüp biraz daha öfkeleniyordum ona. Çünkü ben yatmadan çay içmeyi pek sevmem. Hiç sevmem. Uykumun kaçmasından korkarım, kaçar da. Uykum hep kaçar.</p>
              <p class="normal1">Belki de her kalkıp gitmek istediğim, her kalkıp yatmak istediğim zaman beni çay için durdurmasından ötürü ben bu kadar sıkılmıştım. Zamanın geçmesini beklete beklete bana, beni sıkıntıya, sıkılmaya alıştırmıştı. Belki de çayın demlenmesini beklemeye bu kadar sık zorlamasaydı beni, ondan bu kadar sıkılmazdım.</p>
              <p class="normal1">Belki o mafya müsveddesi de sık çay içiyordu. İçerler de. Cezaevlerinde iyice müptela oluyor bu herifler çaya. Çayla patlatıyorlar haplarını. Belki de yazar efendinin tam aklına bir şey geldiğinde, kalkıp gideceği zaman, herif çay koyduğunu söyleyip engelliyordu. Belki de roman yazamayacaktı çay yüzünden adam. Belki de bu yüzden öldürdü. Çay yüzünden. Ne fark eder?</p>
              <p class="normal1">Karşımda masum bir adam duruyordu ve ben de sanki bir suç işlemek üzereydim. Öyle geliyordu bana şimdi bak. Çünkü çayla ilgili bu anlattığı yüzünden şimdi ilk kez sabah çaylarından birini beklerken de sıkılmaya başlamıştım. Çay ilk kez keyfimi kaçırmıştı yani. Çay da. O ise karşımda kendi kendine gülüyordu. </p>
               
</div>
<div class="calibre1" id="calibre_pb_19"/></body>
</html>