<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Manolya çalarken yakalanmak</p><br class="chapter"/>
              <p class="normal1">Sorduğu her soru, yaptığı her yorum beni kızdırdığı, kızdırmasa da huzursuz ettiği halde, hatta bazen sarstığı halde ki sarsılmayı hiç sevmem, bir yandan da daha önce pek hissetmediğim, belki uzaklarda bir gün –o koca evin bahçesinden manolya çalarken, Anneler Günü’ydü, annelerimize verecektik, peşimize düşen bekçiden kaçarken, yakalanmadık, ama bir yandan da o kadar yorulduk ki, göğüslerimiz acıdı, yakalanmak istedik– hissettiğim, hissetmiş olabileceğim –benimle koşan, kaçan arkadaşlarım da son kez o zaman mı hissetmiştir, onların hayatı farklı gelişmiş de olabilir, farklı gelişmiş, hâlâ kaçıyor olabilirlerdi ama, polis olmamış olabilirlerdi, olsalardı haberim olurdu, ya da kaçmalarına hiç gerek yoktur, zengin olmuşlardır, ya da kaçmadan öyle, yani böyle, benim o an orada, Sarp Kaya’nın anlattıklarını dinlerken hissettiğim gibi hissetmenin bir yolunu bulmuş olabilirler, belki bir gün biri elime düşecekti, soracaktım o zaman, benim elime düşenlerin ise kaçarken değil, artık yakalandıkları için hissettikleri– özgürlük duygusuna benzer bir şey hissediyordum; özgürlük duygusu böyle bir şey olmalıydı. Benim durumum ise tuhaftı, çünkü ne kaçmış ne yakalanmıştım bir daha, ne kaçıyor ne yakalanıyordum, demek ki tam yazarlık, tam bir yazara göre bir durummuş; ne kaçan ne de yakalanan bir adamı kaçacak ya da yakalanacak hale getiren bu sorular, yani ancak onun soruları özgürleştirebilirmiş beni, en azından iyi hissettirebilirmiş.</p>
              <p class="normal1">Bunun için mi biz polisler kendimizi hiç özgür hissetmiyorduk? Ne kaçtığımız ne yakalandığımız için mi? Belki de bu yüzden özgürlüğe, özgürlüğünü kullananlara, özgürlük isteyenlere bu kadar öfkeliydik. Öfkeliydim.</p>
              <p class="normal1">Yoksa bize ne, değil mi? Öldürdüyse öldürdü, kaçtıysa kaçtı. Bize neydi? Ama hayır işte. Biz her suçluda, önümüze getirilen her zanlıda çocukluk arkadaşlarımızı görürüz. Polis olmayan, olmamış çocukluk arkadaşlarımızı. Manolya çalıp, sonra da bekçiden kaçarken yanımızda koşan, ama aniden de kaybolan, kaybettiğimiz o arkadaşlarımızı. Biz bekçinin eline düşüp kızılcık sopasıyla dayak yediğimiz o akşamüzeri bizi yarı yolda bırakmış olan. </p>
              <p class="normal1">Unutulmaya yüz tutmuş bir eski duygu ve unutulmaya yüz tutmuş çocukluk arkadaşları. Ancak sorguda karşımıza getirildiklerinde hatırlıyorduk.</p>
              <p class="normal1">Bir defasında hazırladığı raporları muhasebecinin yanında suratına fırlatan genel müdürün gözlerini mektup açacağıyla oyan bir adam getirmişlerdi önüme. Bana ha bire “Beni tanımadın mı?” diye soruyordu yalvarırcasına. Onunla aynı ilkokula gittiğimizi iddia ediyordu. Çıkaramadım. Belki de bize gelene kadar firma çalışanları façasını bozduğu içindir. Farkında değildi, belki de çıkarsam, ilkokuldan hatırlasam daha da öfkelenecektim.</p>
              <p class="normal1">Ne yani, ona ayrıcalık mı tanımalıydım, tanıyacaktım? Ben burada can sıkıntısı içinde devletin maaşına talim ederken o ne herzeler yiyordu acaba?</p>
              <p class="normal1">O züppe genel müdürün gözlerini oymak keyif vermiştir ona, değil mi? Bunu tatmıştı en azından. </p>
            </div>
<div class="calibre1" id="calibre_pb_28"/></body>
</html>