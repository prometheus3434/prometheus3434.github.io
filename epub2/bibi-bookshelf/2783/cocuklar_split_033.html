<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
              <br class="chapter"/>
              <p class="indentmetin">Sevgili Komiserim,</p>
              <p class="indentmetin">Evet, işte seneler sonra bir mektup geldi ondan. Sen de, ben de bunun olacağını bir şekilde tahmin etmiş olmalıyız. Böylece senin çok merak ettiğin, bana kendin sormasan da sorgu ekibindeki arkadaşlarına sordurttuğun ayrıntının ne olduğunu bilir gibiyim artık. Sana da yazayım da, sen de bilir gibi ol. (Burada gülersin sen artık.)</p>
              <p class="indentmetin">Evet, çocuklukları rahatça hesaplayabileceğimiz gibi, ama benim yine de burada vurgulamak istediğim gibi, 70’li yılların başına denk düşüyor. Televizyonsuz yıllarına orta sınıfların yani. “Orta sınıflar” diyorum, çünkü önce onların hayatını değiştirmiştir televizyon. Esas taşıyıcısı da onlar oldu televizyonun zaten. “Faşizm gibi” diyeceğim yine kızacaksın bana, “faşizmin taşıyıcısı” yani. Neyse, her cumartesi akşamı apartmandaki bir dairede toplanırmış aileler. Çocuklar, henüz on-on bir, en kabası on iki yaşında, ana babaları muhabbeti koyulaştırmadan daha, “cumartesi toplantıları”nın ilk saatinde bir tiyatro oyunu sergilerlermiş derme çatma bir dekorun önünde. Tiyatro diyorsa da, büyüklerin ilgisini ancak böyle çekeceklerini düşündükleri için hep anne babalarının hayatlarından bir parodiymiş aslında oynadıkları. Annelerinin konken kavgaları, babalarının mesleki rekabetleri... İki kardeşin taklit yeteneği de diğerlerinden fazlaymış. Babaları gurur duyduğunu söylermiş bazen onların bu yönüyle. Ama ancak oyun sırasında, belki bir de oyunun hemen ardından. O da ancak, diğer çocukların babaları iki kardeşin yeteneğine ya da becerisine dikkat çekerse.</p>
              <p class="indentmetin">Bir defasında dekor için çok uğraşmışlar, kostümler için de. Çok isteklilermiş. Perdenin açılması uzun sürmüş epey. Babalar demlenmeye başlamış bile çoktan. </p>
              <p class="indentmetin">Bir büro dekoru. Çocukça tabii. Baba masasında çalışıyor, ağabey. Kâtip, küçük kardeş, kırıta kırıta yaklaşmış masaya. Neden kırıttığını, neden anneler gibi davrandığını bilmeden. Amca dedikleri adamı oynarken, neden amca dedikleri adamın kırıttığını, anneler gibi davrandığını bilmeden. Neden baba ile kâtibi yalnızken, onlar içeride daktiloyla oynamayı bırakarak babalarının yazıhanesinin kapı aralığından baktıklarında amca dedikleri kâtibin böyle yürüdüğünü, neden ağladığını bilmeden. “Artık dayanamayacağım, başka yerde çalışmak istiyorum, her akşam aynı şey” deyip yere çökmüş küçük kardeş. Babasını oynayan ağabey de, o yani, “Ne yaparsan yap, ne sanıyordun ya, ben de bıktım zaten senden” demiş. Amca dedikleri adamı oynayan küçük kardeş ise, yüzünü elleriyle kapatıp, hıçkıra hıçkıra uzaklaşırken, baba ikisini de kavradığı gibi komşu daireden çıkarmış, anneleri arkada, “Yapma” diye diye. Çok fena dayak yemişler o cumartesi gecesi babalarından. Kemeriyle dövmüş onları. Pazartesi ve daha birkaç gün okula gidememişler. Sonra birkaç gün gitmişler. Sonra ailece taşınmışlar oradan. Ondan sonra başka bir okula gitmişler. Bir daha birbirlerinden başka arkadaşları olmamış.</p>
              <p class="indentmetin">Pişman mıyım? Bunca seneden sonra bu mektubu okuyup da senin çok merak ettiğin ayrıntıyı bilir gibi olduğumda pişman oldum mu, pişmanlık duydum mu?</p>
              <p class="indentmetin">Hayır, her insan çocukluk travmalarıyla olduğu insan olur. Benim hiç mi travmam olmadı? Senin hiç mi olmadı mı? Bilinç ile travma birbirinden ayrılabilir mi?</p>
              <p class="indentmetin">Bir arkadaşım kocasından ayrıldığında bana sormuştu: “Çocuklarım bu travmayı nasıl atlatacaklar?”</p>
              <p class="indentmetin">Ona da söylemiştim: “Babaları onlara şimdi iyi insan olma şansını verdi işte.”</p>
              <p class="indentmetin">Böyle işte.</p>
              <p class="indentmetin">Birkaç gündür o iki çocuğu düşünüyorum.</p>
              <p class="indentmetin">Büyüğün bu oyunu bile isteye sahnelediğini, küçüğe o dayağı bile isteye attırdığını sanıyorum. Böylece birbirlerine kalacaklarını düşündü. Kaldılar da. Ama ben onu kurtardım işte. Pişman değilim yani bunu merak ediyorsan. Bana yaz. Bekliyorum. </p>
               
</div>
<div class="calibre1" id="calibre_pb_34"/></body>
</html>