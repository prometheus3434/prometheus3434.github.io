<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Her defasında imameye gelmek </p><br class="chapter"/>
              <p class="normal1">Hayatımın bir çizgi, bir doğru gibi olduğunu düşünürdüm bir süre öncesine kadar. Karıma miras kalana kadar. Polis okulundan mezun oluşumdan sonra bir de evlenince doğru bir çizgi olduğunu düşünmeye başlamıştım hayatımın. Sonra çocuklar geldi ardı sıra. İyice ikna oldum hayatımın bir doğru olduğuna, bir çizgi gibi uzadığına. Boyum biraz kısa belki. Ama bu olaylar, mezuniyet, evlilik, çocuklar birbiri ardına gerçekleştikçe boyum da uzuyormuş gibi gelirdi. Öyle geldi bana. Yatay bir çizgi gibi tasavvur ettiğim hayatımın beni dikey olarak uzattığını sanmam o zamanlar, sanmış olmam ne tuhaftı, şimdi düşünüyorum da. Sonra o kadarcık para değiştirdi bu durumu. Karıma o kadarcık bir miras kaldığında, boyumun biraz kısalığını, biraz kısa olduğunu tekrar fark ettim, ki mantıki açıklaması böyle bunun, ancak böyle açıklayabilirim bunu. Ve böylece hayatımın da doğru bir çizgi olmadığını anladım. Bir doğru gibi gelmemeye başladı hayatım bana.</p>
              <p class="normal1">Sarp Kaya’nın söyledikleri ise bana hayatımın geometrik şeklinin ne olduğunu açıkça gösterdi sonra işte. Hayatımın bir daire olduğunu. “Kısırdöngü” de diyebilirsiniz buna. Tabii, şu da ihtimal dahilinde hâlâ: Belki de Sarp beni bir kısırdöngüye mahkûm etmişti daha ilk konuşmamızda. Ben onu mahkûm edecek, mahkûm olmasına yarayacak ifadeyi ondan alacakken, daha işin başında o beni mahkûm etti. Gerçi o da hapsi boyladı (benden önce). Ama o zaten boylayacaktı. Benim de hapsi boylamış olmamdı şaşırtıcı olan. Ama hiç de şaşırtmıyor işte şimdi artık.</p>
              <p class="normal1">Çünkü zaten daha ilk konuşmamızda ben hapsolmuştum yani. Konuşmamıza hapsolmuştum. Bu yüzden şaşırtmıyor beni bunca yıl hapsolmam.</p>
              <p class="normal1">Bir kere hapse girince bir daha korkmazmış ya insan hapisten, bir daha hapse girmekten. O kadar yani. </p>
              <p class="normal1">Bizim cinayet masasının pek gediklisi olmaz ama mesela hırsızlık masasının gediklileri öyle dermiş. Ben hiç çalışmadım hırsızlık masasında. Ama ben de hiç korkmadım işte hapse girmekten bir kez daha. O baltaya uzanırken, vururken, kan fışkırırken. Sarp tutuklanıp cezaevine konulduktan hemen sonra o baltayı satın alırken de o kadar rahattım ki. O kadar kararlıydım ki. Karşı kıyıdan esen rüzgârı içime çektim, geçici bir özgürlük olduğunu bilerek bunun, bir de çay içtim bir bahçede denize baka baka.</p>
              <p class="normal1">Keyfini çıkardım Sarp’ın tutuklanıp cezaevine konmuş olmasının. Ne üzgündüm ne pişman. Geçici bir şeydi nasılsa özgürlük. Sonu görünen bir yol. Yolun sonunda kendimi en özgür hissedeceğim anı görüyor, hissediyordum. Pakette balta, karşı kıyıya baksam da, akşamı düşünüyordum. Kendimi en fazla özgür hissedeceğim ama aynı zamanda beni daha uzun bir yol olabilme ihtimaliyle korkutan özgürlüğüme bir telefonla son vereceğim o an daha gelmeden keyfini çıkarıyordum o anın.</p>
              <p class="normal1">O telefonu hemen edecektim. Çünkü özgürlük tehlikeli bir şeydir. Bilirim. Evde iki çocuk olacak. Özgürlükle mücadele etmek lazımdı. Kendi özgürlüğümle de mücadele etmem lazımdı yani. Kendi ellerimle son vermem lazımdı özgürlüğüme. Baltayı indirir indirmez telefonu kaldıracaktım. Her şeyi ince ince planlıyordum. Baltayı indirdikten sonra özgür kalmaktan o kadar korkuyordum ki, kendi kendimi kalorifer borusuna kelepçeleyip anahtarı da uzağa atmayı düşünüyordum. Özgürlük bana istemediğim şeyleri yaptırabilirdi. Tabii ya, evde iki çocuk. Ama çocuklara anahtarı getirmelerini söyleyebilirdim. Onun için yutacaktım anahtarı. Olmaz. Kaloriferin üzerindeki camı önceden açacak, önce kendimi kelepçeledikten sonra geriye doğru sokağa atacaktım. Of, özgürlük fazla uzun sürecekti.</p>
              <p class="normal1">Her şeyi tartıp biçerken özgürlüğün benim dışımda bir şey olduğunu hissettim. Kimse isteyerek suç işlemiyordu. Özgürlük dışarıdan yönetiyordu herkesi. Ben bir yerde son vermeyi başaracaktım ama özgürlüğüme. Böylece çocuklarım yaşayacaktı. Yaşadılar.</p>
              <p class="normal1">Sarp Kaya’nın hayatının geometrik şekli ise doğrusal çizgiydi. Öyle demişti. Art arda kitaplar çıkarıyordu. Sonra satırlar dümdüzdü. Sayfa numaraları birbirini takip ediyordu. Kitaplıklarda, raflarda yan yana uzanıyordu kitapları. Öyle tarif etmişti hayatını, ben de ikna olmuştum. Asıl onun hayatının geometrik şekli doğruydu yani. Ondan sonra onu, bana hep dikey ve yatay çizgilerin ardından bakarmış gibi izlemiştim. “Benim hayatımın şekli bir doğrudur” demişti daha ilk sabah. “Kitaplarımı dikey koyarsam, yan yana yani, yatay bir doğru, kitaplarımı yatay koyarsam, üst üste yani, dikey bir doğru. Her bir sayfadaki satırları sayarsam yine dikey, her bir sayfadaki kelimeleri sayarsam yine yatay.”</p>
              <p class="normal1">“Peki, sayfayı çevirdiğinde?” diye, yakalamış gibi onu, girdim araya.</p>
              <p class="normal1">“Ben sana ‘Hayatım doğrudur’ demedim ki. ‘Hayatımın şekli doğrudur’ dedim. Yatay ve dikey çizgilerden bir pencerenin arkasında geçer benim ömrüm.”</p>
              <p class="normal1">“Hapiste yani?”</p>
              <p class="normal1">“Evet.”</p>
              <p class="normal1">“Sen hapis görmemişsin daha.”</p>
              <p class="normal1">Oysa ben de görmemiştim o güne kadar hapis ve onun yazmak üzerine konuşmaya başlamasıyla birlikte uzun, bitimsiz bir koridorda yürür ama bir yandan da koridoru çoktan kat etmiş de koğuşa girmiş, pencerenin parmaklıklarına başımı yaslamış, karşı koğuşta yine parmaklıklara başı dayalı Sarp Kaya’yı seyrediyormuşum gibi geldiğinde bana, hapis olmanın ne olduğunu anlamıştım. Ve işin tuhafı hiç yabancı değildi bu duygu bana. Şaşırtıcı olan buydu yani.</p>
              <p class="normal1">Tabii havalandırmaya çıktığımızı sandığım da oluyordu. O karar veriyordu. Aniden benim yaptığım bir şeye takılıyordu. Tespih çekmeme mesela.</p>
              <p class="normal1">“Bu kadar mı korkuyorsun hayattan Komiser?” dedi aniden. Dostçaydı sorarkenki vurgusu.</p>
              <p class="normal1">“Bu da nereden çıktı şimdi?” dedim. Artık kızmış gibi yapma gereği bile duymuyordum.</p>
              <p class="normal1">“Tespihi bırakamıyorsun da elinden. Her defasında imameye gelmek sevindiriyordur seni, değil mi? Hayatının dönüp dönüp hep aynı yere çıktığını parmak uçlarında hissetmek zorundasın, değil mi?”</p>
              <p class="normal1">Ve daha ben bir cevap veremeden, kısa bir sessizliğin ardından sürdürdü konuşmasını: “Parmak uçlarının dünyaya uzanmasından korkuyorsun. Çünkü sen de biliyorsun ki dünya bir çizgi gibi uzanıp gidiyor. Parmak uçlarının seni ‘dünya’ denen bu çizginin üzerine çekmesinden korkuyor olmalısın. Dünyayı zamana dönüştürüp, zamanı da elinde döndürüp hayatına hâkim olduğunu sanıyorsun. Tespih çeken erkekler dünyayı ellerine almış gibi bakarlar etrafa. Oysa ellerindeki zamandır. Ömürleridir ellerindeki. Bile isteye tekrar tekrar yaşadıkları hep aynı ömür. Halbuki kadınlar tespihi sadece dua etmek için çekerler. Onlar geleceğe bakarak, gelecekte olacaklar için dua ederken tespih çekerler. Kadınlar sadece dua etmek için, gelecekte olacaklar için dua ederek tespih çektikleri için, tespih çekseler de geleceğe bakarlar. Tespih çeken kadınlar için ‘hayat korkağı’ diyemeyiz. Onlar olacaklardan korkuyorlardır sadece. Oysa hayatı, yaşamayı seviyorlardır. Sadece dünyanın üzerinde güvende olmadıklarını biliyorlardır. Ve kabul ediyorlardır. Hepsi bu.”</p>
              <p class="normal1">“Bundan böyle her hareketim için senden izin almam gerekecek, öyle mi?” dedim önce. Sonra da konuşma kesilir diye telaşla yetişip sordum: “Sen hiç tespih çekmez misin, peki?”</p>
              <p class="normal1">“Yazmaktan fırsat kalsa ben de çekerdim belki. Ama parmaklarım hep harflerde oluyor benim.”</p>
              <p class="normal1">“Hiç tespih çeken bir adam yazdın mı peki?”</p>
              <p class="normal1">“Henüz değil.”</p>
              <p class="normal1">Bu “henüz değil” deyişindeki vurgu beni hem öfkelendirdi ama hem de aynı anda merak uyandırdı. O yüzden öfkemi belli etmemek için tekrar konumuza döndüm. Evet, “konumuz”. “Konumuz” olarak görüyordum bunu. Artık.</p>
              <p class="normal1">“Yazdıkların yapmadıklarınsa senin ve yazdıkların dışında da hiçbir şey yoksa, hiçbir şey olmuyorsa bu dünyada senin için, peki, yazdıklarını yazarken yaptığın ne, olan ne? Senin için yazmak nasıl var oluyor?”</p>
              <p class="normal1">“İyi soru, bunu bekliyordum ama şimdiye kadar yazmak üzerine bir roman yazmadığımı nereden biliyorsun? Hiçbir kitabımı okumamışsın ki.”</p>
              <p class="normal1">“Yazsaydın eğer, yaptığın bir şeyi yazmış olurdun ama o zaman. Yazmak üzerine yazdıysan yapmadığını yazmıyorsun demektir o zaman” dedim coşkuya kapılıp. Ama durdurdu beni.</p>
              <p class="normal1">“Sen bana polis oyunları oynuyorsun. Bunu anlayışla karşılıyorum tabii. Benimle niye yazmak üzerine tartışasın ki, değil mi? Başka işin mi yok? Oysa belki benim de bütün istediğim buydu buraya gelirken. Belki de bir yazar yazmak üzerine ancak bir cinayetin zanlısı olarak karşısında oturduğu bir polisle tartışabilir. Peki, öyleyse artık bir polisle bir yazar olduğumuzu unutmadan konuşalım.”</p>
              <p class="normal1">“Bir polisle bir cinayet zanlısı olarak konuştuğumuzu unutmadan diyelim” dedim hemen. Onu düzeltmek için değil, kışkırtmak için düzelttim söylediğini.</p>
              <p class="normal1">“Tamam, şunu mu demek istiyorsun yani: Yazdığımı, kitaplar yazdığımı kabul ettiğim anda cinayeti işlediğimi de kabul etmiş olacağım? Hep bununla meşgulsün, değil mi?”</p>
              <p class="normal1">“En azından sorguda buradan yola çıkarak seni sıkıştırabiliriz.” </p>
              <p class="normal1">“Yani burada konuştuklarımızı sorgu odasına taşıyacaksın, öyle mi?</p>
              <p class="normal1">“İlk sorduğum soruya cevap ver, taşımayayım.”</p>
              <p class="normal1">Burada konuştuklarımızı sorgu odasına taşımayacağımdan çoktan emindi aslında. Taşıyamayacağımdan. Konuştuklarımız bir polisle bir cinayet zanlısının konuşmaları olmaktan çoktan çıktığı için. Ben ise bana güvendiği için emin olmasını istediğimi hissediyor ve bunu istediğime de şaşıyordum.</p>
              <p class="normal1">“Kabul. Bak, benim için yazmak diye bir şeyin olmaması için yazıyorum ben. Bunu da şöyle açıklayayım: Kendim olmamak için yazıyorum yani. Yaptığım, yapacağım her şeyden kurtulmak için. Bunun için yapmadıklarımı yazıyorum. Böylece de yazdıkça yazı beni yok ediyor. Ben yazıya dönüşüyorum. Yaptığım her şeyi yazı yapmış oluyor o zaman da. Benim yazdığım her şey benim değil, yazının yaptığı şeyler oluyor. Bu yüzden yazdıklarım yapmadıklarımdan oluşuyor, tekrarlarsak. Ama bir yandan da yazdıkça ben yok olduğum için, benim için de sadece onlar oluyor dünyada, o yazdıklarım. Yani ben yazar değil, yazının ta kendisi olmak istiyorum. Benim bütün amacım yazarlığın en üst mertebesine ulaşmak, yazı olmak oldu hep. Bu işe başladığımdan beri.”</p>
              <p class="normal1">Sustuğunda çok korkmuştum o sabah. Bir daha konuşmaz benimle diye. Ama sözünün eriydi. Konuştu. Daha çok konuştuk. Bazen yanımdaymış, hâlâ konuşuyormuşuz gibi gelir bana. O kadar çok konuşmuşuz yani. </p>
               
</div>
<div class="calibre1" id="calibre_pb_11"/></body>
</html>