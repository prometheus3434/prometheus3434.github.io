<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_6"><br class="calibre3"/>
              <br class="calibre3"/><br class="calibre3"/>Parçalanmış ifade 5</h1>
<br class="chapter"/><p class="normal2">Marksizm</p><br class="chapter"/>
              <p class="normal1">O günden sonra sık, daha sık, daha da sık gider oldum onun evine. Yine sevişiyorduk, yani bazen sevişiyorduk, bazen ben bir gerekçe buluyor, öyle oturuyor, öyle oturmanın bir yolunu buluyor, bazen de o zaten daha baştan hiç niyetli olmuyordu. Benim artık esas amacım ağabeyine yakın olmaktı, ağabeyinin yan dairesinde olmaktı. Pencereye de daha sık gider olmuştum. Bir monolog başlatıyor, bu monoloğun akışında pencereye doğru kayıyor, kaydığım için o da benim pencereye doğru gittiğimi fark etmiyor, fark etse de sesini çıkarmıyordu, çünkü kayıyordum; pencereden bakarak, böylesi daha uygun, daha teatral olduğu için, onun tarafından da kabul edildiği için, monoloğumu sırtım ona dönük, pencereden bakarak, ağabeyini binaya girer ya da çıkarken görebilmek için uzattıkça uzatıyor ve sözümü kesmesini engelleyecek, pencereden geri, ona dönmeme neden olacak bir müdahalede bulunmaması için onun ilgisini çekmeye çalıştıkça çalışıyordum. Eminim birçok kitap konusunu bu monologlarda harcamışımdır. Bende böyledir, bir şeyi bir kere birine anlatırsam onu artık oturup yazamıyorum. Bu anlattıklarımı da yazamayacağım mesela.</p>
              <p class="normal1">Yazabilmem için epey değiştirmem, olmadık şeyler, yapılmadık hareketler, söylenmedik sözler eklemeliyim ya da. Bambaşka bir olay, bambaşka bir eylem, bambaşka bir sohbet olmalı artık şimdiye kadar olanlar. Yani olanların yerine olabilecek, olmuş olabilecek bir şeyler olmalı benim yazdıklarım, yazacaklarım. O kadar olmadık şeyler, söylenmedik sözler, yapılmadık hareketler olmalı ki, yazı pırıl pırıl parlamalı; dil, olanların, söylenenlerin yanında, yanı sıra, üstünde bütün gücüyle algılanmalı. Okuru bunların olmuşluğuna, yaşanmışlığına, söylenmişliğine ikna etmek için yazıya başvurmuş olmalı, dile sığınmış olmalıyım bu kıvama gelebilmek için. Neyse, bunu geçelim.</p>
              <p class="normal1">Evet, pencereden mütemadiyen bakıyordum. Mümkün mertebe uzun süreler.</p>
              <p class="normal1">Onu gördüğüm anda ne hissedeceğimi merak ediyordum. Öfkem, nefretim, utancım, her ne olacaksa hissettiğim, bunu ölçecektim. Şu anda aşamayacakmışım gibi gelse de aşıp aşamayacağımı ölçecektim. İntikam isteğimi ya da. Şu anda içimde günbegün büyüyen. Bu adama, hayatımda hiç olmaması gereken bu adama karşı bu kadar kuvvetli bir şeyler hissetmek beni felç edebilirdi, hayatım değişebilirdi. Beni yolumdan çevirecek, esas o zaman kazanmış olacak, vücuduma girmiş olmasından çok daha büyük bir taciz olacaktı bu; bu duyguların beni harekete geçirmesiyle hayatıma girmiş olacaktı. Hiçbir eyleme kalkışmasam bile.</p>
              <p class="normal1">Onu acilen affetmeliydim. Acilen bir hikâye, bir roman yazmalıydım. Çünkü ben düşmanlarımı hep edebiyatta affettim.</p>
              <p class="normal1">Gençliğimde siyasete öyle kaptırmıştım ki kendimi, Marksizm beni öyle heyecanlandırıyordu ki, edebiyata da böylesi meraklı olmasam, çok rahat birilerini, sınıf düşmanı olarak işaretlenmiş birilerini öldürürdüm. Ama işte edebiyat buna müsaade etmiyordu. Her defasında siyaseten nefret ettiğim, etmem gereken, edeceğim birinin bir benzeri bir kitapta, bir romanda, bir öyküde öyle bütünlüklü, öyle derinlikli görünüyordu ki, o bütünlüğün zenginliğinde öyle güzellikler saptıyor, o derinlikte öyle bir ilgiyle dolaşıyor, ilgi duydukça da öyle seviyordum ki, yani anlıyordum ve anlayınca da bir şekilde sevmiş oluyordum. Sevgi en güçlü af değil midir?</p>
              <p class="normal1">Onu affedebilmem için onun yerine apayrı birini koymalıydım yazarken. Olayın yerine de bambaşka bir olay. Yeni bir şey yazacaktım yani. Bana yaptığının aramıza çektiği, kendisine dönüştürdüğü ve benim artık onun derinliğini görmemi engelleyen perdenin, perde-kişinin yerine, perde-kişinin ardına yepyeni birini koyacaktım. O zaman anladım, onu pencereden gördüğümde –aceleyle otomobiline biniyordu, oydu işte–, edebiyatla affedemeyeceğim biri olmuştu işte o artık. Herkesin birini affetmek için öldürmesinin gerekeceği gün gelirmiş. Bir yazarın bile. Anlatabildim mi?</p>
             <div class="calibre1" id="calibre_pb_33"/></body>
</html>