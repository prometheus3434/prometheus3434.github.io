<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
              <br class="chapter"/>
              <p class="indentmetin">Merhaba Komiserim,</p>
              <p class="indentmetin">Burada, benim cephemde tuhaf şeyler oluyor, haberin olsun. Bir mektup daha geldi. Bunca yıldan sonra art arda iki mektup göndermesi, birincide anlatmadığı, olacağına ve olduğu için de anlatacağına dair hiçbir şey hissettirmediği bir olayı, annesinin intiharını bu ikinci mektupta anlatması, sonra bu iki mektubun art arda gelmiş olması ve birbirini tamamlaması, ikinci mektubu birinci kadar beklemediğim halde –ki birinciyi de öyle belli belirsiz beklemişim, geldiğinde anlamıştım– bu iki mektubun birbirini tamamlıyor olması ondan üçüncü bir mektubu beklememe, yani bu iki mektupla onun bana anlatmak istediği hikâyenin daha bitmediğini, tamamlanmadığını yani, düşündürdü ki bu da beni korkuttu. Zamanın uzamasını istemiyordum çünkü. Sonra yine zamanın uzamasını istemediğimi ve bu yüzden de üçüncü mektubun gelmesini istemediğimi düşündüğüm bir anda anladım ki üçüncü bir mektuba gerek yoktu ondan gelecek. Bundan emin oldum. Üçüncü bir mektup göndermesine gerek yoktu. O kendince olmasını istediği şeyi bana yaptırmıştı. Annesinin intiharına neden olan şeyi kendisine yaptıran, kendisini ortak eden ağabeyini bana öldürtmüştü. Benim intiharım ise ağabeyinin bana yaptırmak istediği şey olacaktı. Benim şahsımda, annesinin intiharına neden olan şeyi kendisine yaptıran kişiyi intihara sürükleyecekti. İntihara sürükleyecek şeyi benim bedenimde bana yapmıştı. Bana bunu bunun için yapmıştı. Adamlarına bunun için yaptırmıştı.</p>
              <p class="indentmetin">Bunlar önemli. </p>
              <p class="indentmetin">Evet, ikinci mektupta anlattığı annesinin intiharı şöyle olmuş: O ve ağabeyi annelerinin kendilerini amcalarının yazlığına götürmesini istiyormuş. Babanın işleri yoğun ama sabah pencerenin önünde senelerdir yaptığı gibi, bu yeni eve taşındıklarından beri her sabah yaptığı gibi sessizce ağlayarak çay içen annelerine söylemiş, “İstersen sen al çocukları git, ben de hafta sonu gelirim” demiş. Annesi cevap bile vermemiş. Onlar bu konuşmayı odalarından duymuşlar. Ağabeyiyle birbirlerine bakmışlar sorar gibi. Ağabey cevap verir, onaylar gibi de bakmış sonra ona. O anlamamış ağabeyin neyi onayladığını ama ağabey sofrada başlatınca oyunu hemen anlayacakmış.</p>
              <p class="indentmetin">Anneleri onların küskün küskün sokağa çıkmadan önceki ısrarlarını da cevapsız bırakmış önce, ama sonra kız kardeşinin kızının, “kuzininizin”, düğün hazırlıklarına yardım edeceğini, şehirde kalmak zorunda olduklarını söylemiş onları sokağa gönderirken küskün.</p>
              <p class="indentmetin">Öğlen olduğunda eve çağırmış onları anne. Patates kızartıyormuş. Köfteler kızarmış, tabaktaymış. Ellerini yıkayıp sofraya oturmuşlar.</p>
              <p class="indentmetin">Ağabeyi başlatmış oyunu. “Seni artık bu büroda istemiyorum. Kendine başka iş bul” demiş tok bir sesle. Erkeksi. O da elleriyle yüzünü kapayıp ağlamaklı bir sesle, yapabildiği kadar, şimdi artık daha iyi yapabildiği kadar kadınsı, “Sana verdiğim emekler haram olsun. Gençliğimi harcadın. Bir kadın, değil mi? Söyle, bir kadın mı?” diye kavgaya, şirretleşmeye başlamış.</p>
              <p class="indentmetin">Oyun sürerken anneleri ayaklarını sürüye sürüye gelmiş, kapıya yaslanmış önce, “Kesin” demiş. Sonra çökmüş. Sırtı odanın kapı pervazına dayalı kayarak çökmüş. Bir süre öyle çömelik oturmuş. Bir noktaya bakmış. Onlara bakmış sonra. Sonra elindeki ekmek bıçağını gırtlağına dayamış. Kafasını üzgün ve sert önüne düşürmüş. Kan karşıdaki beyazlığa fışkırmış. Böyle de detaylı anlatıyordu mektupta bunları.</p>
               
</div>
<div class="calibre1" id="calibre_pb_40"/></body>
</html>