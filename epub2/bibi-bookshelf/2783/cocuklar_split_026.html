<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/>
              <p class="indentmetin">Sevgili Komiser, </p>
              <p class="indentmetin">Bak, şöyle anlatayım: Dünya sadece intihar edenlerle dünya olmuyor. Müntehirlerin fedakârlığının bunda çokça payı olsa da, dünyanın derinleşmesinde aslında bütün düşüşler etkili oluyor. Sadece uçuruma, uçurumlara düşenlerin, uçurumlara atlayanların payı yok yani.</p>
              <p class="indentmetin">Bütün düşüşlerle dünya, dünya oluyor aslında yani. İşte bu yüzden bu çukurdaki ihtişam, bu çukurun ihtişamı bütün düşenlerin eseri.</p>
              <p class="indentmetin">Dünyanın fiziğinden daha derin bir yere –ruha yani– düşen herkes dünyayı, bu çukuru ihtişamlı bir yer haline, ihtişamlı bir çukur haline getiriyor. Muhteşem bir uçurumu olan bir çukur haline. Uçurumu kadar, düşenleri kadar, düşenlerinin düştüğü yer kadar, bu ölçekte derin, derinliği ölçüsünde, uçurumu ölçeğinde de ihtişamlı bir dünya.</p>
              <p class="indentmetin">Benim için dünyanın ihtişamı düşüştedir. Hep düşüşte oldu. Harflerin, kelimelerin, cümlelerin kâğıda düşüşü, senin sık sık aklıma, içime düşüşün, bazen böyle anlarda gözyaşlarımın düşüşü, elbette savaşlarda düşenler de, barikatlarda düşenler sonra, sonra sokakta kalp krizi geçirip düşenler, ağıtlar, yağmur, kar, eğer her şey düşerek geliyorsa bize, bütün bu düşüşlere sevinmemiz gerekmez mi? Ben senin eline düşmeseydim, sen o düz, senin deyiminle dümdüz çukura –ben de kullanabilirim aslında bu kavramı–, hapishane sistemine düşmeseydin, bu kadar güçlü bir bağ olacak mıydı aramızda? Sen ne kadar bundan kuşkulansan da ben aramızdaki bu bağı asla koparmak istemiyorum, koparmam da.</p>
              <p class="indentmetin">Evet, her şey düşerek geliyor bize. Yerçekimi bu zaten. Nesnelerin çok ötesinde olan bir şey.</p>
              <p class="indentmetin">Bu düşüş, bu düşüşler bu çukuru derinleştirdikçe, âlem daha yükseğe taşınıyor.</p>
              <p class="indentmetin">Düşeceğiz biz de. O uçuruma atlayacağız aynı saatte, aynı anda, sözleştiğimiz gibi.</p>
              <p class="indentmetin">Düşen iki veda şarkısı gibi buluşacağız o uçurumun dibinde – ki şarkılar da düşer, notalar da düşer.</p>
              <p class="indentmetin">Evet, düşüşün ihtişamının en net ortaya çıktığı yer de zaten şarkılardır. Şimdi düşüş ve yer yan yana geldiğinde –yani düşüşün ihtişamının yerde, bir yerde en net ortaya çıkması gibi bir tez– sana tuhaf gelmiştir, ama işte şarkılar bunun mümkün olduğunu bize gösterdiği için bu kadar mühimdir bir yandan da.</p>
              <p class="indentmetin">Bak şöyle: Şarkı müziğin içine düşer, söylendikçe, çalındıkça düşer ve müzik bize doğru düşer, müzik düşüştür çünkü ve biz düşüşün istikametindeyizdir ve bu düşüş, biz müziği dinlerken müziğin düşüşü bize göründüğünde, şarkının da müziğin içindeki düşüşü görünür; yani şarkılar düşüşün içindeki düşüştür ve müzik biz yerdekilere ulaştığında, biz müziği duyduğumuzda, müziğin içinde mütemadiyen düşen şarkıyı da, şarkının müziğin içindeki hareketini de görürüz ve bu yüzden de çoğunlukla ilk kez dinlediğimiz bir şarkının nasıl devam edeceğini hemen kestiririz, kestirebiliriz. Tahmin ederiz yani. Bu yüzden ilk dinlediğimiz şarkılar da bize tanıdık gelir. İlk dinlediğimizde de çoktan biliyormuşuz gibi gelir bize şarkılar bu yüzden. Çünkü şarkının ilk düşüşünü, yazılırken nasıl düştüyse müziğin içine, bu aynı düşüşü, düşüşün yönünü, düşüş hızını o şarkıyı daha ilk dinlediğimizde, daha dinlemeye başladığımızda ve sonrasında da elbette her dinlediğimizde, görmekteyizdir biz. Şarkı dinlemek böyle bir şeydir işte. Yani.</p>
              <p class="indentmetin">Şarkılar müziğin tüpü içinde dünyaya atılmış düşüşlerdir. Kristal bir tüp içinde. Dünyaya atılmış.</p>
              <p class="indentmetin">Biz de işte iki veda şarkısı gibi kendi uçurumumuza atladığımızda sanki müziğin içine, içinde düşer gibi düşeceğiz o uçuruma, o uçurumda. Böyle güzel olacak işte. Veda ve ölümün süiti olacak bizimkisi.</p>
              <p class="indentmetin">Şarkı, acının içinden umudu çıkarırken meydana gelen sürtünmenin sesidir. Unutma.</p>
               
</div>
<div class="calibre1" id="calibre_pb_27"/></body>
</html>