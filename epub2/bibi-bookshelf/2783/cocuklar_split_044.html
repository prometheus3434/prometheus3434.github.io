<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Bir tane rüya anlatmadı bana</p><br class="chapter"/>
              <p class="normal1">Yağmur günlerce durmamıştı. Önce kısa aralıklarla. Sonra biteviye. Şimdi şiddetleniyordu da. Tam da bugün. Akşama doğru mahalleyi su basması muhtemeldi. Babasının parası bir buna yaramıştı işte. Bence. Benim açımdan. En üst kata taşınmakla iyi etmiştik. Artık yağmur yağdı mı paçaları sıvayıp elime süpürgeyi almam gerekmiyordu. Az mı mobilyacı, halıcı taksiti ödemiştim.</p>
              <p class="normal1">Ve onu da götürüyorlardı işte. Ara verdiğim bir şeyler, ama önem de verdiğim bir şeyler yeniden başlayacaktı sanki. “Gündelik hayatım mı?” diye düşündüm. Ama rahatlayacağımı sanmışken, sanmıştım, içimi kasvet bastı. “Peki, hayatım mı?” dedim. O da belirsiz bir şey gibi geldi. “Bu işte, bu yeniden başlayan” diyemeyeceğim kadar belirsiz bir şey. Kendimi buradan başka gidecek bir yeri olmayan biri gibi hissettim. Emniyette hapis. Oysa hapsolmaya giden oydu, ben değil.</p>
              <p class="normal1">Onu cezaevine götürecek araba aşağıdaydı. Cama alnımı dayayıp öyle baktım, öylece. Emniyetin avlusundan değil de sanki benim içimden çıkacak gibiydi. Öyle hazırlanıyordum, güç topluyordum. Öyle güç toplamam gerekti aşağı bakmak için. Çıkarabilecek hale gelmek için. O kıvama.</p>
              <p class="normal1">Çıkarmayı başaracaktım. İyi idare etmiştik. Bu iş burada kalmalıydı artık. Neler uydurmuştu.</p>
              <p class="normal1">Organizeden ve terörle mücadeleden öldürdüğü adamın çevresinde olduğunu öğrendiğim muhbirlerle konuşmam iyi olmuştu. Ama mafya müsveddesi maktulü daha ince soruşturmaya karar vermeme herifin kardeşinin olmadığını öğrenmem sebep olmuştu. Daha doğrusu epeydir olmadığını. On yıl kadar önce 17 yaşında bir çocuk bıçakla gırtlağını kesmiş mafya müsveddesinin o kardeşinin. Azmettirici olarak ondan şüphelenilmiş ama soruşturulmamış. Senelerdir bir yandan örgüte silah satıp bir yandan da jandarmaya ihbar eden bir herifmiş. Jandarmadan bize, bırak bizi, terörle mücadeleye bile istihbarat gelmediği için bunu da tesadüfen öğrendim. Başka bir şey sormak için uğradığım bir muhbirden. </p>
              <p class="normal1">Bu mafya müsveddesi verdiği bilgiler karşılığında devletten ticaret izni alanlardandı yani. Terörle mücadelede hiç çalışmamış olsam da, Sarp Kaya’nın siyasi olduğunu ise hemen anlamıştım. Hepsi böyle ya bunların, yazarların yani. İmza kampanyalarından çetele tutar terörle mücadeleciler. Ama nasıl yeminliyse Sarp Kaya kimseyi ele vermemeye, şerefini, namusunu ayaklar altına almaya bile hazırdı sırf işlediği cinayetin gerekçesini saklamak için. “Ulan, amma tuhaf adamlarmış bu yazarlar” demiştim kendime. Teröristler de öyleydi tabii, öyledir yani.</p>
              <p class="normal1">Gizlemesi gereken ne çok şey olmalıydı ki, kıçını bile verecekti neredeyse sırf durumuna ikna olalım diye. Daha teslim olduğunda aç kapıyı gir içeri durumundaydı. Daha ince aramada. Benim de kafamı karıştırmaya çalışmıştı. Rüya deyip bir zarf atmıştı. Ben de düştüm önce. Bir tane rüya anlattı mı bana? Hayır, hep gerçek, hep gerçek. Üç gün üç gece bunları kurmuştu uyuyormuş gibi yapıp. Uyumuştur da ama üç gün üç gece de değil herhalde.</p>
              <p class="normal1">Peki, benimle hesabı neydi? Benim niye kafamı karıştırmak istedi? Sorgu şefiydim ya, tabii sorgu şefiyim ben, beni dağıtıp iş yapamaz hale getirmek istiyordu. Ama ben de işte durmadım, eski günlerdeki gibi sabahçı kahvehanelerinde, pavyonlarda muhbirlerimizle buluşup bilgi topladım şu mafya müsveddesiyle ilgili. Sonra da oyalanmak için dinledim işte Sarp Kaya’nın anlattıklarını. Oyalandım da. Siyasi nutuk dinlemekten daha iyiydi. Zaten ben elimdeki bilgileri bizim amire iletsem bana bırakmaz, alırdı onu, hop terörle mücadeledekilere paket.</p>
              <p class="normal1">Aslında bu teröristler polislerin gözünün yaşına bakmaz. Eline geçsem başka bir yerde beni de gözünü kırpmadan öldürürdü. Ama işte eli kolu bağlıydı benim karşımda. Başka bir ortamda o da ölümüm için elinden geleni ardına koymazdı. </p>
              <p class="normal1">Ve işte şimdi bindiriyorlardı arabaya. Yukarı baktı. Gülümseyip gülümsemediğini fark etmedim. Gülümsemiştir. Neyse, birazdan araba hareket edecek ben de aptesimi alıp sabah namazımı kılacaktım. Sonra da çaycı mesaiye gelene kadar “ya sabır” çekecektim. Araba hareket ettiğinde ben de camın önünü terk ettim. O camdan son bakışım olmuştu bu. Halbuki senelerce sıkıntıdan karşı evlerde oturanların sabah telaşlarını seyretmiş durmuştum bu camın ardından, değil mi? Neler gördüm aslında. Görmüştüm.</p>
		</div>
<div class="calibre1" id="calibre_pb_45"/></body>
</html>