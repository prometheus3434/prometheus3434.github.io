<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Yazmış olmak, yapmış olmaktır okur nezdinde</p><br class="chapter"/>
              <p class="normal1">Daha bir saat olmadan nerelere gelmiştik. Eğer sorgu başladığında da –tabii eğer bir sorgu gerekecekse (elimden geleni yapacaktım bunun olması için)– hali tavrı değişmezse, o zaman sinirlenecektim işte. Beni konuşturuyordu şimdilik, ben de konuşuyordum dünden razıymış gibi ama aynısını diğerlerine de yaparsa çok kızacaktım. Adam gibi cevap vermeliydi sorgu odasında sorularımıza. Yani bir suçlu gibi. Baş başa kalacağımız zamanlar olacaktı daha nasılsa. Olması için fırsat yaratırdım. İşte o zaman bir yazar gibi konuşabilirdi istediği kadar. Oyalanırdım ben de. Ulan, dedim ya, “amma acayip bir şeymiş bir yazarla konuşmak.” Hiç beklemediğim bir yerden bir yol bulmuştu sanki hayatımın içine doğru. Bir kapım açılmış, bir kapım varmış da onu sanki bir saat içinde hiç zorlamadan açmış, açtırmış gibi geliyordu şimdi bana. Sanki benden öğrenmek isteyip de öğrenemeyeceği bir şey yoktu daha şimdiden. Hep başkalarını dinlemiş olan ben, içimde anlatmak istediğim ne çok şeyin birikmiş olduğunu fark etmiştim işte bir saat içinde. Nasıl dolmuşmuşum meğer. Heveslendim resmen, içimden sanki ellerimi ovuşturdum. Ya, nasıl olmuştu da bırak eline bir roman almayı, gazetelerin köşe yazarlarını bile okumayan ben (oysa terörle mücadeledekiler o yazılarda neler bulup bir de prim alıyordu), bazı şeylerin sadece bir yazara anlatılabileceğini bilmişim alttan alta hep. Bilirmişim. Ya da şimdi hazır bir yazar buldum, elimde, açık açık konuşayım diyordum.</p>
              <p class="normal1">Neler söyledi namaz hakkında, namaz kılmak hakkında? Hiç aklıma gelmeyecek şeyler aklıma nasıl yerleşiverdi? Bu adamdan korkulurdu. Bu adam beni altüst ederdi. Bu adam beni alt ederdi. Bu adamdan sahiden korkuyordum; ama korktuğumu anlamasından, bu adamdan korktuğumdan daha fazla korkuyordum ki bu, bu adamdan korkumu daha da artırıyordu o zaman.</p>
              <p class="normal1">Bir karşı atak yapmalıydım.</p>
              <p class="normal1">“Evli misin yazar efendi?”</p>
              <p class="normal1">“Tabii, tabii evliyim, hatta torun torba sahibiyim. Ya, bana böyle bir şeyi nasıl soruyorsunuz?”</p>
              <p class="normal1">Babalanır gibi yaptım: “Daha neler soracağız sana da, bunu özel olarak sordum, meraktan. Niye bu kadar acayip geldi ki sana bu soru?”</p>
              <p class="normal1">“Niye acayip geldiğini ifademe bırakalım isterseniz ama size yine de bu konuda ilk ve son kez şu kadarını söyleyeyim ki bütün o kitapları evlenmediğim, hiç evlenmediğim için yazabildim ben. Bütün o ödülleri de bu sayede aldım.”</p>
              <p class="normal1">“E, ne oldu peki? Başın göğe mi erdi?”</p>
              <p class="normal1">“Siz evlendiniz de başlarınız göğe mi erdi peki?”</p>
              <p class="normal1">“Sen de hep bir ‘siz’den söz ediyorsun da, hadi bakalım hayırlısı, altından ne çıkacak bunun?”</p>
              <p class="normal1">“İşte bunun için ifademi beklemek zorundasınız. Sorgu odasına geçmemizi. Burada bunları konuşmam sizinle. Burada sizinle sadece yaptıklarımı konuşurum. Ama sorgu odasında yapmadıklarımı konuşacağım. Yapmadığım her şeyi konuşacağım, ki çok şey yapmadığınız zaman sonunda yaptığınız şey de çok büyük olur çünkü. Yazılan kitaplar da, işlenen cinayetler de. Burada siz yaptığım şeylerden yapmadıklarımı anlarsınız, orada ben yapmadığım şeyleri anlatarak size yaptığım şeyi anlatmış olurum.”</p>
              <p class="normal1">“Yaptığın her şeyi anlatacak mısın peki burada bana, söz mü?”</p>
              <p class="normal1">O “Her şeyi, söz” derken ben aldığım söze sevinmekten çok, ne kadar ileri gittiğimin, onunla oyun oynamaya ne kadar hazır olduğumun, oyun oynamaya bu kadar hazır olmamın bir sebebi olduğunu belli ettiğimin ayırdına vararak kendime kızdım. Ve kendime kızdığım için de söz verip vermediğinden emin olamadım. Hem söz vermiş olsaydı, bu son sorum nedeniyle kendime kızmaktan çok, bu sözü aldığım için kendimi kutlamalıydım.</p>
              <p class="normal1">Peki, niye kendimi kutlayacaktım? Sarp Kaya hakkında, benimle birlikte sorguya girecek olan dönemlerimden, tertiplerimden daha fazla şey öğrenmeyi daha şimdiden garantiye aldığım için mi? Böyle olmadığı, kendimi kutlamak için böyle bir gerekçeye ihtiyacım olmadığı aşikârdı. İşte o zaman, yine fazla ileri gittiğimi düşündüm bir kez daha. </p>
              <p class="normal1">Onunla anlaşmadığımızı göstermek için, daha henüz bir anlaşma yapmadığımızı kanıtlamak ister gibi, ama cevap verip vermemesine bakarak oyunun onun tarafından koyulmuş kurallarına uyup uymayacağını görmek ve böylece oyuna başlayıp başlamadığımızı anlamak için sorulduğu açıkça ortada olan ve böylelikle onunla bir oyun oynamaya ne kadar teşne olduğumu ve oyun oynamaya bu kadar teşne olmamın çok önemli bir sebebi olduğunu açığa vuran, alelacele hazırlarken cevaplamasından korktuğum ama cevaplamayacağından da emin olduğum soruyu sordum ona: “Niye balta?”</p>
              <p class="normal1">“Cevap vermem bu soruya burada. Bu soruyu öbür odaya saklayın.”</p>
              <p class="normal1">“Ne yani? Kimseye ben bu odada böyle sorular sormadım mı sanıyorsun? Bu odada namaz kıldığım için böyle sorular sormam mı kimseye sanıyorsun? Biz nerelerde namaz kıldık. Hem, hani yaptığın her şeyi, yani yaptığın şeyleri burada, bu odada anlatacaktın. Sadece bana anlatacaktın?”</p>
              <p class="normal1">“Olabilir. Ben bu odada böyle sorulara cevap vermeyeceğim. Vermem. Öbür odada yapmadığım şeyleri anlatırken, cinayeti işleyip işlemediğimi de anlarsanız artık, işlediysem neden baltayla işlediğimi de.”</p>
              <p class="normal1">“Ama adamı baltayla doğradığına göre ve sorgu odasında da yapmadığın şeyleri anlatacağına göre, orada değil burada cevap vermelisin bu soruya. Sen buraya kendi ayağınla gelmedin mi sonra? O cinayeti sen işlemedin mi? İşlemedin mi ki, bu soruyu cevaplamıyorsun? Hadi söyle bana, neden balta? Kimseye söylemeyeceğim.”</p>
              <p class="normal1">“Kimseye söylemeyeceğim” derken ikimiz de gülümsüyorduk. O benden önce ciddileşti ama. Ben ise ciddileştiğimde ona teşekkür etme isteği doğmuştu içimde. Sahiden de beni ayrı bir yere koymaya kararlıydı. Ama bunun benim için neden önem taşıdığı, yani beni ayrı bir yere koymasının benim için neden önemli olduğu hâlâ bir muammaydı benim için. Bir muamma olmalıydı. Kendimi buna inanmaya, bunun bir muamma olduğuna inanmaya zorlamaya başlamıştım bile.</p>
              <p class="normal1">“Tamam, sana burada sadece yaptığın şeyleri soracağım” diye bu kez de ben söz verdim ona. “Ama sadece iki şey biliyorum senin hakkında. Bunlar bildirildi yani bana, sen teslim olduğunda. Yazar olduğun ve bir de şimdi katil olduğun. Neden o cinayeti işlediğini, yapmadığın şeyleri anlatarak sorgu odasında anlatacağına göre bize, öyle anlatmak istediğine göre, katil olduğundan asla emin olamayacağız o odada, olamayız; daha doğrusu ben olamayacağım bana bu odada anlattıklarından ötürü. Geriye senin hakkında emin olabileceğim tek şey kalıyor, yazar olduğun. Ama söylediğim gibi, hiçbir kitabını da okumadım ben senin. Ne soracağım o zaman sana bu odada ben?”</p>
              <p class="normal1">“Bir yazara bundan başka bir şey sorulamaz mı, yani bir yazara kitaplarından başka, benim durumumda bir de cinayet aletinden başka bir şey sorulamaz mı sizce? Ne tuhaf! Bu kadar mı önemli bir şey yazarlık sizlerin nezdinde?”</p>
              <p class="normal1">“Demin başka bir şey daha sordum, evli olup olmadığını sordum, ona da kızdın.”</p>
              <p class="normal1">“Ben o soruya kızmadım. O soruyu cevabını bildiğiniz halde sormanıza kızdım. Bakın benim hakkımda neler düşündüğünüzü biliyorum. Ha, ama benimle kendi evliliğiniz hakkında konuşmak istiyorsanız; o soruyu, ben size sizin evliliğiniz hakkında bir soru sorayım diye sorduysanız o başka. Hadi bunu konuşalım isterseniz, siz bana soracak bir soru bulana kadar.”</p>
              <p class="normal1">Sinirlenmiş gibi yaparak, belki de sahiden sinirlenerek ama sinirlendiğimi kabullenmemek için sinirlenmiş gibi yaptığımı kabullenerek ve bu yüzden de sinirlilik halini belki biraz abartarak kestirip atarmış gibi yaptım: “Evliliğimin konuşulacak bir tarafı yok. Ben mutluyum. Hem sen haddini aşmıyor musun biraz yazar efendi?”</p>
              <p class="normal1">“Bayılıyorum bu ‘yazar efendi’ deyişinize. Evet, haddimi aşıyorum. İşte bakın şimdi burada size şunu söylemeliyim ki, haddini aşmak işim benim. İşimiz bu.”</p>
              <p class="normal1">“Biliyoruz zaten, bütün o imza toplamalar, devletin, hükümetin her işine karışmalar. Doğru, sizin işiniz bu.”</p>
              <p class="normal1">“Çoğul konuşuyorsunuz ‘siz’ derken yine, değil mi? Evet, tabii. Ben öyle şeyleri kastetmemiştim gerçi ‘işimiz bu’ derken, ama öyle olsun. Hadi, siz şimdi onu anlatın, evliliğiniz en fazla nerelerde aksıyor?”</p>
              <p class="normal1">Yine sinirlenmiş gibi yaparak, “Yazar efendi” dedim, “sorun yok benim evliliğimde diyorum sana. Niye hâlâ üstüme geliyorsun?”</p>
              <p class="normal1">İşte tam bu sırada, bir kez daha “yazar efendi” derken ona, bu “yazar efendi” deyişlerimin içinde en ufak bir öfke ya da alay olmadığını, düpedüz ve açıkça benim –ben, bir polisin, ben, onun sorgu şefinin– ona böyle hitap ederek ona sempatik görünmek istediğimi ona göstermek istediğimi anladım. </p>
              <p class="normal1">“Haddimi aşmama izin vermezseniz konuşamam sizinle ama. Ayrıca da sorun yoksa yoktur. Ama bana hiç de öyle gelmiyor. Sonra bunun nesine kızıyorsunuz, anlayamadım.”</p>
              <p class="normal1">“Çünkü mahrem konulara giriyorsun.”</p>
              <p class="normal1">“Siz sorgu odasında girmeyecek misiniz mahrem konulara?”</p>
              <p class="normal1">“Girecek miyiz? Niye girmeliymişiz? Girmeli miyiz?”</p>
              <p class="normal1">Heyecanlandım. İlk kez açık veriyordu sanki.</p>
              <p class="normal1">Ama hemen toparlanmış gibi konuştu yine:</p>
              <p class="normal1">“Orada girip girmemeniz gerektiğine siz karar verirsiniz artık anlattıklarıma göre. Ama burada anlatacaklarımda mahrem bir şey bulursanız, ‘helal olsun’ derim size. Hayran bırakırsınız beni zekânıza.” </p>
              <p class="normal1">“Peki, benim mahrem konularıma niye giriliyor o zaman? Baltayla adamı doğrayan ben değilim, değil mi? Karımı da doğramadığıma göre.”</p>
              <p class="normal1">“İşte bakın, bu cümleyi böyle rahat kurmanız bile evliliğinizin ne halde olduğunu gösteriyor. Bu cümleyi kurmak her babayiğidin harcı değildir. İşte size yine yazarlıkla ilgili bir şey söyleyeceğim. Bazen bazı cümleleri tam yeri gelmiş bile olsa kâğıda geçirmeyiz biz. Dilimizin ucunda kalır. Çünkü biliriz ki bunu yazmış olmak, yapmış olmak gibi bir şeydir okur için. Bizim için yapmış olmaktır. O kadar korkutur bizi bazen bazı cümleler. Siz ise rahatlıkla, öylesine söyleyiverdiniz.”</p>
              <p class="normal1">“Sen de öylesine yapıverdin. Yazsaydın keşke. Adam hâlâ yaşıyor olurdu, değil mi?”</p>
              <p class="normal1">“Keşke yazabilseydim. Evet. Neyse, bana bir sigara daha verebilir misiniz?”</p>
              <p class="normal1">Sigarayı bu kez kendim yakıp verdim ona. Alırken gülümsedi.</p>
              <p class="normal1">Çok yorulmuştum. O da yorgun görünüyordu.</p>
              <p class="normal1">Sormadan edemedim ama: “Hadi, haddini aşmana izin verdik diyelim, mutlu bir evliliğim olmadığını niye düşündün?”</p>
              <p class="normal1">“Namaz kılışın hâlâ gözümün önünde. O kadar güzel kılıyordun ki namazını, o kadar güzel görünüyordun ki namaz kılarken, o zaman işte.”</p>
              <p class="normal1">“Taktın sen de benim namazıma, çok istiyorsan sana da bir ‘Namaz Hocası’ kitabı getirteyim” derken kızmamıştım ona. Kızamamıştım. Kızamadığımı anlamasından da çekinmemiştim. Bana “sen” diye hitap edeceği yeri o kadar iyi seçmişti ki.</p>
               
</div>
<div class="calibre1" id="calibre_pb_8"/></body>
</html>