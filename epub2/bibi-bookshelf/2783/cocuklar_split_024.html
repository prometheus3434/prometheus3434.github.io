<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_5"><br class="calibre3"/>
              <br class="calibre3"/><br class="calibre3"/>Parçalanmış ifade 4</h1>
<br class="chapter"/><p class="normal2">Pornografinin güldürücü etkisi</p><br class="chapter"/>
              <p class="normal1">Onu o halde, evin kıyısında köşesinde, bana olabildiğince uzak kalabileceğini sandığı, bu halde bana görünmemek için gittiği oda, hol, banyo köşelerinde, kaçtığı, göçtüğü yerlerde ona rastladığımda gördüğüm halinde gördükten sonra –ki son olarak banyoya gitti, gitmeden önce mutfaktan küçük bir boş pet şişe, bir sakız, sigara paketi aldı, orada uzun süre kaldı, önce yüksek sesle inledi, hıçkırdı, sonra sustu– işte o sırada, o gün belki de ondan uzak durmam gereken zamanların gelmekte olduğunu fark etmiştim ve yatakta ona biraz da bu gelmekte olan zamanın aciliyet talebiyle sarılıyor, belki de o yüzden daha talepkâr oluyordum. O ise birkaç gündür arzusuz ve tedirgindi. Kulağı, dikkati duvarın arkasında olmalıydı. Arkasındaydı. Oysa beni rahatsız etmez duvarların arkasından gelen seks sesleri, küçük ve şımarık ya da agresif ya da talepkâr çığlıklar, ciddi solumalar, yaylanma ritmi. Çocukken okul arkadaşlarımla seyrettiğim sekiz milimetrelik filmlerdeki yabancılaşma gelir oturur içime. O pornografilerdeki seks hareketleri bizde önce tuhaflık etkisi yapar, sonra birbirimize yaptığımız imaların ve açık göndermelerin sonucunda gülmeye başlar, bir komedi filmi seyrediyormuş tavrına ve ruh haline girerdik. Sevişirken kendi sesimi dinlemem ama başkasınınki bende bu yabancılaşma duygusunu uyandırır. Tahrik olmak mı? Hiç. Gecenin bir vakti, odaya giren bir erkek ve kadın kahkahasının ardından başlayıp epey uzun süren o seks sesleri, duvarın arkasındaki ağabeyinin bir kadını fena ama kesinlikle şefkatle düzdüğünü işaret ediyordu bize. Ben ona arkadan sarıldığımda uzaklaştı benden. Yüzünü yastığa gömerek sağ yumruğuyla duvara vurmaya başladı. Vuruşlar başladıktan sonra mı ağabeyin yaylanması hızlandı, yoksa duvarın arkasındaki seksin kendi dinamiğinden miydi bu hızlanma bunu saptamak zordu; ama kısa zamanda alıştığımın tersine duvarın diğer tarafından hiçbir vuruş gelmedi. Mors alfabesini hâlâ tam öğrenememiştim ama birkaç gün de yeterli olmuştu bazı kelimeleri çıkarmaya. Üstelik o bir piyano virtüözü gibi gününe, gecesine göre vuruşlara duygu da katmayı beceriyordu sanki. Salt teknik değildi onun morsu. Yumruk vuruşlarına bile duygu katabilecek kadar yoğun yaşamış olabilir miydi bu rantiye? Evet, arada sırada bazı kelimeleri çıkarıyordum vuruşlarından. “Yazık”, “Söz vermiştin”, “Aldattın”.</p>
              <p class="normal1">Duvarın arkasından gelen sesler kesildiğinde kendimi uyumaya zorladım. O yanımda, yüzü yastığa gömülü, kıpırdamadan yatarken, kendimi başka yerlerde, başka şeyler yaparken düşleyerek uyumaya çalışmış ve dalar gibi olmuştum ki, duvarın öte yanından yeniden yavaş yavaş sesler geldiğini fark edip de gözümü açtığımda onu yumruğu sıkılı ve havada gördüm. Yumruğu yüzüme indirecekmiş gibi bakıyordu. Gayriihtiyari kafamı aniden yana çektim yastıkta ama o beni görmüyor gibiydi, bunu da gözlerindeki reflekssizlikten anladım. Vazgeçti işte ve duvara yeniden vurmaya başlamayıp yataktan kalktı, yatak odasının içinde birkaç kez oryantasyonsuz volta attı, sonra çıktı.</p>
              <p class="normal1">Arkasından gidiyordum, beni uyarmıyor, yatak odasında kalmamı, kendisinden uzak durmamı söylemiyor, beni görmüyormuş gibi odalarda bir aşağı bir yukarı hızlı adımlarla yürüyor, yüzünü elleriyle örtüyor, “Anne” diyor, belli belirsiz “Anne” diyor, ama fısıltıyla diyor bunu, evet ağlıyordu. Bir çocuk gibi ağlıyordu. İrikıyım ama orantılı olması nedeniyle ancak bu çocuk hıçkırıklarıyla tezat oluşturduğunda irikıyım olduğu fark edilen gövdesi hıçkırıklarla sarsılırken ben bir yandan ona koşup onu avutmak istiyor, bir yandan da neler olduğunu anlamak için onu kendi haline, bu hale bırakmam gerektiğini düşünüyordum.</p>
              <p class="normal1">Crack kullandığını öğrenmem de bu geceye rastlar işte. </p>
              <div class="calibre1" id="calibre_pb_25"/></body>
</html>