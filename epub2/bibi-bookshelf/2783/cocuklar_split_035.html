<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Art arda dünyaya iki özgüven getiren karım</p><br class="chapter"/>
              <p class="normal1">Söyleniyordu eminim. Bana söyleniyordu. Babasını övüyordu eminim.</p>
              <p class="normal1">Ondan o para kaldıktan sonra aldığımız bulaşık makinesine kirli tabakları yerleştiriyordu çünkü. Çeyiziyle getirdiği tabakları. Birini kırdım diye hâlâ kafamı ütülediği. Epeydir aynısıydı aslında nöbette olmadığım, nöbete kalmadığım akşamlarda.</p>
              <p class="normal1">Ben ise onu hatırlıyordum. Bu akşam. Bu akşam artık onu hatırlıyordum.</p>
              <p class="normal1">Nasıl titremişti uzun uzun altımda. “Dur” demişti. Dilenir gibi yüzüme bakmıştı. Vakit dilenir gibi. Hemen ister gibi. Nasıl göğsüme dayamıştı iki elini. Uzaklaştırmak ister gibi. Uzaklaşmadan önce bir kez daha dokunmak ister gibi. Nasıl tahrik etmişti beni bu utangaçlığı ve arzusu. Nasıl bir şefkat hissi yayılmıştı bütün kaslarıma. Bu kadın o kadın mıydı? Bu kadındı.</p>
              <p class="normal1">Sabah nasıl mutluydu. Nasıl kendine güvenli. Sanki onun içine özgüven zerk etmiştim ben. Sanki onun içine bendeki özgüveni zerk etmiştim. Bende özgüvenden eser kalmamış, ondan sonra hep rol yapmak zorunda kalmışken, o dokuz ay sonra özgüvenini dünyaya getirmişti. İlk özgüvenini. Sanki o ilk geceden sonra artık her sevişmemize o karar vermişti. İlkine de büyüklerimiz karar vermişti ya. Yine de işte birkaç saat sonra bir baltayla doğrayacağım bu kadını bu akşam o ilk geceki haliyle hatırlıyordum. Birkaç saat sonra artık bana söylenemeyecek, babasını bana övemeyecek bu kadını altımda titrerken hatırlıyordum. Öldükten sonra da böyle mi hatırlayacaktım, böyle hatırlayacak mıydım?</p>
              <p class="normal1">Öyle şiddetli bir şey gördüm ki. Öyle bir bakış. Baltayı gördüğünde.</p>
              <p class="normal1">Benden nefret etmeye başladığını hissettiğim zamandan sonra bile çocuklarını aynı şiddet derecesinde sevmeye devam etti. “Çocuklarımızı” demiyorum. Onun çocuklarına sevgisini hissettiğim zaman, bana onlar benim de çocuklarımmış gibi gelmezdi. O kadar bağımsız severdi yani benden çocuklarını. O kadar kopararak benden. Onlarla ilgili konuşurken o kadar el koyuyordu, koymuş oluyordu onlara yani. Bir o kadar daha. Ben de çocuklarımı ondan bağımsız sevmeye zorladım kendimi, evet bazen kendimi zorlamam gerekti, gerekiyordu, o kadar zordu bu yani. Ama çok severdi çocuklarını. Kendisi için benden bir şey isterken emreder ya da kavga eder gibiydi de, çocuklar için bir şey isterken yine dilenir gibiydi. “Biraz daha fazla zaman geçir onlarla, sen de tut ellerinden parka götür bir kere, çok mu zor” derdi. Sonra hemen yine çocukların bütün zamanına el koysa da. Emin olurdum o zaman samimiyetinden, bir o zamanlarda. Çocuklarımız olduğunu bu çocukların, bir o zaman hissettirirdi bana, bir o zaman müsaade ederdi aralarına katılmama. Çocukların bana ihtiyacını görüp de, mecburen bana bunları söyleyip ama sonra yine de eline geçirmiş olduğu zamana kıyamadığında, vazgeçemediğinde. Çocuklarımızı ondan ayırmamdan bir saat kadar önce bunu da çözmüştüm artık.</p>
  <p class="normal1">Bir keresinde hastalanmıştı. Kadın hastalığı. Mantar olmuştu. Kanepeye taşıdığı yorganın altında, bana bakarken öyle bir bakıyordu ki, utanç ve nefret iç içe, iyileştiğinde ondan kendimi korumam gerektiğini, gerekeceğini düşündüm. Suçluyordu ve utanıyordu. Utanıyordu ve suçluyordu. Öyle bakıyordu. “Bir de yıkanmıyorsun eve gelince” demişti ben yattığı kanepenin yakınından geçerken. Cevap vermemiştim. Düşündüğü gibi değildi. Başka bir şey olup olmadığını da sormamıştım. Olmadığını düşünsem bile sormak istiyor ama sorarsam böyle bedbaht görünen bu kadın o kanepede doğrulur ve bir kahkaha attıktan sonra ayağa kalktığı gibi evin içinde yine aynı, malum özgüvenle salınırmış gibi geldiği için sustum. Sonra ona inat olsun diye yapmam da –ki yapmaz mıyım– çocuklar soğuk alır, hastalanır diye yine öyle dilenir gibi bir sesle, “Odalarına git bir bak, üstleri örtülü mü?” dedi. Neden böyle olduğumuzu düşüne düşüne çocukların odasına gitmiştim. Bu gece, bir saat kadar sonra annelerini bir baltayla öldüreceğim çocuklarımın odasına. Çocuklarımızın odasına gitmiştim.</p>
              </div>
</body>
</html>