<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
              <br class="chapter"/>
              <p class="indentmetin">Evet, Sevgili Komiser,</p>
              <p class="indentmetin">Zamanın çok yavaş geçtiğini söylüyorsun. Orada yani. Oysa geçmeyen dünyadır dostum. Sen geçmediğin sürece de dünyadan, dünya geçmez, zaman geçmez zaten. Dünyanın ve böylelikle de zamanın geçmesi ancak senin dünyadan, hayattan, hayatından geçmenle mümkündür. Dünyadan geç. Vazgeç artık Komiser. Yapmazsan bunu, dünya da geçmez. Hiç iyi olmazsın o zaman. Zaman geçmez.</p>
              <p class="indentmetin">Yanlış anlama sakın, dünyadan, zamandan, hayattan geçmesi beklenen bir hastalık olarak söz etmiyorum burada. Bunu kastetmiyorum yani burada. Sakın ha, aman aman, yanlış anlama beni. Üzülürüm. Ben de sevdim hayatı çünkü, sevdim dünyayı. Ama sadece geçerken, geçtiği için güzeldir dünya da, zaman da. Zaman ve dünya geçerken hayatımızdan, biz de dünyadan, zamandan geçerken oldu, oluyor güzel şeyler. Mutlu anlar. Mutlu anlarımız. Ki benim az oldu böyle anlarım. Senin?</p>
              <p class="indentmetin">Dünya nedir, söyle Komiserim? Hayat nedir? Bir geçiş. Değil mi?</p>
              <p class="indentmetin">Dünya zamanın madde haline gelmesidir. Hayat zamanın fizikten bir ruh üretmesi.</p>
              <p class="indentmetin">Dünya geçmekte olan bir ateştir. Ruh ise bir kor parçası. Yakar.</p>
              <p class="indentmetin">Yaktı da beni. Beni de yaktı yani. Ben de seni yaktım o zaman. Elim sende oyunu gibi. Herkes bunu yapıyor zaten.</p>
              <p class="indentmetin">Dünya, taş, toprak, deniz, yıldızlar, güneş, hepsi zamanın maddesidir, madde haline gelmiş zaman. Zamanın fiziği.</p>
              <p class="indentmetin">Bak şimdi, mektuplaşmamızın gardiyanların, cezaevi müdürlerinin yakın takibinde olduğunu biliyorsun. Randevulaşmış olmamızla pek ilgili hepsi. Benim bir firar planı yaptığımı da belli belirsiz anlıyorlar da, nasıl bir plan olduğunu anlamaya çalışıyorlar hâlâ. Anlayamadıkça, kafaları karıştıkça da bunun engellenemeyeceğini kabul ediyorlardır herhalde. Beni müdürün odasına çağırdıklarında edindiğim izlenim budur yani.</p>
              <p class="indentmetin">Mektuplaşmamızı sınırlayacaklarını, mektuplarımızı sansürlemeye cesaret edebileceklerini sanmam. Devlet memurlarını kullanıp atar, harcar ama benim okurlarımın benden vazgeçeceklerini hiç sanmam. Onlar da sanmıyordur. Okurlar vazgeçmez. Onlara, yani cezaevi idaresine böyle bir durumda açlık grevine başlayacağımı söyledim ben de. Eğer bir ay boyunca sana mektubum gelmezse hemen yemeden içmeden kesil. Bak, bu çok romantik olur işte. İnce hastalık. Şimdi latife yapmaya başladım diye de sakın kaygılanma, kuşkuya da kapılma. Senin böyle bir tarafın olduğunu biliyorum çünkü artık. Ya kasten yazmazsam değil mi? Ya da başka bir mâni çıkmışsa yazmama, değil mi? Mesela revirde diyet gıdaya talim etmekteyken ben, senin kanın çoktan çekilmeye başlamış. Öyle mi? İki elim kanda da olsa sana yazacağımı biliyorsun oysa. Beraber kaçacağız buradan, bu cezaevi fiziğini birlikte aşacağız. Seni orada bırakmam ben. İşin güzelliği de bu olacak zaten. Esas başarı.</p>
              <p class="indentmetin">Zaman eskiyor. Burada da, dışarıda da. Bak, bunu da unutma. Biz değiliz yani eskiyen. Eskiyen zaman. Çünkü zaman dünyadır. Bir zamanlar zaman gençti, tazeydi dünya da. Gençliğinde dünyanın oldu ne olduysa. Gençliğinde zamanın. Biz hem eski bir zamanda hem de gelecek nazarıdikkate alındığında genç bir zamanda yaşıyoruz. Ama asıl eski bir zamanda yaşıyoruz. Her şey yeni olmaktan çok eskidir çünkü. Yenilik zamanda bir nokta, eskilik ise bir süreçtir çünkü. Dünyanın cisminde, ruhlarımızın yorgunluğunda, biz eskimiş bir zamanda yaşıyoruz. Bir zamanlar henüz eskimemiş zamanlar vardı. Yetişemedik. Kimse de yetişemiyor zaten.</p>
              <p class="indentmetin">Sana bir kazak örmeye başladım. Gün boyu belli saatlerde ranzama çıkıyor, yünü boynuma doluyor, çileyi yanıma bırakıyor, ilmek ilmek örüyorum toprak rengi bir kazağı. Sanki sen bir coğrafyasın şimdi. Büyüyen, genişleyen, bedeninin ölçüsünü alan kazak sanki senin fiziğin, ruhun ise benim attığım ilmekler. Kalp atışı gibi attığım ilmekler. Ördükçe senin ruhuna ulaşıyormuşum gibi geliyor.</p>
              <p class="indentmetin">Biter bitmez göndereceğim kazağını. Toprak rengi kazağını.</p>
              <p class="indentmetin">Onun dışında da işte hep aynı. Sağlığımı da sormuşsun nihayet. İyi.</p>
               
</div>
<div class="calibre1" id="calibre_pb_29"/></body>
</html>