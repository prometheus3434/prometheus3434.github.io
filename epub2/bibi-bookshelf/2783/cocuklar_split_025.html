<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
              <br class="chapter"/>
              <p class="indentmetin">Merhaba Sarp Kaya, merhaba yazar efendim, </p>
              <p class="indentmetin">merhaba malum şahıs,</p>
              <p class="indentmetin">Evet, önce geçen mektubundaki soruna cevap vereyim: Düşündüm, elbette düşündüm, hatta attığım her adımda düşündüm ki bu adımlar hep senin bana işaret ettiğin uçurumun kıyısında atılıyor artık. Sahi işaret ettiğin uçurum, içinde olduğumuza beni ikna ettiğin, içinde olduğumuz çukurun içindeyse, bir çukurdaysa yani, çukurun içindeki bu uçurum, çukurun gerçek derinliği değil midir? Öyleyse o da uçurum değil, çukur değil midir? Ya da yani çukurun içinde bir uçurum olunca çukur hâlâ çukur mudur? Bunları da düşündüm işte. Elbette düşündüm, attığım her adımda düşündüm ve sonunda bu soruları hazırladım sana işte: Sahi dünyanın gerçek derinliği uçurumlarıyla mı ölçülür, dünya uçurumları sayesinde mi bu kadar derin bir yerdir, dünya intihar edenlerle mi bu kadar derindir nihayet?</p>
              <p class="indentmetin">Şimdi bunları böyle yazarken senin gibi akıl yürütmeye başladığımı fark ediyorum. Bu beni öyle rahatlatıyor ki. Sağ ol yazar efendim.</p>
              <p class="indentmetin">Elbette istediğini yapacağım, ben de yapmak istiyorum yapmamı istediğini ama bunları da, böyle sorular da sormak istiyorum sana. Beni ikna et, emin olmak çok iyi hissettiriyor. Senin de benimle aynı anda, bana randevu verdiğin anda aynı şeyi yapmayacağın, yapamayacağın ya da isteyerek yapmayacağın gibi bir kuşkuyla, bunun kuşkusuyla ben de bunu yapamam, yaşayamam ama yapamam da. Bana sık sık yaz onun için.</p>
              <p class="indentmetin">Tam da bu nedenden işte, bu kuşku yüzünden bazen adımlarım hızlanıyor. Geç kalmaktan korkuyormuşum gibi. Peki, sen bana henüz randevu vermediğine göre neden hızlanıyor adımlarım, bunu da düşünüyorum, attığım her adımda bunu da düşünüyorum ve sonuçlar çıkarıyorum. Bence biz o uçurumun dibinde buluşamayacağız. Sen randevumuza gelmeyeceksin. Bence sen benden kurtulmak istiyorsun. Bence ben de zaten başka bir nedenle adımlarımı hızlandırıyorum. Düşmemek için hızlanıyorum. Bisikletten düşmemek için pedalı çevirmen gerekir ya, benimki o hesap işte. Bunun için. Hâlâ ikna olmuş değilim yani anlayacağın. Evet ya, bana daha sık yaz.</p>
              <p class="indentmetin">Bir yandan da başka bir neden bulmak, başka bir nedenle intihar etmek istiyorum burada ama edemiyorum işte. Neden bulamadığımdan değil. Senin de benimle gelmeni çok istediğimden. Senin de gelmen lazım. Sen olmasan ben burada olmazdım çünkü.</p>
              <p class="indentmetin">Sahi nasıl emin olabilirim aslında yalnız kalmak için beni intihar ettirmek istemediğinden?</p>
              <p class="indentmetin">Çıkamayacağını biliyorsun çünkü oradan, o çukurdan –dünyayı kastetmiyorum–, çıkamayacağın için de benimle aynı çukurda kalmak zorunda olduğunu biliyorsun; yine dünyayı kastetmiyorum, dostluğu da değil, düpedüz içine düştüğümüz durumu kastediyorum, düpedüz bu durumu, bu düpedüz çukuru, ceza sistemini kastediyorum. Düz çukur. Bunu kastediyorum.</p>
              <p class="indentmetin">Aramızdaki bağın gücünün farkında olduğuna göre neden bu bağı koparmak istemeyesin ki? Sürekli yalnızlığı öven, yalnızlığıyla böbürlenen sen değil misin? Sen değil miydin?</p>
              <p class="indentmetin">Anlayacağın fena durumdayım. Bana daha sık yaz.</p>
              <p class="indentmetin">Beni ikna et. Emin olmak istiyorum.</p>
              </div>
<div class="calibre1" id="calibre_pb_26"/></body>
</html>