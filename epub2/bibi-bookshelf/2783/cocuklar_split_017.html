<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>cocuklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
<br class="chapter"/><br class="chapter"/><p class="normal2">Aşk büyük bir zamanlama hatasıdır</p><br class="chapter"/>
              <p class="normal1">Onun aşkla ilgili bir sorunu olduğunu hemen fark etmiştim. Yaptığı işe, yazı yazmaya ilişkin anlattıkları düşündürmüştü bana bunu ilk. Hani şu “sizlibizli dünya” muhabbetini yaparken. Edebiyat onu o kadar şımartmıştı ki, kitaplarının kahramanlarına özgürce hayat hikâyeleri yazmaya, onları doğumdan ölüme takip etmeye öyle alışmıştı ki daha azıyla yetinemiyordu. Bir türlü “senlibenli” olamadığını sanıyordu gerçek hayatta tanıdıklarıyla. Kendisinden önce bir hayatı olan, olduğunu bildiği insanlarla. Onların bilmediği geçmişlerinin izlerine tahammül edemiyordu. “Herkes geçmiştir” demişti bana. “Ve herkes geçmişe şimdiden daha yakındır. Şimdi ancak geçmiş olduğunda, o kişi, o kişi oluyor. O kişide bir iz olduğu zaman şimdi yaşadıklarının bir önemi oluyor. Ben bir kişiyi tanıdığımı ancak o kişiden ayrıldığım zaman söyleyebilirim. Geçmişine ilişkin anlattığı kadarını, ele verdiği kadarını bildiğim bir insanı tanıdığımı, iyi tanıdığımı, âşık olacak kadar iyi tanıdığımı nasıl iddia edebilirim?”</p>
              <p class="normal1">Şimdi düşünüyorum da, ben karımı hiç merak etmemiştim. Bildiğim kadarı yetiyordu. Zaten o kadar içlidışlı yaşadım ki ailesiyle, sülalesiyle, öyle çok anlattı ki babasının evinde nasıl mutlu bir çocukluk, genç kızlık geçirdiğini, o kadar çok kavga etti ki benimle, onun alıştığı rahatlığı sağlayamadığım iddiasıyla, hiç kimsenin geçmişini merak etmiyordum ben de. Sanıklara bile cinayet tarihinin hemen öncesinden fazla bir şey sormuyordum. Ayrıca sorsam ne olacaktı? Sordukça çoğunun yalanları artıyordu. Karım mesela, geçmişinden bahsettikçe yalanları artmış, bir süre sonra evde bir deli saraylı gibi dolaşmaya başlamıştı. O kaba saba babasından ölümüne yakın bir sadrazam, bir paşa gibi söz etmeye başlamıştı. Babası da inanır olmuştu zamanla buna. Ne nutuklar attı bize ölüm döşeğinde. Alkolik Rıfkı.</p>
              <p class="normal1">İzafiyetin ne olduğunu tabii biliyordum, hissediyordum da, yine de ne olduğunu Sarp da anlattı bana. Hemen, daha ilk gün.</p>
              <p class="normal1">“Aşk büyük bir çaresizliktir” demişti.</p>
              <p class="normal1">Sonra açıkladı da: “Düşünsene, bir insan sende aslında geçmişte kalan, geçmişinde kalmış, geçmişindeki, belki de çocukluğundaki bir travmanın, bir güzellik ya da hasret travmasının, yani ilk aşkının izlerini, ilk aşkına farkında olmadan benzettiği, benzediğini sandığı, belki de benzeyen bir şeyleri buluyor, görüyor, belki de bulduğunu, gördüğünü sanıyor, durmaksızın arıyor, ararken bir süre sende duraksıyor, duraklıyor, sende bakınıyor, sadece bakınıyor, sen ise sende bir şeyler bulduğunu sanıyorsun onun, sende sadece seni gösteren bir şeyler bulduğunu sanıyorsun, nihayetinde seni bulduğunu sanıyorsun. Üstelik bu da senin için, çoğunlukla sen de ilk aşkından, ta çocukluğunun belki de çoktan unuttuğunu sandığın, artık sana bile gizli kalan anılarının bir tortusunu onda bulduğun, onda bulduğunu sandığın, aradığın, bakındığın, onu bunu aramaya değer bulduğun için değerli oluyor. Yani ikiniz de birbirinizde kendi geçmişinizi, kendi geçmişlerinizi, kaybolmuş anılarınızı, genellikle de travmalarınızı arıyorsunuz. Yanlış yerde bir arkeoloji gibi bir şey aşk. Senin karşındakine şimdini sunduğun ve sık sık da geçmişinden bir şeyler sakladığın yerde o geçmişi arıyor, sen kendi geçmişini saklarken, o sende kendi geçmişini arıyor. Senin onun geçmişini sakladığını sanıyor o, sen ondan kendi geçmişini saklarken.</p>
              <p class="normal1">Ama o sende bakınmaktan vazgeçip, sen de onda bakınmaktan vazgeçip ayrıldığınızda ya da birinizden biri önce vazgeçip diğerini terk ettiğinde, yani her iki durumda da ayrılıktan sonra, birbirinize sunduğunuz, sunmaya, sevdirmeye çalıştığınız şimdiki zamanlar geçmiş olduğunda yani, aşkın ihtimali beliriyor gelecekte; tabii eğer, o çaresizlikte birbirinizde birbirinizi bulmak için debelenirken, debelenmenizin yanı sıra iyi kötü bir şeyler verebilmişseniz birbirinize zamanında.”</p>
              <p class="normal1">Sonra da “Aşk bir zamanlama hatasıdır, en azından problemi” demişti en sonunda.</p>
               
</div>
<div class="calibre1" id="calibre_pb_18"/></body>
</html>