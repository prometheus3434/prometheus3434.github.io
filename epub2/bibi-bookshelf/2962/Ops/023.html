<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="p"> </p>
<h1 class="h"><a id="ncx376" class="calibre1"></a><a id="a212" class="calibre1"></a>f. Ek</h1>
<p class="p35">Bu kısımdaki değinmeler, genellikle teknik olmaları bakımından, çoğu kişinin ilgisini çekmeyebilir. Bunları, elinizdeki gözden geçirilmiş baskıya almayı düşünmüyordum, fakat sonra fikrimi değiştirdim ve ekte sunmaya karar verdim. Psikolojiye özel bir ilgi duymayan okur bu kısmı okumadan geçebilir. Zira bu bölümde, görünüşte anlaşılması güç bir sorunu, sihirli atların üç ve dört bacaklı olmalarını ele aldım ve düşüncelerimi, kullandığım yöntemi sergileyecek şekilde sundum. Bu psikolojik muhakeme, bir yandan malzemenin, yani masal, mit ya da düşün irrasyonel verilerine, bir yandan da bu veriler arasındaki "örtük" rasyonel ilişkilerin bilinçli idrakına dayanmaktadır. Düşlerin bir anlamı olduğu varsayımı gibi, bu tür ilişkilerin olduğu da yalnızca bir varsayımdan ibarettir. Bu varsayımın doğruluğu <span class="t11">a priori</span> kanıtlanamaz. Yararlı olup olmadığı ancak uygulamada anlaşılacaktır. Bu nedenle, irrasyonel malzemeye yöntem uygulamanın anlamlı bir yoruma imkân verip vermeyeceğini bekleyip görmek gerekir. Yöntem, malzemeye sanki kendi içinde anlamlı bir tutarlılığı varmış gibi yaklaşmaktan ibarettir. Bu amaçla, Cardan'ın yorum kuralına uygun olarak, çoğu veriye belirli bir amplifikasyon uygulanır, yani açıklık getirilir ve nispeten genel bir kavrama yaklaştırılır. Örneğin, üçbacaklılığın kavranması için kavramın önce atlardan soyutlanması, sonra da kendi ilkesine, yani üçlüğe yaklaştırılması gerekir. Masalda anlatılan dört bacaklılık, genel kavram düzeyine çıkarıldığında, üçlükle ilişkiye girer, ki buradan <span class="t11">Timaios</span>'taki bilmece, yani üç ve dört sorunu ortaya çıkar. Üçlük ve dörtlükler, genel simgecilikte ciddi bir rol oynayan ve hem mit hem de düş araştırmaları açısından önemli olan arketipik yapılardır. İrrasyonel verilerin (yani üç ve dört bacaklılığın) genel bir kavram düzeyine çıkarılması motifin evrensel anlamının görülmesini sağlar ve araştırmacıya bu sorunu ciddi bir biçimde ele alma cesaretini verir. Bu görev, psikolojiye ilgi duyan okurdan, özellikle de uzman kişiden esirgemek istemediğim teknik birtakım düşünce ve çıkarımları içerir, nitekim simgeleri çözmenin tipik bir yolu olan bu zihinsel çaba, bilinçdışının ürünlerinin kavranması bakımından kaçınılmazdır. Örneğin, astromitoloji, meteoromitoloji ve <span class="t11">-last but not least-</span> cinsellik kuramıyla ilgili yorumlar gibi, hakkında önceden fikir edinilmiş kuramlardan kaynaklanan tümdengelimli yorumların aksine, bilinçdışı ilişkilerin anlamlarını ele vermeleri ancak böyle mümkün olabilir.</p>
<p class="p33">Üç bacaklı ve dört bacaklı at, daha yakından incelenmeyi hak eden gizemli bir konudur gerçekten de. Üç ve dört bize psikolojik işlev kuramında karşılaştığımız ikilemi anımsatmakla kalmaz, simyada önemli bir rol oynayan Maria Prophetissa aksiyomunu da akla getirir. Bu nedenle, bu iki sihirli atın anlamının biraz daha yakından incelenmesinde yarar var.</p>
<p class="p33">Özellikle dikkat çekici bulduğum nokta, prensesin bindiği üç bacaklı atın bir kısrak, aynı zamanda da büyüyle ata dönüştürülmüş bir prenses olmasıdır. Üçlük burada açıkça dişilikle ilişkilidir, oysa üç, tek rakam, yani eril olmanın yanı sıra, baskın dinsel görüşe göre de salt erkeği imler. Bu nedenle, üçlük doğrudan doğruya "erkeklik" olarak tercüme edilebilir, ki bu durum Eski Mısır'ın Tanrı-Kamutef<a id="a213" class="calibre1"></a><a href="notes.html#a565" class="calibre1"><span class="t14">{158}</span></a>-Firavun'dan oluşan Kutsal Üçlük'ünde daha da belirgindir.</p>
<p class="p36">Bir hayvanın üç bacaklılık gibi bir özelliğe sahip olması, dişi varlıktaki bilinçdışı bir erkeklik anlamına gelir. Gerçek bir kadında bu, tıpkı sihirli at gibi ruhu temsil eden animus'a tekabül ederdi. Buna karşın anima'daki üçlük Hıristiyanlıktaki Kutsal Üçlük tasarımıyla değil, "gölge"yi oluşturan düşük işlev üçlüsünün "alt üçgen"iyle örtüşür. Kişiliğin düşük yarısının büyük kısmı genellikle bilinçdışıdır. Kişiliğin bu yarısı bilinçdışının tamamı değil, gölge onun kişisel kısmıdır. Buna karşılık anima, gölge'den ayırt edildiği ölçüde, ortak bilinçdışını kişileştirir. Üçlük ona binek hayvanı olarak verildiyse, bu onun gölgeye "bindiği" anlamına gelir, gölge onun kısrağı<a id="a214" class="calibre1"></a><a href="notes.html#a567" class="calibre1"><span class="t14">{159}</span></a> konumundadır. Bu durumda gölgenin sahibidir. Fakat eğer kendisi at ise, ortak bilinçdışının bir kişileştirmesi olarak baskın konumunu yitirir ve kahramanın zevcesi Prenses A ona "biner", yani sahip olur. Masalımızda söylendiği gibi, Prenses B üç bacaklı ata dönüştürülmüştür. Biraz karmaşık olan bu mesele şöyle çözülebilir:</p>
<p class="p36">1. Prenses A kahramanın anima'sıdır.<a id="a215" class="calibre1"></a><a href="notes.html#a568" class="calibre1"><span class="t14">{160}</span></a> Üç bacaklı ata, gölgeye, yani daha sonra zevci olacak kişinin düşük işlev üçlüsüne binmiş, yani ona sahip olmuştur. Daha basit ifade edecek olursak, kahramanın kişiliğinin düşük yarısına el koymuştur. Onu zayıf tarafından yakalamıştır, ki bu normal hayatta da böyledir, zira kişi zayıf olduğu noktada desteğe ve tamamlanmaya ihtiyaç duyar. Hatta kadın erkeğin zayıf olduğu taraftaysa, doğru ve anlamlı bir yerdedir. Kahramana ve Prenses A'ya sıradan iki kişi olarak baksaydık, durumu böyle ifade etmemiz gerekirdi. Fakat masalımız, büyülü bir dünyada geçen fantastik bir hikâye olduğu için, Prenses A'yı kahramanın anima'sı olarak yorumlamak daha doğru olur. Bu durumda kahraman, anima ile karşılaşınca, tıpkı Merlin perisiyle karşılaştığında olduğu gibi, maddi dünyanın dışına çıkmıştır; yani sıradan bir insan olan kahramanımız, büyülü bir düşün tutsağıdır ve dünyayı artık yalnızca sisler arasından görür.</p>
<p class="p33">2. İmdi, üç bacaklı atın bir kısrak, Prenses A gibi dişi olması meseleyi hiç beklenmedik, karmaşık bir hale sokar. Üç bacaklı at Prenses B'dir. At görünümünde olan Prenses B, Prenses A'nın gölgesine (yani düşük işlev üçlüsüne) tekabül eder. Fakat Prenses B'nin Prenses A'dan farkı, ata biniyor değil, atın içinde bulunuyor olmasıdır, yani büyüyle ata dönüştürülmesi nedeniyle eril bir üçlüğün egemenliği altına girmesidir. Demek ki Prenses B bir gölgenin egemenliğindedir.</p>
<p class="p48">3. Şimdi sorulacak soru şudur: kimin gölgesinin egemenliğindedir? Bu gölge kahramanın gölgesi olamaz, çünkü kahraman kendi anima'sının egemenliği altındadır zaten. Masalın bize verdiği yanıt, Prenses B'ye büyü yapan kişinin avcı, yani büyücü olduğudur. Daha önce gördüğümüz gibi, avcı ile kahraman arasında belli bir bağ vardır, nitekim kahraman yavaş yavaş avcının yerine geçmiştir. Bu nedenle, aslında avcının kahramanın gölge'sinden başka bir şey olmadığı sonucuna varılabilir. Fakat bu çıkarım, avcının, yalnızca kahramanın anima'sını değil, kahraman ve anima'sının varlıklarından bile haberdar olmadıkları, masalda da aniden ortaya çıkan erkek kardeş-kız kardeş çiftini etkisi altına alan önemli bir gücü de temsil ettiği gerçeğiyle çelişir. Bireyin ötesine uzanan güç, bireyüstü bir karaktere sahiptir, dolayısıyla, her bireyin kişiliğinin karanlık yarısı olarak tanımladığımız gölge olarak tespit ve teşhis edilemez. Bireyüstü bir faktör olarak avcı imgesi ortak bilinçdışının başat özelliğidir ve avcı, büyücü, karga, sihirli at, çarmıha gerilme ya da dünya ağacının tepesinde asılı kalma<a id="a216" class="calibre1"></a><a href="notes.html#a571" class="calibre1"><span class="t14">{161}</span></a> gibi karakteristik özellikleri nedeniyle özellikle de Cermen ruhuyla yakından ilgilidir. Sonuç itibarıyla, Hıristiyan dünya görüşünün bilinçdışı denizindeki yansımasında Wotan'in hatları görülür.<a id="a217" class="calibre1"></a><a href="notes.html#a572" class="calibre1"><span class="t14">{162}</span></a> Avcı figüründe bir <span class="t11">imago dei,</span> bir Tanrı imgesiyle karşılaşırız, çünkü Wotan aynı zamanda rüzgâr ve ruh tanrısıdır, bu yüzden de Romalıların onu Merkür olarak yorumlamaları gayet yerindedir.</p>
<p class="p53">3. Demek ki, Prens ve kız kardeşi Prenses B, pagan tanrının eline düşmüşler, atlara dönüştürülerek hayvan düzeyine indirgenmiş, yani bilinçdışına inmişlerdir. Buna göre, bir zamanlar insan biçimindeyken ortak bilinçdışı âleme aittiler. Peki kimdir bunlar?</p>
<p class="p53">Bu soruyu yanıtlayabilmek için, hiç kuşkusuz her ikisinin de kahraman ve Prenses A'nın karşılıkları olduğundan yola çıkmak durumundayız. Bunlarla aralarında, onların binek hayvanı olmaları bakımından da bir bağ vardır ve kahraman ile Prenses A'nın alt, hayvan yarıları olarak karşımıza çıkarlar. Hayvan, neredeyse tümüyle bilinçdışı olması nedeniyle, ezelden beri insanın içgüdüsel yaşamının karanlıklarında gizli psişik alanın simgesidir. Kahraman, çift (dişi) rakam (dört) ile karakterize edilen aygıra, Prenses A ise yalnızca üç (üç eril bir rakamdır) bacağı olan kısrağa binmiştir. Bu rakamlardan da anlaşılıyor ki, hayvana dönüştürülmek cinsiyet yapısında da değişikliğe yol açmıştır: aygır dişi bir özelliğe, kısrak da eril bir özelliğe sahiptir. Psikoloji bu sonucu şöyle teyit eder: Bir erkek (ortak) bilinçdışının etkisi altına ne kadar girerse, güdüler dünyası da daha dizginsizce açığa çıkmakla kalmaz, "anima" diye nitelenmesini önerdiğim belirli bir dişi karakter de ortaya çıkar. Öte yandan, bilinçdışının egemenliğine giren bir kadınsa, dişi doğasının karanlık tarafı, son derece erkeksi özelliklerle birlikte öne çıkar. Bu özellikler animus kavramı altında toplanmıştır.<a id="a218" class="calibre1"></a><a href="notes.html#a574" class="calibre1"><span class="t14">{163}</span></a></p>
<p class="p53">4. Fakat masala göre, erkek kardeş-kız kardeş çiftinin hayvan biçiminde olması "gerçekdışıdır" ve varlığını pagan av tanrısının büyülü etkisine borçludur. Eğer hayvandan başka bir şey olmasaydılar, yukarıdaki yorumla yetinebilirdik. Bu ise, cinsiyet yapısındaki değişiklikle ilgili tuhaf imayı sessizce geçiştirmek olurdu. Oysa beyaz at sıradan bir at değil, doğaüstü güçlere sahip sihirli bir hayvandır. Dolayısıyla, büyüyle hayvana dönüştürülen insanın da doğaüstü özelliklere sahip olması gerekir. Fakat masal bu konuda bir yorum yapmaz. Eğer bu ikisinin hayvan biçimlerinin kahramanın ve prensesin altinsan unsurlarına tekabül ettiği varsayımımız doğruysa, o zaman insan biçimleri de kahraman ve Prenses A'nın üstinsan unsurlarına tekabül eder. İlk baştaki domuz çobanının üstinsan özelliği, onun kahramanlık, bir nevi yarı-tanrı mertebesine yükselmesiyle, domuzlarının yanında kalmayıp neredeyse Wotan gibi tutsağı olacağı dünya ağacına tırmanmasıyla kendini açığa vurur. Aynı şekilde, eğer avcıyla, daha önce gördüğümüz gibi, belli bir benzerliği olmasaydı, giderek avcı gibi olmazdı. Nitekim Prenses A'nın dünya ağacının tepesinde tutsak edilmesi, onun bir nevi seçilmiş biri olduğu anlamına gelir, hatta masalda söylendiği gibi avcının yatağını paylaştığına göre, tanrının karısıdır.</p>
<p class="p33">Sıradan iki insanı insanüstü bir yazgının kucağına atan şey, kahramanlığın ve seçilmişliğin üstinsanlığa yaklaşan olağanüstü güçleridir. Bu sayede, maddi dünyada bir domuz çobanı kral olur, bir prenses gönlündeki erkeğe kavuşur. Fakat masallarda maddi dünyanın yanı sıra bir de büyülü dünya olduğu için, insan yazgısıyla iş bitmez. Bu nedenle, büyülü dünyada olup bitenlere de işaret edilmeden geçilmez. Orada da bir prens ve prenses kötü ruhun eline düşer, kötü ruh ise başkalarının yardımı olmadan kurtulamayacağı zor bir durumdadır. Böylece, delikanlının ve Prenses A'nın insan yazgısı büyülü dünyada paralelini bulur. Fakat avcı, bir pagan tanrı imgesi olarak kahramanların ve tanrı sevgililerinin dünyasının ötesine yüceltildiğinde, aradaki paralellik salt büyülü olanın ötesine geçerek, kötü ruhun, şeytanın, ya da en azından <span class="t11">bir</span> şeytanın, üç çiviyle gösterilen, aynı güçte, hatta daha da güçlü bir karşı ilkenin etkisi altına girdiği kutsal ve ruhsal bir âleme uzanır. Bütün dramın çıkış noktası olan karşıtlar arasındaki bu yüksek gerilim, belli ki üst ve alt üçlük arasındaki çatışmadır, ya da teolojik terimlerle ifade edecek olursak, Wotan'in<a id="a219" class="calibre1"></a><a href="notes.html#a576" class="calibre1"><span class="t14">{164}</span></a> hatlarını taşıyan şeytan ile Hıristiyan tanrısı arasındaki çatışmadır.</p>
<p class="p33">6. Görünüşe bakılırsa, masalı doğru anlamak için işe bu üst düzeyden başlamak durumundayız, zira dramanın kaynağı, kötü ruhun her şeyi başlatan saldırısıdır. Bunun hemen ardından çarmıha gerilmiştir. Düştüğü kötü durumdan kurtulabilmesi için, dışardan yardım gereklidir ve bu yardım yukarıdan gelmediği için ancak aşağıdan istenebilir. Genç domuz çobanı, dünya ağacına tırmanmak için gereken, cüretkâr olduğu kadar da çocuksu olan macera ruhuna sahiptir. Eğer aşağı düşseydi de kemiklerini kırsaydı, insanlar şöyle derdi: "İçine hangi kötü ruh girdi de, böylesine dev bir ağaca tırmanmak gibi çılgın bir fikre kapıldı!" Nitekim bunda haksız da sayılmazlardı,<span class="t3"> </span>çünkü kötü ruhun istediği tam da buydu. Prenses A'nın tutsak edilmesi maddi dünyaya, yarı-tanrısal erkek kardeş-kız kardeş çiftine büyü yapılması ise sihirli dünyaya karşı bir saldırıydı. Kesin olarak bilemeyiz ama bu büyünün Prenses A'nın kaçırılmasından önce yapılmış olması mümkün. Her halükârda, kötü ruh hem maddi dünyaya hem de sihirli dünyaya tecavüz etmiştir.</p>
<p class="p44">Kurtarıcının, Kayıp Oğul gibi bir domuz çobanı olmasının mutlaka derin bir anlamı vardır. En alt tabakadan geliyor olması, simyacıların o tuhaf kurtarıcı tasarımıyla örtüşür. İlk kurtarma eylemi, kötü ruhu çarptırıldığı tanrısal cezadan kurtarmaktır. Dramatik düğümü atan da, çözülmenin ilk aşaması olan bu eylemdir zaten.</p>
<p class="p44">5.  Bu masalın kıssası gerçekten de çok tuhaftır. Masalın sonu, çoban ile Prenses A'nın evlenmesi bakımından tatmin edicidir. Prens ve Prenses B de evlenirler ama onlarınki, arkaik krallık haklarına uygun olarak ensesttir, bu durum insana itici gelse de, yarı-tanrı çevrelerin âdetlerinden biri olarak görülebilir.<a id="a220" class="calibre1"></a><a href="notes.html#a579" class="calibre1"><span class="t14">{165}</span></a> Çarptırıldığı haklı cezadan kurtarılarak tüm bu drama yola açan kötü ruha ne olur peki? Kötü avcı atların nalları altında çiğnenir, ama bir ruh olarak bundan kalıcı bir zarar görmemiş olsa gerek. Görünüşe bakılırsa, hiçbir iz bırakmadan kaybolur; fakat bu sadece görünüşte öyledir, zira ardında bir iz bırakır, bu da, hem maddi dünyada hem de sihirli dünyada büyük zorluklarla elde edilen mutluluktur. Bir yandan çoban ve Prenses A, diğer yandan da Prens ve Prenses B'nin temsil ettiği dörtlüğün iki yarısı bir araya gelerek birlik oluşturmuştur: şimdi iki evli çift karşı karşıya durmaktadır, bir yandan birbirlerinin aynısı, bir yandan da farklıdırlar, çünkü çiftlerden biri maddi dünyaya, diğeri de sihirli dünyaya aittir. Bu kuşku götürmez farklılığa rağmen, aralarında, bir çifti diğerinden türetmemize izin veren gizli psikolojik ilişkiler vardır.</p>
<p class="p44">Dramatik örgüsünü en yüksek noktadan başlatan masalın ruhuna uygun bir ifade kullanırsak, yarı-tanrılar dünyasının maddi dünyadan önce geldiğini ve maddi dünyayı kendinden ürettiğini, nitekim yarı-tanrılar dünyasının da tanrılar dünyasından doğduğunu söyleyebiliriz. Bu açıdan bakıldığında, çoban ve Prenses A, Prens ile Prenses<span class="t3"> </span>B'nin dünyevi suretlerinden başka bir şey olmadığı gibi, Prens ile Prenses B de tanrılar soyundandır. At yetiştiricisi cadının avcının dişi karşılığı, bir tür yaşlı Epona (Kelt at tanrıçası) olduğunu unutmayalım. Prens ile Prenses B'nin atlara nasıl dönüştürüldüğü maalesef anlatılmamaktadır. Ama bunda cadının bir parmağı olduğu, her iki atın da onun ahırından çıkmasından, bir anlamda onun ürünleri olmasından anlaşılmaktadır. Avcı ile cadı çifti, sihirli dünyanın karanlık yeraltı kısmındaki tanrısal bir anne baba çiftinin yansımasıdır. Bu çift Hıristiyanlığın ana düşüncelerinden biri olan <span class="t11">sponsus et sponsa,</span> "İsa ve Gelin Kilise" kavramında da açıkça görülebilir.</p>
<p class="p48">Masalı kişiselci bir yaklaşımla açıklama denemesi, arketiplerin keyfi icatlar değil, bilinçdışı psike'nin, tüm icatlardan çok önce varolmuş, özerk unsurları olmaları nedeniyle başarısızlığa uğrayacaktır. Arketipler, "gerçek" olduğunu bilinç üzerindeki belirleyici etkileriyle gösteren psişik bir dünyanın değişmez yapılarıdır. Dolayısıyla, bilinçdışında insan çiftine<a id="a221" class="calibre1"></a><a href="notes.html#a580" class="calibre1"><span class="t14">{166}</span></a> tekabül eden bir başka çift olması ve bu çiftin insan çiftinin yalnızca görünüşte bir yansıması olması önemli bir psişik gerçekliktir. Soylu çift gerçekte daima ve her yerde <span class="t11">a pri</span><span class="t11">ori'</span> dir, bu nedenle de insan çifti ebedi ilkimgenin bireysel, zamansal- mekânsal bir somutlaşması anlamına gelir, en azından biyolojik sisteme damgasını vuran ruhsal yapısı itibarıyla böyledir.</p>
<p class="p48">O halde, domuz çobanının, üstdünyada bir yerlerde bir eşle bir araya gelen "hayvan" insanı temsil ettiği söylenebilir. Bu eşin soylu bir kökeninin olması, <span class="t11">a priori</span> varolan yarı-tanrısal çiftle bir bağı olduğunu gösterir. Bu açıdan bakıldığında bütün bunlar, bir insanın dünya ağacına yeterince tırmanırsa, nasıl bir kişi haline gelebileceğini anlatır.<a id="a222" class="calibre1"></a><a href="notes.html#a582" class="calibre1"><span class="t14">{167}</span></a> Zira genç çoban soylu dişi yarısını ele geçirdiği ölçüde, yarı-tanrısal çifte de o kadar yaklaşarak, evrensel geçerlilik anlamına gelen krallığa ulaşır. Christian Rosencreutz'un <span class="t11">Chymische Hochze</span><span class="t11">it</span>'ında (Kimüs Düğünü) da bu temayla karşılaşırız: Kralın oğlunun soylu nişanlısı kendi rızasıyla bir Mağriplinin metresi olmuştur, prensin nişanlısını Mağriplinin elinden kurtarması gerekmektedir. Mağripli, gizli maddeyi içeren simyasal <span class="t11">nigredo</span>'yu temsil eder; bu düşünce, bizim mitologemimize paraleldir, yani -psikolojik ifadeyle- bu arketipin bir başka çeşitlemesidir.</p>
<p class="p36">Simya gibi masalımız da, Hıristiyan bilinç durumunu dengeleyen süreçleri betimler. Ne ortaçağın ne de yeniçağın yanıtlayabildiği sorulara yanıt bulmak amacıyla, Hıristiyan düşüncesini, kilisenin öngördüğü sınırların ötesine taşıyan bir ruhun faaliyetlerini anlatır. İkinci soylu çift imgesinin kilisenin gelin ve damat tasarımının bir yansıması, avcı ile cadı imgesinin ise Hıristiyan düşüncesinin bilinçdışında hâlâ yaşayan bir Wotanizme doğru çarpıtılması olduğunu görmek zor değildir. Masalımızın bir Alman masalı olması durumu daha da ilginç kılar, zira Wotanizm aynı zamanda nasyonal sosyalizmin de psikolojik vaftiz babasıdır.<a id="a223" class="calibre1"></a><a href="notes.html#a584" class="calibre1"><span class="t14">{168}</span></a> Nasyonal sosyalizm, en alt düzeyde bir Çarpıtmanın ne olduğunu tüm dünyaya göstermiştir. Öte yandan, masal, insanın bir bütün olmasının, tamamlanmasının, ancak karanlık ruhla işbirliği içinde gerçekleşebileceğini, hatta kurtuluş ve bireyleşmenin <span class="t12">causa Instrumentalis'</span>inin (müsebbib) karanlık ruh olduğunu gözler önüne serer. Doğa tarafından hedeflenmekle kalmayıp Hıristiyan doktrini tarafından da öngörülen bu ruhsal gelişim, nasyonal sosyalizm tarafından tamamen saptırılarak insanın ahlaki özerkliği yok edilmiş ve anlamsız bir totaliter devlete dönüşmüştür. Oysa masal, karanlık ruhun gücünün alt edilmesi için ne yapılması gerektiğini gösterir: onun yöntemlerini ona karşı kullanmak gerekir; fakat kötü avcının sihirli yeraltı dünyası bilinçdışı kaldığı ve ülkenin en parlak zihinleri insan ruhunu ciddiye almak yerine dogma ve inanç vaaz etmeyi tercih ettiği sürece bu olanaksızdır.</p>
</body>
</html>
