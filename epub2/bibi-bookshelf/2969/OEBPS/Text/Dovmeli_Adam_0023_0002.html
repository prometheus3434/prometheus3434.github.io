<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="25: Yeni Bir Mekân"><b>25</b></h2>

  <h2 class="sigil_not_in_toc" style="text-align: center;"><b>Yeni Bir Mekân</b></h2>

  <h5 class="sigil_not_in_toc" style="text-align: center;"><b>D.S. 331</b></h5>

  <div style="text-align: center;"><img alt="kisim13" src="../Images/kisim13.jpeg" style="line-height: 1.2em; text-indent: 1em;"/></div>

  <p>Yağmurun şiddeti arttı ve Rojer şansına küfrederek hızını arttırdı. Çoban Vadisi’ni terk etmeyi uzun zamandır düşünüyordu ama bu kadar nahoş ve acele bir şekilde olacağını hiç tahmin etmemişti.</p>

  <p>Çobanı suçlayamazdı. Adamın, karısından çok sürüsüyle ilgilendiği doğruydu, ayrıca ilk girişim de karısından gelmişti; ancak yağmurdan kaçmak için evine erken gelip de karısını yatakta genç bir delikanlıyla basan bir adamdan mantıklı olması beklenemezdi.</p>

  <p>Aslında, yağmur yağdığı için kendini bir bakıma şanslı da görüyordu Rojer. Eğer yağmur yağmıyor olsaydı, adam belki de tüm kasabayı toparlayıp onun peşine düşerdi. Vadililer, karıları söz konusu olduğunda bir hayli sahipleniciydi. Bunun sebebi belki de, değerli sürüleriyle ilgilenirlerken eşlerini evde tek başlarına bırakmalarıydı. Hem hayvanları hem de karıları konusunda şakaya gelmeyecek insanlardı, ikisinden birine el sürülmeye kalkıldığı zaman...</p>

  <p>Odanın içinde yaşanan çılgınca bir kovalamacanın ardından, çobanın karısı, kocasının sırtına atlamış ve Rojer’e, çantalarını toparlayıp kapıdan ok gibi fırlaması için zaman kazandırmıştı. Rojer’in çantaları her zaman toplu olurdu. Bunu ona Arrick öğretmişti.</p>

  <p>“Lanet gece,” diye homurdandı, çizmesi kalın bir çamur birikintisine saplanınca. Soğuk hava ve ıslaklık, ayağındaki yumuşak deri çizmenin dayanabileceği şeyler değildi, ancak henüz durup ateş yakmaya da cesaret edemiyordu.</p>

  <p>Rengârenk pelerinine daha da sıkı sarınırken, neden her zaman bir şeylerden kaçtığını merak etti. Son iki yıl boyunca neredeyse her mevsimde hareket halinde olmuştu. Çekirge Deresi, Ormançıkmazı ve Çoban Vadisi arasında en az üçer kez gidip gelmiş olmasına rağmen hâlâ bir yabancı gibi hissediyordu kendini. Köylülerin çoğu hayatları boyunca köylerinden ayrılmazdı; Rojer’in de aynı şeyi yapması için onu sürekli ikna etmeye uğraşıyorlardı.</p>

  <p><i>Benimle evlen. Kızımla evlen. Hanımda kal ve müşteri çekmek için adını kapıya yazalım. Kocam tarladayken beni sıcak tut. Hasada yardım et ve kışı burada geçir.</i></p>

  <p>Bunu yüzlerce farklı biçimde söylemişlerdi ama aslında hepsinin söylemek istediği şey aynıydı: “Hayatını yolda geçirmeyi bırak ve buraya yerleş.”</p>

  <p>Ama bu sözün söylenmesiyle Rojer’in kendini yolda bulması bir oluyordu. İstenmek güzel bir şeydi ama ne olarak isteniyordu ki? Bir koca olarak mı? Bir baba olarak mı? Bir tarla işçisi olarak mı? Rojer bir Jonglör’dü ve başka herhangi bir şey yapabileceğini hayal bile edemiyordu. Bir hasada yardım etmek veya kayıp bir koyunun peşine düşmek için parmağını oynattığı anda, kendisini hiçbir yere ulaştırmayacak bir yola çıkmış olacağını, hemen aksi istikamette hareket etmeye çalışacağını çok iyi biliyordu.</p>

  <p>Gizli cebindeki sarı saçlı tılsıma dokundu ve Arrick’in ruhunun onu yukarıdan izlediğini hissetti. Eğer bir gün rengârenk kıyafetlerini üzerinden çıkarmak zorunda kalırsa, ustasının uğramış olduğu hüsranı hissedeceğini biliyordu.</p>

  <p>Arrick bir Jonglör olarak ölmüştü ve Rojer de öyle yapacaktı.</p>

  <p>Arrick’in sözleri doğru çıkmıştı. Köylerde yaptığı gösteriler Rojer’in becerilerini geliştirmesine bir hayli yardım etmişti. İki yıl boyunca durmadan gösteri yapmak onu iyi bir Jonglör’e dönüştürmüştü; artık sadece basit bir kemancı veya akrobat değildi. Onu yönlendirecek bir ustası olmadan Rojer, insanları tek başına eğlendirmek için yeni yollar bulmak zorunda kalmıştı. Durmadan yeni sihir numaraları ve şarkılar çalışıyordu. Ama bu numaraların ve keman çalışının dışında, anlattığı hikâyelerle de ün kazanmıştı.</p>

  <p>Köylerdeki herkes iyi bir hikâyeye bayılırdı. Özellikle de uzak yerleri anlatan hikâyelere. Rojer bu isteği yerine getirmekte tereddüt etmezdi. Hem gördüğü hem görmediği, hatta sadece hayal dünyasında var olan yerlerin bile hikâyelerini anlatırdı. Her anlatışında, hikâyeleri gelişip daha da ayrıntılı hale geliyor; yarattığı karakterler ve bu karakterlerin maceraları, insanların zihinlerinde can buluyordu. Nüveliklerle konuşabilen ve her zaman o aptal yaratıkları yalan dolanla kandırabilen Jak Pulludil bunlardan biriydi. Miln dağlarının ardında insanların nüveliklere tanrılar gibi taptığı zengin bir ülke keşfetmiş olan Seyyah Marko da çok sevilirdi. Ve tabii ki, bir de Dövmeli Adam vardı.</p>

  <p>Dük’ün Jonglörleri her ilkbaharda köylere uğrar, buyrukları duyururdu. En son gelenlerden bir tanesi ise, yabanda dolaşıp iblisleri öldürerek onların etlerini yiyen vahşi bir adamın hikâyelerini anlatmıştı. Anlattıklarının, o adamın sırtına muhafaza dövmeleri yapmış olan bir dövmecinin anlattığı gerçek hikâyeler olduğunu iddia etmiş ve diğer Jonglörler de bunu doğrulamıştı. Köy ahalisi, Rojer’den hikâyeyi bir kez daha anlatmasını istemiş ve Rojer, kendinden de bir şeyler katmayı ihmal etmeyerek bu isteği yerine getirmişti.</p>

  <p>Dinleyiciler, ona sorular sorup ikileme düşürmeye bayılırdı ama Rojer, kelimeleri dans ettirmeyi iyi bilir, inanılması güç hikâyelerini cahil taşralılara yutturmayı her seferinde başarırdı.</p>

  <p>İşe bakın ki, satamadığı tek hikâye, nüvelikleri kemanıyla dans ettirebildiği gerçeğiydi. Bunu istediği zaman kanıtlayabilirdi tabii ki, ama Arrick’in de bir zamanlar söylediği gibi, “Bir hikâyeyi kanıtladığın an, senden tüm hikâyelerini kanıtlamanı beklerlerdi.”</p>

  <p>Rojer gökyüzüne baktı. <i>Yakında nüveliklere keman çalacağım zaten,</i> diye düşündü. Tüm gün bulutlu geçmiş ve hava erkenden kararmaya başlamıştı. Şehirlerdeki surlar öyle yüksekti ki, çoğu insan gerçek bir nüvelik görmeden hayatlarını geçirebiliyordu. Ayrıca büyük şehirlerde, nüveliklerin bulutların karanlığı altında, güneş tam olarak batmasa bile yerden yükselebileceklerinin, bir efsaneden ibaret olduğuna inanılırdı. Ancak surların dışında, köyler arasında geçirdiği iki sene, Rojer’e işin doğrusunu öğretmişti. İblislerin çoğu, güneşin tam olarak batmasını beklerdi ama içlerinden daha cesur olan birkaçı sahte geceyi sınamak için pekâlâ ortaya çıkabilirdi.</p>

  <p>Üşüyüp ıslanan ve risk almak istemeyen Rojer, kamp kurmak için uygun bir yer aradı. Ertesi gün Ormançıkmazı’na ulaşabilirse kendini şanslı sayardı. Ama büyük olasılıkla iki gecesini yolda geçirmek zorunda kalacaktı. Bunu düşününce midesi altüst oldu.</p>

  <p>Ormançıkmazı, Vadi’den daha iyi olmayacaktı. Ya da Çekirge Deresi’nden... Er ya da geç, ya kadının birini hamile bırakacak veya daha kötüsü, birine âşık olup, ne olduğunu anlayamadan, kemanını sadece festival günlerinde çıkaran bir kocaya dönüşecekti. Oluğu tamir ettirmek ya da tohum satın almak amacıyla kemanını takasa vermediyse tabii. Kemanını kaybettiği gün hiç kimseden bir farkı kalmayacaktı.</p>

  <p>Aslında eve geri dönebilirdi.</p>

  <p>Rojer, Angiers’a geri dönmeyi sık sık düşünüyordu, ama her seferinde, bunu bir başka bahara ertelemek için bahaneler üretiyordu. Hem zaten, şehrin ona sunabileceği ne vardı ki? İnsanlar ve hayvanlarla dolu dar sokaklar, gübre ve çöpten dolayı leş gibi kokan tahta kaldırımlar. Hırsızlar, dilenciler ve yeterince paraya sahip olma endişesi. Birbirini görmezden gelmeyi bir sanat dalma dönüştürmüş insanlar.</p>

  <p><i>Normal insanlar,</i> diye düşündü Rojer. İç geçirdi. Köylüler, komşuları hakkında her şeyi bilmeye çalışır ve evlerini tereddüt etmeksizin yabancılara açardı. Bu takdir edilesi bir şeydi, ama Rojer bir şehir çocuğuydu.</p>

  <p>Angiers’a dönmek, Lonca’yla uğraşmak anlamına gelecekti. Ruhsatsız bir Jonglör’ün günleri sayılı olurdu ama eğer diğerleri ile iyi geçinen bir Lonca üyesi iseniz, işiniz garanti demekti. Köylerde edindiği deneyimler, ruhsat kazanmasına yetebilirdi, özellikle de lehinde konuşacak bir Lonca üyesi bulabilirse. Arrick, diğer Jonglörlerin çoğuyla arasını bozmuştu ama Rojer, ustasının kaderini anlatırsa ona acıyacak birini bulabilirdi belki de.</p>

  <p>Bu sırada, kendisine yağmurdan koruma sağlayacak bir ağaç buldu ve çemberini kurduktan sonra ağacın altında yeterince kuru olan birkaç çalı çırpı bulup küçük bir ateş yaktı. Ateşi dikkatle besledi ama çok geçmeden rüzgâr ve yağmur, bu tek ısı kaynağını söndürdü.</p>

  <p>“Köylerin canı cehenneme,” dedi Rojer, arada bir bir iblisin çıkagelip muhafazalarını sınamasından dolayı ortaya çıkan ışık parlaması dışında, mutlak karanlığın etrafını sarmasını izlerken.</p>

  <p>“Hepsinin canı cehenneme.”</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>Köylerde geçirdiği iki yıl boyunca Angiers fazla değişmemişti. Artık daha küçük görünüyordu, zira Rojer, uzun bir süredir geniş, açık alanlarda yaşıyordu ve şehirden ayrıldığından beri epey uzamıştı. Artık on altı yaşındaydı ve nereden bakılırsa bakılsın yetişkin bir erkek sayılırdı. Bir süre şehrin dışında durup cümle kapısına baktı. Acaba geri dönmekle hata mı yapıyordu?</p>

  <p>Yıllar boyu para şapkasında biriktirdiği çok az parası ve çantasında biraz yiyecek vardı. Fazla değildi ama en azından birkaç gece için onu barınaklardan uzak tutmaya yeterdi.</p>

  <p><i>Eğer tek istediğim karnımı doyurup kafamı bir çatının altına sokmaksa, her zaman köylere geri dönebilirim,</i> diye düşündü. Güneyde Çiftçi Çotuğu’na ve Ormancı Çukuru’na ya da kuzeyde, Dük’ün nehrin Angiers tarafında kalan bölümünde yeniden inşa ettirdiği Nehirköprü’ye gidebilirdi.</p>

  <p><i>Eğer,</i> dedi yeniden kendi kendine. Cesaretini toplayıp kapıdan geçti.</p>

  <p>Yeterince ucuz olan bir han buldu, en iyi kıyafetlerini giyip vakit kaybetmeden dışarı çıktı. Jonglörler Loncası, şehrin merkezinde sayılırdı. Bu, Lonca’da yaşayan Jonglörlerin, şehrin her tarafına yakın olmalarını sağlıyordu. Ruhsatlı olan her Jonglör bu binada yaşayabilirdi. Tabii, kendilerine verilen işleri sorgusuz sualsiz kabul etmek ve kazandıklarının yarısını Lonca’ya vermek şartıyla.</p>

  <p>“Aptallar,” derdi Arrick onlara. “Günde üç öğün yemek yemek ve başını sıradan bir çatının altına sokmak için kazandığının yarısını çöpe atan adama Jonglör denmez.”</p>

  <p>Bu gayet doğruydu. Lonca binasında, diğerlerinin reddettiği işleri almayı hevesle bekleyen en yaşlı ve en yeteneksiz Jonglörler kalırdı sadece. Yine de, fakirlikten iyiydi ve halk barınaklarından daha güvenliydi. Lonca binasındaki muhafazalar güçlüydü. Ayrıca Lonca sakinleri de, halk barınaklarında kalanların aksine, birbirlerini soymaya pek yeltenmezdi.</p>

  <p>Rojer, binanın içinde Jonglörlerin kaldığı odalara yöneldi ve birkaç kişiye birkaç soru sorduktan sonra, kapılardan birini tıklattı.</p>

  <p>“Ha?” diye sordu yaşlı adam, kapısını açıp koridora kısık gözlerle bakarken. “Kim o?”</p>

  <p>“Rojer Yarımel efendim,” dedi Rojer. Adamın çapaklı gözlerinde, onu tanıdığına dair bir işaret göremeyince ekledi: “Arrick Tatlınağme’nin çırağıydım.”</p>

  <p>Adamın yüzündeki şaşkın ifade, yerini ekşimiş bir surata bıraktı. Kapıyı kapatmak üzere hareketlendi.</p>

  <p>“Usta Jaycob lütfen,” dedi Rojer, elini kapıya koyarak. Yaşlı adam iç geçirdi ama kapıyı kapatmak için başka bir hamlede bulunmadan küçük odasına geri dönüp oturdu. Rojer içeri girdi ve arkalarından kapıyı kapattı.</p>

  <p>“Ne istiyorsun?” diye sordu Jaycob. “Ben yaşlı bir adamım, oyun oynamak için zamanım yok.”</p>

  <p>“Lonca ruhsatı için başvuruda bulunacağım. Bir kefile ihtiyacım var,” dedi Rojer.</p>

  <p>Jaycob yere tükürdü. “Arrick sonunda işe yaramaz herifin tekine mi dönüştü?” diye sordu. “İçki problemi senin başarına sekte vurunca, sen de onu çürümeye bırakıp kendi yoluna çıkmaya karar verdin, öyle mi?” diye homurdandı. “Hiç şaşırmadım. Yirmi beş sene önce o da bana aynısını yapmıştı.” Rojer’e baktı. “Ama ister şaşırayım ister şaşırmayayım, senin ihanetine yardım edeceğimi sanıyorsan...”</p>

  <p>“Usta Jaycob,” dedi Rojer, ellerini kaldırıp yaşlı adamın sözünü keserek. “Arrick öldü. İki sene önce Ormançıkmazı yolunda nüvelikler tarafından öldürüldü.”</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>“Dik dur evlat,” dedi Jaycob, koridordan yürürlerken. “Loncabaşı’nın gözlerinin içine bakmayı unutma ve sakın sana bir şey söylenmeden konuşma.”</p>

  <p>Bunları şimdiye kadar en az on kere söylemişti, ama Rojer sadece başım salladı. Kendi ruhsatına sahip olmak için yaşı çok küçüktü, ama Jaycob’ın söylediğine göre, Lonca tarihinde, ondan daha genç yaşta ruhsat sahibi olmuş insanlar vardı. Ruhsatı kazandıracak şey, yaştan ziyade yetenekti.</p>

  <p>Kefil olan biri olsa bile, Loncabaşı’ndan randevu almak kolay bir şey değildi. Jaycob, yıllardır, gösteri yapacak güce sahip olmamıştı ve Lonca üyeleri ona yaşından dolayı saygı gösteriyor olsa bile, Lonca binasının yazıhaneler kısmında hürmet görmekten ziyade, görmezden geliniyordu.</p>

  <p>Loncabaşı’nın kâtibi, onları birkaç saat kapının önünde bekletti. Bu zaman zarfında diğer birçok randevu sahibinin içeri girip çıkışını izlerlerken karamsarlığa kapıldılar. Rojer dimdik oturuyor, kambur durma ya da kıpırdanma isteğine direniyordu.</p>

  <p>“Loncabaşı Cholls ile şimdi görüşebilirsiniz,” dedi kâtip sonunda ve Rojer, anında dikkatini topladı. Hemen ayağa kalkıp yaşlı Jaycob’a kalkabilmesi için elini uzattı.</p>

  <p>Dük’ün sarayında geçirdiği zamanlardan Loncabaşı’nın makamını hatırlayan Rojer, odanın o günlerdeki haliyle uzaktan yakından alakası olmadığını gördü. Yerde desenli, kalın bir hah vardı. Meşeden yapılma duvarlarda, büyük savaşların betimlendiği resimlerin, güzel kadın portrelerinin ve natürmortların arasında renkli camlardan yapılmış kaliteli lambalar asılıydı. Ceviz ağacından yapılma çalışma masasında, kâğıt ağırlığı olarak kullanılan küçük heykelcikler vardı. Masanın arkasında Jonglörler Loncası’nın arması olan üç renkli top, duvarda büyük bir mühür olarak duruyordu.</p>

  <p>“Fazla zamanım yok Usta Jaycob,” dedi Loncabaşı Cholls. Masasındaki kâğıt yığınlarından başını kaldırmaya bile zahmet etmemişti. En az elli yaşında gösteren, yapılı bir adamdı. Bir Jonglör kıyafetinden ziyade, bir tüccarın ya da soylunun giyeceği türden kıyafetler vardı üzerinde.</p>

  <p>“Bu delikanlı zamanına değecek,” dedi Jaycob. “Arrick Tatlınağme’nin çırağı.”</p>

  <p>Cholls sonunda kafasını kaldırdı ama bu, bir saniyeliğine Jaycob’a bakmak içindi sadece. “Arrick’le hâlâ görüştüğünüzü bilmiyordum,” dedi, Rojer’i tamamen görmezden gelerek. “Kötü ayrıldığınızı duymuştum.”</p>

  <p>“Yılların böyle şeyleri yumuşatmak gibi bir etkisi oluyor,” dedi Jaycob, yalana en fazla bu kadar yaklaşarak. “Arrick’le barıştım.”</p>

  <p>“Görünüşe bakılırsa, bunu yapan tek kişi sensin,” dedi Cholls, kesik kesik gülerek. “Lonca’daki çoğu adam onu görür görmez boğazlamak ister.”</p>

  <p>“Bunun için artık çok geç,” dedi Jaycob. “Arrick öldü.” Cholls bunu duyunca hüzünlü bir havaya girdi. “Üzüldüm,” dedi. “Her birimiz değerliyizdir. Nasıl ölmüş, içki yüzünden mi?”</p>

  <p>Jaycob kafasını salladı. “Nüvelikler.”</p>

  <p>Loncabaşı kaşlarını çattı ve masasının yanındaki pirinç kaplamalı kovaya tükürdü. Kovanın tek işlevi buymuş gibi görünüyordu. “Nerede ve ne zaman?” diye sordu. “Ormançıkmazı yolunda, iki sene önce.”</p>

  <p>Cholls kafasını kederle salladı. “Çırağının bir çeşit kemancı olduğunu hatırlıyorum,” dedi en sonunda, Rojer’in olduğu yere bakarak.</p>

  <p>“Öyle,” diye katıldı Jaycob. “Hem öyle, hem de daha fazlası. Sana Rojer Yarımel’i takdim etmek isterim.” Rojer reverans yaptı.</p>

  <p>“Yarımel mi?” diye sordu Loncabaşı, birden merak etmiş görünerek. “Batıdaki köylerde gösteriler yapan Yarımel adlı birinin hikâyelerini duymuştum. Bu sen misin evlat?”</p>

  <p>Gözleri fal taşı gibi açılsa da Rojer başını evet anlamında salladı. Arrick köylerde olup bitenlerin çabuk yayıldığını söylemişti, ama Rojer yine de şok içindeydi. Acaba kötü şöhretli miydi, yoksa iyi mi?</p>

  <p>“Çok havalara girme,” dedi Cholls, Rojer’in aklını okuyormuş gibi. “Taşralılar abartmayı sever.”</p>

  <p>Rojer başını salladı ve gözünü Loncabaşı’ndan ayırmadı. “Evet efendim, anlıyorum.”</p>

  <p>“Pekâlâ öyleyse, hadi başla,” dedi Cholls. “Görelim neler yapabildiğini.”</p>

  <p>“Burada mı?” diye sordu Rojer. Oda bir hayli genişti ama kalın halıları ile pahalı mobilyaları, bıçak fırlatıp akrobasi hareketleri yapmak için pek elverişli görünmüyordu.</p>

  <p>Cholls, sabırsız bir şekilde elini salladı. “Arrick’le beraber yıllardır gösteri yaptın, o yüzden şarkı söyleyip hokkabazlık yapabildiğini kabul edeceğim,” dedi. Rojer sertçe yutkundu.</p>

  <p>“Ruhsat sahibi olmak için, o temel becerilerin ötesinde kendine has bir beceriye sahip olman gerekiyor.”</p>

  <p>“Kemanım çal evlat, aynı bana çaldığın gibi,” dedi Jaycob, ona güvenerek. Rojer onaylayarak başını salladı. Elleri kemanını kılıfından çıkarırken biraz titrediyse de, pürüzsüz tahtaya dokunduğu zaman korkusu bir anda yok oldu. Çalmaya başladı ve müziğe kendini bıraktığında Loncabaşı’nı unuttu.</p>

  <p>Çalmaya başlayalı daha çok az olmuştu ki, müziğin büyüsü bir bağırışla son buldu. Kemanının yayı tellerinden kayıp gitti ve bunu izleyen sessizlikte, kapının dışından öfkeli bir ses duyuldu.</p>

  <p>“Hayır! Aptal bir çırağın sınavını bitirmesini beklemeyeceğim! Yolumdan çekil!” Kapı açıldı ve Usta Jasin odaya daldı.</p>

  <p>“Özür dilerim Loncabaşı,” diye özür diledi kâtip. “Beklemeyi reddetti.”</p>

  <p>Jasin, Cholls’a doğru hızlı adımlarla yürürken, Loncabaşı, kâtibine eliyle tamam işareti yaptı. “Dük’ün Balosu’nu Edum’a mı verdin?” diye sordu Jasin. “Bu gösteriyi on yıldır ben yapıyorum! Amcamın bundan haberi olacak!”</p>

  <p>Cholls en ufak bir korku emaresi göstermeden kollarını göğsünde kavuşturdu. “Bu değişikliği Dük’ün kendisi istedi,” dedi. “Eğer amcanın bununla ilgili bir sorunu varsa, gidip Ekselanslarıyla konuşmasını tavsiye ederim.”</p>

  <p>Jasin suratını astı. Angiers’ta herkes şehirdeki gerçek iktidar sahibinin İlk Bakan Janson olduğunu biliyor olabilirdi, ama Dük Rhinebeck’in bundan haberi yoktu. Dolayısıyla, Bakan Janson’ın, yeğenine verdirmek isteyeceği bir gösteri yüzünden bu durumu değiştirmeye razı olacağı şüpheliydi.</p>

  <p>“Eğer sadece bunu tartışmaya geldiysen Jasin, bize izin vermek zorunda kalacaksın,” diye devam etti Cholls. “Genç Rojer ruhsatı için sınav veriyor.”</p>

  <p>Jasin’in gözleri Rojer’e döndü ve tanıdığını belli eden bir ifadeye büründü. “Görüyorum ki o sarhoş herifi başından def etmişsin,” dedi ukala bir tavırla. “Ama umarım onun yerine bu yaşlı sanat eserini tercih etmemişsindir,” diyerek çenesiyle Jaycob’ı işaret etti. “Eğer benimle çalışmak istersen, teklifim hâlâ geçerli. Sen Arrick’in peşinde dolaşacağına, biraz da Arrick <i>senin</i> peşinde dolaşsın, ne dersin?”</p>

  <p>“Usta Arrick, iki sene önce yolda nüvelendi,” dedi Cholls.</p>

  <p>Jasin gözlerini Loncabaşı’na çevirip yüksek sesle güldü. “Mükemmel!” diye haykırdı. “Bu haber, Dük’ün Balosu’nu kaybetmeye değer, hatta fazla bile gelir!” dedi.</p>

  <p>Bir saniye sonra da Rojer, adamın suratına kuvvetli bir yumruk geçirdi.</p>

  <p>Yerde yatan ustanın tepesinde öylece dururken, titreyen yumruğunun kana bulanmış olduğunu görene kadar ne yaptığım kendi de anlamadı Rojer. Yumruğunu Jasin’in burnuna geçirirken parmaklarının çatırdadığını hissetmişti. Ruhsat sahibi olma şansının artık sıfır olduğunu biliyordu, ancak o anda bu hiç umurunda değildi.</p>

  <p>Jaycob onu tutup geriye doğru çekerken, Jasin hızla ayağa kalkıp ellerini çılgınca savurdu.</p>

  <p>“Seni bunun için öldüreceğim, seni küçük..!”</p>

  <p>Cholls, hemen aralarına girdi. Jasin, Cholls’un kolları arasında debelenip dursa da, yapılı bir adam olan Loncabaşı onu zapt ederken pek zorlanmıyordu. “Bu kadarı yeter Jasin!” diye bağırdı Cholls. “Kimseyi öldürmüyorsun!”</p>

  <p>“Ne yaptığını gördün!” diye haykırdı Jasin, burnundan kanlar akarken.</p>

  <p>“Senin ne dediğini de duydum ama!” diye bağırdı Cholls. “Az daha ben vuracaktım sana!”</p>

  <p>“Bu akşam nasıl şarkı söyleyeceğim?” diye sordu Jasin. Burnu şimdiden şişmeye başlamıştı ve sözleri, her geçen saniye daha da anlaşılmaz bir hal alıyordu.</p>

  <p>Cholls kaşlarını çattı. ‘Yerine bir başkasını bulurum,” dedi. “Lonca zararını karşılayacak. Daved!” Kâtip kapının eşiğinden kafasını uzattı. “Usta Jasin’i bir Otacı’ya götür. Faturayı buraya göndersinler.”</p>

  <p>Daved kafasını salladı ve Jasin’e yardım etmek için hareketlendi. Jasin, adamı itti. Kapıdan çıkarken, Rojer’e, “Seninle daha işimiz bitmedi,” diye bağırdı.</p>

  <p>Kapı kapanırken Cholls derin bir nefes verdi. “Evet evlat, şimdi başına iş aldın işte. Kimsenin böyle bir düşmana sahip olmasını istemem.”</p>

  <p>“O benim düşmanımdı zaten,” dedi Rojer. “Ne dediğini duydunuz.”</p>

  <p>Cholls onaylayarak başını salladı. “Evet duydum,” dedi. “Ama yine de kendini tutman gerekirdi. Bir dahaki sefer bir müşteri sana hakaret ettiğinde ne yapacaksın? Ya da bizzat Dük’ün kendisi? Lonca üyeleri, kendilerini öfkelendiren her adamı canlan istediği gibi yumruklayamaz.”</p>

  <p>Rojer boynunu büktü. “Anlıyorum,” dedi.</p>

  <p>“Bana bayağı pahalıya mal oldun,” dedi Cholls. “Jasin’i ve İlk Bakan’ı tatmin edebilmek için haftalar boyu en önemli gösterileri Jasin’e vermek zorunda kalacağım. O keman çalışınla, bu paraları sana geri kazandırtmamak aptallık olur.” Rojer kafasını umutlu bir şekilde yukarı kaldırdı.</p>

  <p>“Geçici ruhsat,” dedi Cholls, eline boş bir sayfayla bir tüy kalem alarak. “Sadece Lonca’dan bir ustanın gözetimi altında gösteri yapacaksın ve onun masrafını da çıktıktan sonra, kazandıklarının yarısı, ben borcunun kapandığına karar verene kadar buraya gelecek. Anlaşıldı mı?”</p>

  <p>“Kesinlikle efendim!” dedi Rojer hevesle.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>“Ve sinirlerine hâkim olacaksın,” diye uyardı Cholls. “Yoksa bu ruhsatı yırtar atarım, bir daha Angiers’ta asla çalışamazsın.”</p>

  <p>Rojer kemanını çalarken, gözünün bir ucuyla Jasin’in iri çırağı Abrum’u gözlüyordu. Jasin, genelde Rojer’in gösterilerini çıraklarından birine izlettiriyordu. Bu da Rojer’i rahatsız ediyordu, zira onu izlemelerinin sebebi ustalarının talimatıydı ve ustaları da Rojer’in iyiliğini isteyen birisi değildi. Yine de, Loncabaşı’nın makamındaki olaydan bu yana aylar geçmiş ve hiçbir şey olmamıştı. Usta Jasin çabucak iyileşip tekrar gösterilerine başlamış, Angiers’taki tüm yüksek sosyete gösterilerinde başı çekerek büyük paralar kazanmıştı.</p>

  <p>Rojer bu olayın artık geçmişte kaldığını düşünmeye cesaret edebilirdi, ancak çıraklar neredeyse her gün geliyordu. Bazen, orman iblisi Abrum kalabalığın içinde dolanıyor, bazen de kaya iblisi Sali meyhanenin arka tarafında içkisini yudumlayıp onu izliyordu. Her ne kadar zararsız görünseler de, bunların hiçbiri tesadüf değildi.</p>

  <p>Rojer gösterisini tumturaklı bir şekilde bitirerek, yayını kemanının üzerinden gösterişli bir hareketle havaya fırlatıp seyirciyi selamlamak üzere öne eğildi ve tam zamanında doğrularak yayı yakaladı. Kalabalıktan bir alkış fırtınası koptu ve Rojer’in keskin kulakları, Jaycob’ın dolaştırdığı para şapkasına dolan metal sikkelerin sesini duydu. Gülümsemesini bastıramadı. Yaşlı adam, neredeyse dinç bir delikanlıya dönüşmüştü.</p>

  <p>Dağılan kalabalığı gözleriyle tarayan Rojer, Abrum’un kaybolduğunu gördü. Yine de, eşyalarını çabucak topladılar ve hanlarına giderken dolambaçlı bir yol izleyerek, kolayca takip edilmelerini zor hale getirmeye çalıştılar. Güneş yakında batacağı için sokaklar hızlı bir şekilde boşalıyordu. Kış neredeyse bitmek üzere olmasına rağmen, tahta kaldırımlarda hâlâ buz ve kar kalıntıları duruyordu, bu yüzden eğer yapacak işleri yoksa çok az insan dışarıda kalırdı.</p>

  <p>“Cholls’a vereceğimiz parayı düşsek bile, hem kirayı ödeyeceğiz, hem de fazladan para kalacak,” dedi Jaycob, kazandıkları paranın içinde olduğu keseyi sallayarak. “Borcun bittiğinde zengin olacaksın!”</p>

  <p>“Zengin <i>olacağız</i>,” diye düzeltti Rojer. Jaycob gülüp topuklarını birbirine vurdu ve Rojer’in sırtına şaplak attı.</p>

  <p>“Şu haline bak,” dedi Rojer, kafasını sağa sola sallayarak. “Birkaç ay önce bana kapısını açan bıkkın, yarı kör yaşlı adam nerede, sen neredesin?”</p>

  <p>“Gösterilere yeniden başladığım için böyle oldu,” dedi Jaycob, Rojer’e dişsiz ağzıyla gülümseyerek. “Şarkı söyleyip etrafa bıçak fırlatmıyorum, doğru, ama para şapkasını dolaştırmak bile tozlu kanımı yirmi yıldır olmadığı kadar hızlandırdı. Hatta şey bile yapabilirim gibi hissediyorum...” diyerek gözlerini kaçırdı.</p>

  <p>“Ne?” diye sordu Rojer.</p>

  <p>“Şey...” dedi Jaycob. “Bilmem ki. Bir hikâye anlatsam mesela? Ya da sen bana laf atsan da ben aptalı oynasam? Senin parlak ışığım çalacak hiçbir şey yapmak istemem...”</p>

  <p>“Tabii ki,” dedi Rojer. “Bunu ben kendim sana soracaktım, ama zaten seni her yere yanımda sürüklüyorum ve benim gösterilerime gözetmenlik yapmanı istiyorum diye daha fazla zorlamak istememiştim.”</p>

  <p>“Evlat,” dedi Jaycob. “En son ne zaman bu kadar mutlu olduğumu hatırlayamıyorum.”</p>

  <p>Kocaman bir gülümsemeyle yürüyorlardı ki bir köşeyi döndüler ve aniden Abrum ve Sali’yle çarpıştılar.</p>

  <p>Çıraklarının arkasındaki Jasin’in ağzı kulaklarındaydı. “Seni görmek ne güzel dostum!” dedi Jasin; Abrum, Rojer’in omzuna hafifçe dokunurken. Tam o anda Rojer karnında patlayan yumrukla iki büklüm olup, buz kesmiş tahta kaldırımların üzerine kapaklandı. Daha kalkamadan, Sali de çenesine sert bir tekme attı.</p>

  <p>“Onu rahat bırakın!” diye haykırdı Jaycob, Sali’nin üzerine fırlayarak. İriyarı soprano sadece güldü ve yaşlı adamı tuttuğu gibi yandaki binanın duvarına sertçe fırlattı.</p>

  <p>“Senin için de birçok şey hazırladık yaşlı bunak!” dedi Jasin; Sali adamın vücuduna kuvvetli darbeler indirirken. Rojer, yaşlı ustanın zayıf nefesleri arasında, kemiklerinin kırılış seslerini duyabiliyordu. Jaycob sadece bina duvarı sayesinde ayakta durabiliyordu.</p>

  <p>Ellerinin altındaki tahtalar fırıl fırıl dönüyormuş gibi gelse de, Rojer, kendisini ayağa kalkmaya zorladı ve sapından tuttuğu kemanını bir sopa gibi vahşice savurdu. “Bu yanınıza kalmayacak!” diye haykırdı.</p>

  <p>Jasin güldü. “Kime gideceksin?” diye sordu. “Amcam, şehir yargıçlarının, senin o yalan yanlış suçlamalarını kulak ardı edecekleri konusunda beni çoktan temin etti... Tabii bu hikâyeleri anlatacak kadar yaşayabilirsen. İstersen muhafızlara da gidebilirsin, ama asılacak kişi sen olursun.”</p>

  <p>Abrum kemanı kolayca yakaladıktan sonra Rojer’in kolunu arkaya büküp dizini kasıklarına geçirdi. Rojer kasık bölgesinin yandığım hissederken, aynı anda kolunun kırıldığını da hissetti. Kemanı başının arka tarafına sertçe çarpıp kırılırken, kendini tekrar tahta kaldırımın üzerinde buldu.</p>

  <p>Kulağının çınlamasına rağmen, Rojer, Jaycob’ın devam eden acı inlemelerini duyabiliyordu. Abrum, adamın tepesine dikilip ağır sopasını havaya kaldırırken gülümsüyordu.</p>
</body>
</html>