<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="27: Gecenin Karanlığı"><b>27</b></h2>

  <h2 class="sigil_not_in_toc" style="text-align: center;"><b>Gecenin Karanlığı</b></h2>

  <h5 class="sigil_not_in_toc" style="text-align: center;"><b>D.S.332</b></h5>

  <div style="text-align: center;"><img alt="kisim12" src="../Images/kisim12.jpeg"/><img alt="kisim11" src="../Images/kisim11.jpeg" style="line-height: 1.2em; text-indent: 1em;"/><img alt="kisim13" src="../Images/kisim13.jpeg" style="line-height: 1.2em; text-indent: 1em;"/></div>

  <p>“Bana bakın! Jonglör oldum!” dedi adamlardan biri, rengârenk şapkayı kafasını geçirip yolun üzerinde zıplayarak. Kara sakallı adam kahkaha attı ama diğer ikisinin toplamından da iri olan üçüncü adam hiçbir şey söylemedi. Hepsi gülümsüyordu.</p>

  <p>“O cadının bana ne fırlattığını bilmek isterdim,” dedi kara sakallı adam. “Bütün kafamı derenin içine daldırmama rağmen gözlerim hâlâ yanıyor.” Taşınabilir çemberi ve atın dizginlerini kaldırıp sırıttı. “Yine de, bu kadar kolay bir iş insanın ayağına ancak bir kere gelir hayatta.”</p>

  <p>“Aylarca yan gelip yatarız artık,” diye katıldı rengârenk şapkayı kafasına geçirmiş olan adam. Altın kesesini kaldırıp salladı. “Üstelik üzerimizde tek bir çizik bile yok!” Zıplayıp topuklarını birbirine vurdu.</p>

  <p>“Belki <i>senin</i> üstünde yok,” diyerek güldü kara sakallı adam. “Ama benim sırtımda birkaç tane var! Ama o karının kıçı da, neredeyse çemberin kendisi kadar ederdi. Tabii suratıma fırlattığı o toz olmasaydı neyin nereye girdiğini daha iyi görürdüm.” Şapkalı adam kahkaha attı. Dev, dilsiz arkadaşları ise sırıtarak ellerini çırptı. “Onu yanımıza almalıydık,” dedi rengârenk şapkalı adam. “O berbat mağarada gecelerimizi ısıtırdı.”</p>

  <p>“Aptal olma,” dedi kara sakallı adam. “Artık bir atımız ve Ulak çemberimiz var. O mağarada kalmak zorunda değiliz. Çiftçi Çotuğu’nda, Dük’ün, mağaraları arattıracağını söylüyorlardı. Sabah ilk iş güneye gideceğiz. Rhinebeck’in muhafızları peşimize takılmadan önce tüyeriz.”</p>

  <p>Adamlar tartışmalarıyla o kadar meşgullerdi ki, birkaç metre ötede onlara doğru at sürmekte olan adamı görmediler. Azalan gün ışığında adam bir hayalete benziyordu. Rüzgârda uçuşan bol bir cüppesi ve kara bir atı vardı. Orman yolunun yanındaki ağaçların gölgesinde hareket ediyordu.</p>

  <p>Onu fark ettiklerinde, suratlarındaki gülümsemenin yerini bir meydan okuma ifadesi aldı. Kara sakallı adam, kısa boylu ama kalıplıydı; uzun sakalının üst tarafındaysa saçları hafif hafif incelmeye başlamıştı. Taşınabilir çemberi yere attı ve atın eyerinden kalın bir sopa alıp yabancının üzerine doğru hareketlendi. Onun arkasından, dilsiz adam küçük bir ağaca dayalı duran başka bir sopayı alırken; şapkalı adam da ucu eskimiş bir mızrak çıkardı.</p>

  <p>“Bu yol bize ait,” dedi kara sakallı adam, yabancıya. “Yolu paylaşmak istiyorsan vergisini ödeyeceksin.”</p>

  <p>Cevap olarak, yabancı, atını gölgelerin içinden çıkardı. Eyer çantasından, içinde ağır oklar bulunan bir sadak sarkıyordu. Yayı ise kolayca uzanabileceği bir şekilde asılmıştı. Atın diğer tarafında uzun bir mızrak, onun yanında da yuvarlak bir kalkan vardı. Adamın oturduğu yerin arkasında ise, boyları kısa olan birkaç mızrak daha bulunuyor ve batan güneşte, uçları şer habercisi gibi parlıyordu.</p>

  <p>Ama yabancı, silahlarından hiçbirine davranmadı ve kapüşonunu çok az geriye çekmekle yetindi. Adamların gözleri fal taşı gibi açıldı ve liderleri gerileyerek yerdeki taşınabilir çemberi eline aldı.</p>

  <p>“Bu seferlik geçmene izin verebiliriz,” diyerek biraz önce söylediklerini düzeltmeye çalıştı. Arkasındaki adamlara baktı. Dev gibi olan dilsiz arkadaşının bile korkudan beti benzi atmıştı. Silahlarını hazırda tutmalarına rağmen, dev atın etrafından yan yan geçip yoldan çekildiler.</p>

  <p>“Seni bu yolda bir daha görmeyelim!” diye bağırdı kara sakallı adam, yabancı uzaklaştığında. Yabancı ise hiç umursamadan yoluna devam etti.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>Adamların sesleri gittikçe uzaklaşırken, Rojer dehşetini yenmeye çalışıyordu. Eğer bir daha kalkmaya çalışırsa, onu öldüreceklerini söylemişlerdi. Tılsımını almak için gizli cebine uzandı ama tek bulduğu, kırılmış küçük tahta parçaları ile bir tutam sarı saç oldu. Dilsiz adam karnına tekme attığı zaman kırılmış olmalıydı tılsımı. Elindeki parçalar, hissiz parmaklarından çamura düştü.</p>

  <p>Leesha’nın hıçkırıkları içini acıtıyordu, karşılaşacağı manzaradan korktuğu için kafasını kaldırıp da bakamıyordu genç kadına. Bu hatayı daha önce yapmıştı. Dev gibi olan dilsiz adam, sıra kendine gelip de Leesha’ya tecavüz etmek için onun sırtından kalktığı zaman, Rojer de kafasını kaldırma hatasına düşmüştü. Dev adamın yerini diğerlerinden biri çabucak almış, eğlenceyi izlemek için Rojer’in sırtını bir oturma sırası olarak kullanmıştı.</p>

  <p>Devin gözlerinde çok az zekâ ışığı vardı. Ama arkadaşlarının sadist tavrından yoksun olsa bile, sahip olduğu sessiz şehvet, başlı başına bir dehşet kaynağıydı. Eğer Rojer, bu dev adamın Leesha’nın üzerindeki görüntüsünü zihninden kendi gözlerini sökerek silebilecek olsaydı, hiç tereddüt etmezdi.</p>

  <p>Gidecekleri güzergâhı ve sahip oldukları değerli eşyaları o şekilde duyurarak aptallık etmişti. Batıdaki köylerde çok uzun zaman geçirdiği için, yabancılara güvenmemesi gerektiğini unutmuştu. Oysa şehirde yetişmiş bir insanın yabancılara karşı her zaman temkinli olması gerekirdi</p>

  <p><i>Marko Rover onlara güvenmezdi,</i> diye düşündü.</p>

  <p>Ama bu tam olarak doğru değildi. Zira Marko sürekli olarak ya oyuna getirilir ya da kafasına sopa yiyip ölüme terk edilirdi. Sonrasında ancak soğukkanlılığını koruyarak hayatta kalırdı.</p>

  <p><i>Hayatta kalmasının sebebi, bunun bir hikâye olması ve senin de bu hikâyenin sonunu kendin belirlemen,</i> diye hatırlattı kendine Rojer.</p>

  <p>Ama Marko Rover’ın vücudunu yerden kaldırıp üstündeki tozları silkelemesinin görüntüsü hâlâ zihnindeydi. Böylece Rojer en sonunda gücünü ve cesaretini toparlayarak, dizlerinin üzerinde doğrulmak için kendini zorladı. Tüm vücudunda acı hissediyordu ama kırılan bir kemiği olduğunu sanmıyordu. Sol gözü öylesine şişmişti ki, zar zor görebiliyordu. Şişen dudağından da ağzına kan tadı geliyordu. Vücudu yara bere içindeydi ama Abrum daha kötüsünü yapmıştı.</p>

  <p>Bu sefer, onu güvenliğe ulaştıracak hiçbir muhafız yoktu. Leesha’nın onurunu kurtarmak için savaşmıştı; ama adamlar hem üç kişiydi, hem de silahlı ve ondan çok daha güçlüydü. Ne yapabilirdi ki?</p>

  <p><i>Keşke beni öldürselerdi,</i> diye düşünüp tekrar yere yığıldı. Gördüğü şeyleri görmektense ölmüş olmayı tercih ederdi...</p>

  <p><i>Korkak,</i> dedi kafasındaki bir ses öfkeyle. <i>Ayağa kalk. Sana ihtiyacı var.</i></p>

  <p>Rojer zar zor ayakları üzerinde doğrulup etrafına baktı. Leesha tozlu orman yolunun üzerinde yatıyor; bacaklarını göğsüne çekmiş, hıçkıra hıçkıra ağlıyordu. Utancını saklamaya gücü bile yoktu. Haydutlar kayıplara karışmıştı.</p>

  <p>Tabii bunun bir önemi yoktu. Adamlar Rojer’in taşınabilir çemberini almışlardı ve bu çember olmadan, Leesha’yla beraber ölü sayılırlardı. Çiftçi Çotuğu’ndan neredeyse bir günlük yol gelmişlerdi ve önlerinde birkaç günlük yoldan başka bir şey yoktu. Bir saatten kısa bir süre içinde karanlık çökecekti.</p>

  <p>Rojer, Leesha’nın yanma koşup genç kadının yanında dizlerinin üzerine düştü. “Leesha, iyi misin?” diye sordu, sesindeki çatlamaya küfrederek. Leesha’nın onun güçlü olmasına ihtiyacı vardı!</p>

  <p>“Leesha, lütfen cevap ver,” diye yalvardı, omzunu sıkarak.</p>

  <p>Leesha onu umursamadı. Aynı şekilde ağlamaya devam ediyor, ağlarken titriyordu. Rojer onun sırtını okşadı ve rahatlatmak amacıyla bir şeyler fısıldadı. Bunu yaparken de fark ettirmeden elbisesinin eteğini tekrar aşağı çekip düzeltti. Genç kadın bu işkenceye dayanabilmek için zihninde her nereye gittiyse, oradan geri dönmeye pek hevesli değildi. Rojer, genç kadını kollarına almak istediyse de Leesha onu tüm gücüyle iterek kendinden uzaklaştırdı. Bunu yaptıktan sonra da tekrar iki büklüm haline geri döndü ve gözyaşlarına boğuldu.</p>

  <p>Genç kadının yanından uzaklaşan Rojer, toz toprak içinde aranarak haydutların geride bırakmış olduğu birkaç eşyayı toparlamaya başladı. Haydutlar, çantalarının içini boşaltmışlar, istediklerini aldıktan sonra da geri kalanını fırlatıp atmışlardı. Özel eşyalarını ise alay edercesine paramparça etmişlerdi. Leesha’nın kıyafetleri yolda dağılmış bir şekilde duruyordu. Rojer o sırada Arrick’in parlak renkli mucizeler çuvalını çamurun içinde buldu. Çuvalın içindeki malzemelerin çoğu ya alınmıştı ya da parçalanmıştı. Boyalı hokkabazlık topları çamurun içine saplanmıştı, ama Rojer onları oldukları yerde bıraktı.</p>

  <p>Dilsiz adamın fırlattığı yerde keman kutusunu ararken, hayatta kalabileceklerini bile umut etmeye başladı. En sonunda kutuyu gördü, koşarak yanına gittiğinde kutunun kırılmış olduğunu gördü. Keman, biraz akort edilip yeni teller takılarak adam edilebilirdi ama yayı ortalarda gözükmüyordu.</p>

  <p>Uzun bir süre etrafa bakındı. Yaprakların ve çalılıkların arasında panikle aradı ama nafileydi. Gitmişti. Kemanı kutuşunun içine koydu ve Leesha’nın uzun eteklerinden birini yere serip, bulduğu sağlam eşyaları eteğin içinde bohçaladı.</p>

  <p>Güçlü bir esinti, sessizliği bozarak ağaçların yapraklarını oynattı. Rojer batan güneşe bakıp aniden anladı. Öleceklerdi. Yaysız bir kemanın ve kaybettiği birkaç kıyafet parçasının ne önemi vardı?</p>

  <p>Kafasını sağa sola salladı. Daha ölmemişlerdi. Eğer aklını kullanabilirse bir geceliğine nüveliklerden kaçınabileceklerini düşündü. Keman kutusunu kendine güven verecek şekilde kavradı. Eğer geceyi atlatabilirlerse, Leesha’nın saç tellerinden yeni bir yay yapabilirdi. Eğer kemanı olursa, nüvelikler onlara zarar veremezdi.</p>

  <p>Yolun iki tarafında da ağaçların etrafı kararmaya başlamıştı, tehlikeli görünüyorlardı. Ancak Rojer, nüveliklerin av listesinde insanların diğer yaratıklardan daha üstte olduğunu biliyordu. Nüvelikler önce yola çıkıp insan aramaya koyulurlardı. Saklanacak bir yer olarak tek umutları ağaçlıklardı. Ya da bir muhafaza çemberi hazırlayabilecekleri kuytu bir yer.</p>

  <p><i>Nasıl hazırlayacaksın ki?</i> diye sordu o nefret dolu ses yeniden. <i>Öğrenmek için hiç uğraşmadın ki.</i></p>

  <p>Leesha’nın yanına gidip yavaş hareketlerle diz çöktü. Leesha hâlâ titriyor, sessizce ağlıyordu. “Leesha,” dedi yumuşak bir sesle. ‘Yoldan uzaklaşmalıyız.”</p>

  <p>Leesha onu umursamadı.</p>

  <p>“Leesha, saklanacak bir yer bulmamız gerek,” deyip genç kadını sarstı.</p>

  <p>Hâlâ cevap yoktu.</p>

  <p>“Leesha, güneş batıyor!”</p>

  <p>Hıçkırıklar durdu ve Leesha’nın gözleri korkuyla açıldı. Rojer’in endişeli, morarmış yüzüne baktı ve suratını buruşturup tekrar ağlamaya başladı.</p>

  <p>Ama Rojer ona bir anlığına da olsa ulaştığını anlamıştı, bunun peşini bırakmayacaktı. Hayatında şu ana kadar yaşamış olduğu felaketlerden daha kötü olabilecek pek az şey geliyordu aklına, ama nüvelikler tarafından parçalanmak hiç kuşkusuz bunlardan biriydi. Leesha’nın omuzlarını kavrayıp sertçe salladı.</p>

  <p>“Leesha, kendine gelmek zorundasın!” diye bağırdı. “Eğer kısa sürede saklanacak bir yer bulamazsak, güneş doğduğu zaman parçalarımız etrafa dağılmış olacak!”</p>

  <p>Bilerek böyle vahşi bir resim çizmişti ama bu sayede istediği sonuca ulaşmayı da başarmıştı. Zira Leesha birden doğrulup kesik kesik nefes almaya başladı, ağlaması durmuştu. Rojer, genç kadının gözyaşlarını koluyla sildi.</p>

  <p>“Ne yapacağız?” diye çığlık attı Leesha, Rojer’in kollarını acı verecek şekilde sıkarak.</p>

  <p>Rojer bir kez daha Marko Rover’ın görüntüsünü zihninden canlandırdı ve bu sefer bunu kolayca başardı. “İlk önce yoldan uzaklaşacağız,” dedi, kendine güvenmese de, güveniyormuş gibi konuşarak. Sesi, sanki bir planı varmış gibi çıkmıştı ama aslında yoktu. Leesha başıyla onaylayarak Rojer’in kendisini kaldırmasına izin verdi.</p>

  <p>Yoldan tökezle tökezleye uzaklaşıp ormanın içine girdiler. Gün ışığı, ağaçların etkisiyle çarpıcı bir şekilde azaldı. Yürürlerken, ayaklarının altındaki kuru yapraklar çatırdıyordu. Çürümüş bitkiler yüzünden ormanın kokusu iğrenç bir tatlılık taşıyordu. Rojer ağaçlıklardan nefret ederdi.</p>

  <p>Çıplak gecede nüveliklerin elinden kurtulmayı başarmış olan insanların hikâyelerini kafasının içinde teker teker tarayarak, ormanda hayatta kalmalarını sağlayacak herhangi bir şey aradı.</p>

  <p>Tüm hikâyelerde, mağaraların, sığınılacak en iyi yerler olduğu söylenirdi. Nüvelikler açıklıkta avlanmayı tercih ederlerdi ve ağzında basit bir muhafaza olan bir mağara bile, ağaçların arkasında saklanmaktan daha iyiydi. Rojer, çemberindeki en az üç muhafazayı hatırlayabiliyordu. Belki de bunlar bir mağara ağzını muhafazalamaya yeterdi.</p>

  <p>Ancak Rojer, yakınlarda bir mağara olup olmadığını bilmiyordu. Umutsuzca etrafına bakındı ve bir su akıntısı sesi duydu. Vakit kaybetmeden Leesha’yı o yöne çekti. Nüvelikler, gördüklerini, kokusunu alıp sesini duyduklarını takip ederek iz sürerdi. Eğer bir mağara bulamazlarsa, nüveliklerden kaçınmaları, bu üçünü -yani görüntülerini, kokularını ve seslerini saklamalarına bağlı olacaktı. Belki de muhafazaları akarsuyun kıyısındaki çamurlara çizebilirlerdi.</p>

  <p>Ama Rojer sesin kaynağını bulduğunda, bunun küçücük bir dere olduğunu gördü. Çamurlu bir kıyısı falan da yoktu. Suyun içinden pürüzsüz bir taş alıp öfkeyle fırlattı.</p>

  <p>Döndüğünde, Leesha’yı, ayak bileği derinliğindeki suyun içine çömelmiş halde buldu. Leesha yine ağlıyor, ağlarken de dereden avuç avuç aldığı suları vücuduna çarpıyordu. Yüzüne. Göğüslerine. Bacaklarının arasına.</p>

  <p>“Leesha gitmeliyiz...” dedi Rojer, uzanıp onun kolunu tutmaya çalışarak. Ama Leesha bağırıp kendini çekti ve kendini temizlemek için daha da eğildi.</p>

  <p>“Leesha bunun için vaktimiz yok!” diye haykırdı Rojer, genç kadını yakalayıp doğrultarak. Ağaçların arasına tekrar girdiklerinde, ne aradıkları hakkında hiçbir fikirleri olmadan aceleyle yürümeye başladılar.</p>

  <p>Rojer ileride küçük bir açıklık görünce en sonunda pes etti. Saklanacak hiçbir yer yoktu; tek umutları, muhafazalardan oluşan bir çember çizmekti. Leesha’yı bıraktı ve koşar adımlarla açıklığa doğru yürüdü. Çürümüş yaprakları ayaklarıyla kenara süpürmeyi bitirince, altındaki nemli toprağı buldu.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>Leesha’nın bulanık gören gözleri, Rojer’in orman zeminindeki yaprakları temizlemesini izlerken yavaş yavaş netlik kazandı. Bir ağaca yaslandı. Bacakları hâlâ güçsüzdü.</p>

  <p>Daha dakikalar önce, yaşadığı işkenceden sonra bir daha asla toparlanamayacağını düşünmüştü. Ama yerden yükselmeleri an meselesi olan nüvelikler çok acil bir tehlike yaratıyordu ve saldıkları korkuyla her şeyi kafasından alıp götürdükleri için, Leesha bu iğrenç yaratıklara neredeyse müteşekkirdi.</p>

  <p>Solgun yanakları çamurluydu ve o çamurların arasında gözyaşlarının bıraktığı izler vardı. Yırtılmış elbisesini düzeltmek, haysiyetini biraz olsun geri kazanmak istedi. Ancak bacaklarının arasındaki acı, sürekli olarak, bu haysiyetin sonsuza kadar yaralandığını hatırlatıyordu.</p>

  <p>“Neredeyse karanlık çöktü!” diye inledi. “Ne yapacağız?”</p>

  <p>“Toprağa bir çember çizeceğim,” dedi Rojer. “Her şey iyi olacak. Her şeyi düzelteceğim,” diye söz verdi.</p>

  <p>“Nasıl yapacağını biliyor musun?” diye sordu Leesha.</p>

  <p>“Tabii... yani galiba,” dedi Rojer, pek güven aşılamayan bir şekilde. “O taşınabilir çember yıllardır bendeydi. Sembolleri hatırlayabilirim.” Yerden bir dal parçası aldı ve yere çizgiler çizmeye başladı. Çalışırken tekrar tekrar kararan gökyüzüne bakıyordu.</p>

  <p>Rojer onun için cesur olmaya çalışıyordu. Leesha delikanlıya baktı ve onu bu olayların içine çektiği için kendini suçlu hissetti. Rojer yirmi yaşında olduğunu söylese de, Leesha bunun yalan olduğunu biliyordu. Hem de birkaç senelik bir yalan. Onu böylesine tehlikeli bir yolculuğa hiç çıkartmaması gerekirdi.</p>

  <p>Rojer şu anda, Leesha’nın onu ilk gördüğü zamanki haline benziyordu. Yüzü şiş ve yaralıydı; burnundan ve ağzının kenarından kan sızıyordu. Koluyla kanları siliyor ve bundan hiç etkilenmiyormuş gibi davranıyordu. Leesha, delikanlının yapmacık davranışlarını görebiliyor ve onun en az kendisi kadar panikte olduğunu biliyordu. Ancak sarf ettiği gayret, her şeye rağmen rahatlatıcıydı.</p>

  <p>“Bence doğru çizemiyorsun,” dedi, delikanlının omzunun üzerinden bakarak.</p>

  <p>“Hayır, gayet güzel oluyor,” diye kestirip attı Rojer.</p>

  <p>“Eminim nüvelikler bayılacaktır,” diye aynı şekilde karşılık verdi Leesha, Rojer’in baştan savmacı tavrından rahatsız olarak. “Çünkü onları biraz olsun önlemeyecek.” Etrafına bakındı. “Bir ağaca tırmanabiliriz,” diye öneride bulundu.</p>

  <p>“Nüvelikler ağaçlara tırmanmakta bizden daha yeteneklidir,” dedi Rojer.</p>

  <p>“Peki saklanacak bir yer bulsak?” diye sordu Leesha.</p>

  <p>“Arayabildiğimiz kadar aradık,” dedi Rojer. “Bu çemberi yapmak için bile çok az zamanımız kaldı. Bizi güvende tutacaktır.”</p>

  <p>“Bundan şüpheliyim,” dedi Leesha, topraktaki titrek çizgilere bakarak.</p>

  <p>Rojer, “Keşke kemanım yanımda olsaydı...” diye başlayacak olduysa da, Leesha, ‘Yine mi bu hikâye?” diyerek sözünü kesti. Utancını ve korkusunu def edebilmek için keskin bir sinirlilik hali takınmaya çalışıyordu. “İblisleri kemanınla kaçırabildiğim gün ışığında çıraklara anlatman tamam da, bu yalanı mezarına götürmekle ne kazanacaksın ki?”</p>

  <p>‘Yalan söylemiyorum!” diye ısrar etti Rojer.</p>

  <p>“Peki öyle olsun,” diyerek iç geçirdi Leesha, kollarını göğsünde kavuşturarak.</p>

  <p>“Her şey iyi olacak, merak etme,” diye karşılık verdi Rojer.</p>

  <p>“Ulu Yaratıcı! Bir saniyeliğine de olsa yalan söylemeyi bırakamaz mısın?” diye haykırdı Leesha. “Her şey iyi olmayacak ve bunu biliyorsun. Nüvelikler haydutlar gibi değildir Rojer. Sadece şeyle memnun olmayacaklardır...” Yırtık eteğine baktı ve konuşmasını yarıda kesti.</p>

  <p>Rojer’in yüzü acıyla buruşunca, Leesha fazla sert davrandığını anladı. Sinirini bir şeyden çıkarmak istemiş ve Rojer’i, Rojer’in şişkin vaatlerini suçlamak kolay gelmişti. Ama kalbinde, suçun Rojer’den çok kendinde olduğunu biliyordu. Rojer, Angiers’tan <i>onun</i> için ayrılmıştı.</p>

  <p>Kararan gökyüzüne baktı. Nüveliklerce paramparça edilmeden önce özür dileyecek zamanı var mıydı acaba?</p>

  <p>Arkalarındaki çalılıklarda meydana gelen bir hareketlenmeyle ikisi de korkuyla dönüp baktı. Üzerinde gri cüppesiyle bir adam, açıklığa adımını attı. Yüzü, kapüşonunun oluşturduğu gölgelerden dolayı görünmüyordu. Hiçbir silah taşımamasına rağmen, Leesha adamın tehlikeli olduğunu yürüyüşünden anlayabiliyordu. Eğer Marick bir kurtsa, bu adam bir aslandı.</p>

  <p>Tecavüze uğradığı anlar zihninde hâlâ taze olan Leesha, kendinde direnme gücü bulmaya çalıştı ve bir an için merakla düşündü: Acaba hangisi daha kötü olurdu? Bir başka tecavüz mü, yoksa iblisler mi?</p>

  <p>Rojer bir anda ayağa kalktı, Leesha’nın kolunu tuttuğu gibi onu arkasına çekti. Elindeki dalı bir mızrak gibi tuttu ve yüzündeki ifade, bir meydan okumaya dönüştü.</p>

  <p>Adam, ikisini de umursamadan Rojer’in çemberini incelemek üzere harekete geçti. “Şurada, şurada ve şurada gedikler var,” dedi muhafaza ağını göstererek. “Ve bu,” diyerek kaba sembollerden birini ayağıyla sildi, “bir muhafaza bile değil.”</p>

  <p>“Onarabilir misin?” diye sordu Leesha umutlu bir şekilde. Rojer’in elinden kurtulup adama doğru hareketlendi.</p>

  <p>“Leesha, hayır,” diye telaşla fısıldadı Rojer ama Leesha onu duymazdan geldi.</p>

  <p>Adam, Leesha’nın olduğu tarafa bakmamıştı bile. “Zaman yok,” diye karşılık verdi, açıklığın kenarında yerden yükselmeye başlayan nüvelikleri işaret ederek.</p>

  <p>“Ah, hayır,” diye sızlandı Leesha, yüzündeki renk çekilmişti.</p>

  <p>Beden kazanan ilk nüvelik, bir rüzgâr iblisiydi. Onları gördüğünde tısladı ve zıplayacakmış gibi eğildi; ancak adam yaratığa hiç fırsat tanımadan, doğrudan doğruya üzerine saldırdı ve iblisin kollarım tutarak kanatlarını açmasını engelledi. Adamın ellerinin altında, nüveliğin eti cızırdıyor, üzerinden dumanlar çıkıyordu.</p>

  <p>Rüzgâr iblisi çığlık atarak, ustura keskinliğindeki dişlerle dolu olan ağzını açtı. Adam başını geri attığında kapüşonu da arkaya düştü ve kafasını sert bir şekilde nüveliğin burnuna indirdi. Bir enerji parlaması oldu ve iblis arka tarafa uçtu. Yere düştüğünde sersemlemişti. Adam parmaklarını açıp nüveliğin boğazına sapladı. Bir başka parlamayla beraber etrafa nüveliğin siyah renkli kanları fışkırdı.</p>

  <p>Adam keskin bir şekilde dönerek parmaklarındaki kanı temizledi ve Rojer ile Leesha’nın yanından geçti. Leesha, artık onun yüzünü görebiliyordu. Adamın yüzünde insanı andıran pek bir şey kalmamıştı. Kafası ve kaşları tamamen tıraş edilmişti. Her yeri dövmelerle kaplıydı. Bu dövmeler, gözlerinin etrafında, kafasının üstünde, kulaklarında, yanaklarında ve hatta çenesiyle dudaklarının etrafında bile vardı.</p>

  <p>“Kampım yakın,” dedi, onların meraklı bakışlarını umursamadan. “Eğer şafağı görmek istiyorsanız benimle gelin.”</p>

  <p>“İblisler ne olacak?” diye sordu Leesha, ikisi de adamın peşine düştüklerinde. Sanki söylediği cümlenin sonuna gelen bir noktalama işareti gibi, yerden bir çift orman iblisi yükseldi ve yollarını tıkadı.</p>

  <p>Adam cüppesini çekip çıkardı ve kasık bölgesini kapatan bir bez parçası haricinde çırılçıplak kaldı. Leesha da dövmelerin adamın sadece kafa bölgesiyle sınırlı kalmadığını gördü. Kol ve bacaklarının üzerine kaliteli desenler halinde çizilmiş muhafazalar vardı. Dirseklerinde ve dizlerinde ise daha büyük muhafazalar bulunuyordu. Vücudunun her yeri muhafazalarla kaplıydı.</p>

  <p>“Dövmeli Adam,” diyerek nefesini tuttu Rojer. Leesha da bu ismi bir yerlerden hatırladığını düşündü.</p>

  <p>“İblisleri ben hallederim,” dedi adam. “Sen bunu tut,” diyerek Leesha’ya cüppesini verdi.</p>

  <p>Nüveliklere doğru son hızla koştu ve havada bir takla attı. Daha yere düşmeden tüm vücudunu açtı ve topuklarıyla iki iblisin göğüslerine vurdu. Bu darbe bir sihir patlamasına neden oldu ve iki orman iblisi de farklı taraflara savruldu.</p>

  <p>Ağaçların arasındaki mücadeleleri müthiş bir süratle devam etti. Dövmeli Adam vahşi bir hız tutturmuştu; ona her tarafından saldıran nüvelikler hiçbir başarı elde edemiyordu. Bu sırada bir orman iblisi ağaçların üzerinden Leesha’nın üzerine atladı, ama adam büyük bir hızla yetişip muhafazalı dirseğini patlayıcı bir darbeyle iblisin kafasına geçirdi. Bir rüzgâr iblisi de pike yaparak Rojer’i hedef aldı ama Dövmeli Adam yaratığın üstüne koştu ve yumruğunu kanatlarından birine indirerek nüveliği yere mıhladı.</p>

  <p>Rojer ona teşekkür edemeden, Dövmeli Adam bir kez daha ağaçların arasında koşmaya başladı. Rojer de bu sırada eteği çalılığa takılan Leesha’ya yardım edip yerden kaldırdı. Koşar adımlarla adamı takip etmeye başladılar.</p>

  <p>En sonunda ağaçlıklardan çıktıkları zaman, yolun karşısında Dövmeli Adam’ın kamp ateşi görülebiliyordu. Ancak onlarla sığınaklarının arasında bir grup nüvelik vardı. Bu iblis grubunun içinde, iki buçuk metrelik devasa bir kaya iblisi de bulunuyordu.</p>

  <p>Kaya iblisi kükredi ve dev yumruklarıyla zırhlı göğsünü dövdü. Dikenli kuyruğunu öne arkaya kırbaç gibi sallıyordu. Diğer nüvelikleri bir kenara fırlattı. Belli ki, karşısındaki üç insanı kimseyle paylaşmak istemiyordu.</p>

  <p>Dövmeli Adam, canavara yaklaşırken hiçbir korku emaresi göstermedi. Tiz bir ıslık çaldı ve ayaklarını yere sağlam bir şekilde yerleştirip zıplamaya hazır bir şekilde bekledi.</p>

  <p>Ancak kaya iblisi saldırıya geçme fırsatı bulamadan, göğsünden iki devasa boynuz çıktı. Boynuzlar sihirle parlıyor, cızırdıyordu. Dövmeli Adam büyük bir hızla saldırıya geçerek muhafazalı topuğunu nüveliğin dizine geçirip canavarı yere düşürdü.</p>

  <p>Yaratık yere düşünce, Leesha kaya iblisinin arkasında canavara benzeyen kapkara bir şekil gördü. Hayvan kendini geri çekip boynuzlarını kaya iblisinin sırtından çıkardı. Sonra kişneyerek geriledi ve toynaklarını nüveliğin sırtına geçirdiğinde, etraf şimşek gibi çakan bir sihir parlamasıyla aydınlandı.</p>

  <p>Dövmeli Adam, geriye kalan iblislerin üzerine saldırdıysa da nüvelikler korkup etrafa kaçıştılar. Bir ateş iblisi, üzerine alev püskürttü; ama adam avucunu kaldırıp iblisin ağzına doğru tutunca, muhafazalı parmaklarının arasından geçen alevler, serin bir esintiye dönüştü. Korkuyla titreyen Rojer ve Leesha, adamı takip edip kampa doğru yürüdü ve koruyucu çemberin içine adımlarını attıklarında müthiş bir şekilde rahatladı.</p>

  <p>“Alacakaranlık Dansçısı!” diye bağırdı Dövmeli Adam, tekrar ıslık çalarak. Bunun üzerine devasa atı, yere yapışmış olan iblise yaptığı saldırıyı durdurdu ve onların peşinden dörtnala gelip çemberin içine atladı.</p>

  <p>Sahibi gibi, Alacakaranlık Dansçısı da, bir kâbustan fırlamış gibiydi. Leesha’nın o ana gördüğü atlardan çok daha büyüktü. Derisi, parlak abanoz renginde ve kalındı. Vücudu ise muhafazalarla kaplı metal bir zırha sahipti. Kafasının etrafındaki zırhtaysa, bir çift uzun metal boynuz vardı. Bu boynuzlar da muhafazalandırılmıştı. Hatta kara toynaklarında bile gümüşi muhafazalar vardı. Göğe bir kule gibi yükselen hayvan, attan çok bir iblise benziyordu.</p>

  <p>Deri eyerinden, silahlar için birçok kılıf sarkıyordu. Porsuk ağacından yapılmış bir yay, bir sadak dolusu ok, uzun bıçaklar, değişik uzunlukta birçok mızrak... Eyere asılmış bir de cilalı metal bir kalkan vardı. Yuvarlak kalkan kolayca alınabilmesi için hazır duruyordu. Kenarlarında, özenle yapılmış muhafazalar vardı.</p>

  <p>Dövmeli Adam, atının yaralanıp yaralanmadığını görmek için incelerken Alacakaranlık Dansçısı sessizce durdu. Adam bir iki metre öteki iblislerden hiç haberi yokmuş gibiydi. Bineğinin yaralanmamış olduğundan emin olduğunda, çemberin merkezinde tedirgin bir şekilde duran Leesha ve Rojer’e döndü.</p>

  <p>“Ateşi besle,” dedi, Rojer’e. “Karnımızı doyurabileceğimiz biraz etim ve bir somun ekmeğim var.” Erzaklarına doğru hareketlenirken omzunu ovaladı.</p>

  <p>‘“Yaralanmışsın,” dedi Leesha. içinde bulunduğu şoktan kurtulup adamın yaralarını incelemek üzere koştu. Adamın omzunda ve uyluk bölgesinde derin kesikler vardı. Derisi sertti ve yara izleriyle kaplıydı. Leesha adamın derisine dokunduğunda, parmağının ucunda hafif bir karıncalanma hissetti.</p>

  <p>“Önemli değil,” dedi Dövmeli Adam. “Bazen nüveliğin biri şanslı oluyor ve muhafazalar onu uzaklaştıramadan pençesini geçirebiliyor.” Cüppesine uzanıp kendini çekmeye çalıştı, ama Leesha onu bırakmadı.</p>

  <p>“Hiçbir iblis yarası önemsiz değildir,” dedi Leesha. “Otur. Şunları sarayım.” diye emretti ve otursun diye adamı büyük bir taş parçasına doğru itekledi. Aslında Leesha, adamdan en az nüveliklerden korktuğu kadar korkuyordu. Ama hayatını yaralılara yardım etmeye adamıştı. Bu tanıdık iş, hâlâ peşini bırakmamış olan acısını unutmasına yardımcı olacaktı.</p>

  <p>“Heybemde bir ot kesesi var,” dedi adam işaret ederek. Leesha heybeyi açıp keseyi buldu. Kesenin içindekileri görmeye çalışırken ateşin ışığına doğru eğildi.</p>

  <p>“Pomm yaprağın yoktur herhalde değil mi?” diye sordu. Adam ona baktı. “Hayır,” dedi. “Neden ki? Çok miktarda domuzköküm var.”</p>

  <p>“Önemli bir nedeni yok,” diye homurdandı Leesha. “Yemin ederim, siz Ulakların, domuzkökünün her şeyi iyileştirdiğini düşünmeniz bir gün sonunuz olacak.” Havan, tokmak ve bir su matarasıyla birlikte keseyi heybenin içinden alıp adamın yanında diz çöktü. Domuzkökünü ve diğer birkaç şifalı otu ezdi.</p>

  <p>“Ulak olduğumu nereden çıkardın?” diye sordu Dövmeli Adam.</p>

  <p>“Başka kim yolda tek başına seyahat eder ki?” diye sordu Leesha.</p>

  <p>“Yıllardır Ulaklık yapmıyorum,” diyen adam, Leesha yaralarını temizleyip acı verici karışımı uyguladığında gözünü bile kırpmadı. Leesha’nın, elindeki karışımı adamın kalın kaslarına sürmesini izlerken Rojer de gözlerini kıstı.</p>

  <p>“Sen Otacı mısın?” diye sordu Dövmeli Adam, Leesha alevlerin içinde tuttuğu iğneye iplik geçirirken.</p>

  <p>Başını sallayarak onaylayan Leesha, gözlerini işinden ayırmadı. Saçını kulaklarının arkasına attıktan sonra adamın bacağındaki kesiklere dikiş atmaya başladı. Dövmeli Adam başka bir yorumda bulunmayınca, başını kaldırıp adamın gözlerine baktı. Gözyuvalarının etrafındaki muhafaza sembolleri, adamın koyu gözlerinin çukur ve kasvetli görünmesine neden oluyordu. Leesha bu bakışı daha fazla sürdüremeyip başını çevirdi.</p>

  <p>“Ben Leesha,” dedi. “Akşam yemeğini yapan da Rojer. Kendisi Bir Jonglör.” Adam Rojer’in olduğu yere bakarak başını salladı ama Leesha gibi, Rojer de bu bakışa fazla dayanamadı.</p>

  <p>“Hayatımızı kurtardığın için teşekkürler,” dedi Leesha. Adamsa cevap olarak homurdanmakla yetindi. Onun da ismini söyleyeceğini bekleyen Leesha, adamın bunun için hiçbir gayret sarf etmediğini görünce tekrar işine döndü.</p>

  <p>“İsmin yok mu?” diye sordu en sonunda.</p>

  <p>“Uzun zamandır kullandığım bir ismim yok,” diye cevapladı adam.</p>

  <p>“Ama bir ismin var,” diye üsteledi Leesha. Adamsa sadece omuz silkti.</p>

  <p>“Peki sana ne diyelim?” diye sordu Leesha.</p>

  <p>“Bana herhangi bir isimle hitap etmeniz gerekmiyor,” diye karşılık verdi adam. Leesha’nın işinin bittiğini fark edince kendini geri çekti. Vücudunu baştan aşağı kapatan gri cüppesini yeniden giydi. “Bana bir borcunuz yok. Sizin durumunuzda kim olsa yardım ederdim. Yarın, ikinizi de Çiftçi Çotuğu’na sağ salim ulaştıracağım.”</p>

  <p>Leesha, ateşin yanında duran Rojer’e baktı. Sonra da Dövmeli Adam’a. “Biz oradan geliyoruz,” dedi. “Bizim asıl Ormancı Çukuru’na gitmemiz gerekli. Bizi oraya götürebilir misin?” Gri kapüşon hayır dercesine sağa sola sallandı.</p>

  <p>“Çiftçi Çotuğu’na geri dönmek bize en azından bir haftaya mal olur!” diye bağırdı Leesha.</p>

  <p>Dövmeli Adam omuz silkti. “Bu benim sorunum değil.” “Para verebiliriz,” dedi Leesha bir anda. Adam ona dik dik bakınca, Leesha suçlu bir ifadeyle gözlerini kaçırdı. “Şimdi değil tabii,” diye düzeltti. “Yolda haydutlar tarafından saldırıya uğradık. Atımızı, çemberimizi, paramızı, hatta yiyeceklerimizi bile aldılar.” Sesi yumuşadı. “Her... her şeyimizi aldılar.” Başını kaldırdı. “Ama Ormancı Çukuru’na ulaşırsak ödeyebilirim.”</p>

  <p>“Paraya ihtiyacım yok,” dedi Dövmeli Adam.</p>

  <p>“Lütfen!” diye yalvardı Leesha. “Acil bir durum var!” “Üzgünüm.”</p>

  <p>Rojer çatık kaşlarla onların yanına geldi. “Sorun değil Leesha,” dedi. “Eğer bu soğuk kalpli adam bize yardım etmezse, kendi yolumuzu kendimiz buluruz.”</p>

  <p>“Neymiş o yol peki?!” diye öfkeyle çıkıştı Leesha. “Sen o aptal kemanınla iblisleri uzaklaştırmaya çalışırken öldürülmemizin yolu mu?”</p>

  <p>Rojer, incinmiş bir şekilde arkasını döndü ama Leesha onu umursamayıp adama geri döndü.</p>

  <p>“Lütfen,” diye yalvardı. Adam da ona arkasını dönerken Leesha adamın kolunu yakaladı. “Üç gün önce bir Ulak, Çukur’da yayılan bir hastalığın haberiyle geldi. Şimdiye kadar bir düzine insan öldü; ölenlerin arasında gelmiş geçmiş en büyük Otacı da bulunuyor. Kasabada geriye kalan Otacıların herkesi tedavi etmesi imkânsız. Benim yardımıma ihtiyaçları var.”</p>

  <p>“Sizin için kendi yolumdan sapmakla kalmayıp bir de hastalıklı bir köye girmemi mi istiyorsunuz?” diye sordu Dövmeli Adam. Sesi, hiç de istekli çıkmamıştı.</p>

  <p>Leesha ağlamaya başladı ve dizleri üzerine çöküp adamın cüppesine sarıldı. “Babam çok hasta,” diye fısıldadı. “Eğer zamanında yetişemezsem ölebilir.”</p>

  <p>Dövmeli Adam, kararsız bir hareketle uzanıp elini onun omzuna koydu. Leesha, adama nasıl ulaşabildiğinden emin değildi, ama bunu başardığını hissedebiliyordu. “Lütfen,” dedi yeniden.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>Dövmeli Adam, ona uzun bir süre baktı. “Peki,” dedi sonunda.</p>

  <p>Ormancı Çukuru, Angiers Kalesi’nden atla altı günlük mesafedeydi ve Angiers ormanının güney ucunda kalıyordu. Dövmeli Adam, köye ulaşmalarının dört gece daha süreceğini söylemişti onlara. Eğer zamanlarını iyi kullanırlarsa üç gecede ulaşabileceklerini de eklemişti. Rojer ve Leesha yürürken, o, atının üzerinde yol alıyordu. Koca atını, onların yürüyüş hızına uydurarak sürüyordu.</p>

  <p>“Ben yolu bir kolaçan edeceğim,” dedi bir süre sonra. “Bir saat içinde geri dönerim.”</p>

  <p>Adam topuğunu atının sağrısına vurup dörtnala koşturmaya başlayınca, Leesha içinde soğuk bir korku hissetti. Dövmeli Adam onu neredeyse haydutlar ya da nüvelikler kadar korkutuyordu ancak bu adamın yanındayken, diğer tehditlere karşı güvende olduğunu reddedemezdi.</p>

  <p>Hiç uyumamıştı. Ağlamamak için ısırıp durduğu dudakları acı içindeydi. Diğer ikisi uykuya daldıklarında, vücudunun her bir santimini temizlemek için çok uğraşmıştı, ama yine de kendini kirlenmiş hissediyordu.</p>

  <p>“Bu adamın hikâyelerini duymuştum,” dedi Rojer. “Hatta birkaç tane de ben uydurmuştum. Bir efsane olduğunu sanıyordum, ama nüvelikleri elleriyle öldüren ikinci bir Dövmeli Adam olamaz.”</p>

  <p>“Evet, vücudunu gördüğünde ona Dövmeli Adam dedin,” dedi Leesha, hatırlayarak.</p>

  <p>Rojer başıyla onayladı. “Hikâyelerdeki adı bu. Kimse gerçek adını bilmiyor,” dedi. “Batıdaki köylerden geçen, Dük’ün kendi Jonglörlerinden birinden duymuştum hikâyesini. Sadece bir meyhane hikâyesi sanıyordum ama meğerse Dük’ün adamı doğruyu söylüyormuş.”</p>

  <p>“Başka ne anlatmıştı?” diye sordu Leesha.</p>

  <p>“Dövmeli Adam’ın çıplak gecede seyahat ettiğini, iblisleri avladığını,” dedi Rojer. “insanlarla iletişimden kaçındığını, yalnızca erzaka ihtiyacı olduğunda ortaya çıktığını ve üzerine unutulmuş surat figürlerinin basılı olduğu sikkelerle ödeme yaptığını. Arada bir, yolda birilerini kurtardığına dair hikâyeler de duyardık.”</p>

  <p>“Buna biz şahidiz,” dedi Leesha. “Ama eğer iblisleri öldürebiliyorsa, neden kimse onun sırlarını öğrenmeye çalışmamış?”</p>

  <p>Rojer omuz silkti. “Hikâyelere göre, kimse buna cesaret edemiyormuş. Dükler bile ondan dehşetle korkuyorlarmış. Özellikle de Lakton’da olanlardan sonra.”</p>

  <p>“Ne olmuş ki?” diye sordu Leesha.</p>

  <p>“Hikâyeye göre, Laktonlu Limanbaşları, onun dövüş muhafazalarını çalmak için casuslar göndermişler,” dedi Rojer. “Hepsi de silahlı ve zırhlı, bir düzine adam... Dövmeli Adam’ın öldürmedikleri, hayatları boyunca sakat kalmış.” “Ulu Yaratıcı!” dedi Leesha, ağzını tutarak. “Nasıl bir canavarla seyahat ediyoruz böyle?”</p>

  <p>“Bazıları, onun yarı iblis olduğunu söyler,” diye devam etti Rojer. “Bir nüveliğin yolda bulduğu bir kadına tecavüz etmesinin sonucu.”</p>

  <p>Rojer, bir anda irkildi ve az önce ne söylediğinin farkına varıp yüzü kızardı ama düşüncesiz sözleri tam tersi bir etki yaratmıştı. “Bu çok gülünç,” dedi Leesha, kafasını sallayarak.</p>

  <p>“Bazıları da iblislerle alakası olmadığını söyler,” diye devam etti Rojer. “Kurtarıcı’nın ta kendisi olduğunu ve vebayı bitirmeye geldiğini söylerler. Dua edip ondan takdis bekleyen çok Rahip olmuş.”</p>

  <p>“Onun yarı nüvelik olması daha büyük bir ihtimal,” dedi Leesha. Böyle söylese de sesinde bir kuşku vardı.</p>

  <p>Rahatsız edici bir sessizlik içerisinde yürümeye devam ettiler. Önceki gün, Leesha, Rojer’in hikâyeleri ve müziğiyle onu sürekli etkilemeye çalışmasından dolayı bir an olsun kafasını dinleyememişti. Ama şimdi, delikanlının boynu büküktü ve kara kara düşünüyordu. Leesha, delikanlının acı çektiğinin farkındaydı, onu teselli etmek istiyordu, ama ilk önce kendisinin teselliye ihtiyacı vardı. Şu an için verebileceği hiçbir şey yoktu.</p>

  <p>Çok geçmeden Dövmeli Adam atının sırtında geri döndü. “Siz ikiniz çok yavaş yürüyorsunuz,” dedi atından inerek. “Eğer yolda dördüncü bir gece daha geçirmek istemiyorsak, bugün kırk kilometre yol almak zorundayız. Siz ata binin. Ben yanınızdan koşarım.”</p>

  <p>“Senin koşmaman lazım,” dedi Leesha. “Bacağına attığım dikişler sökülebilir.”</p>

  <p>“Hepsi iyileşti,” dedi Dövmeli Adam. “Bir gece dinlenmem yeterli oldu.”</p>

  <p>“Saçmalık,” dedi Leesha. “O kesiklerin derinliği en az üç santimdi.” Söylediği şeyi kanıtlamak için adamın yanma gidip eğildi ve kaslı, dövmeli bacağındaki bol cüppeyi kaldırdı.</p>

  <p>Ama yarayı incelemek için bandajı kaldırdığında, gözleri fal taşı gibi açıldı. Yaranın olduğu yerde yeni, pembe bir et oluşmuş ve derin kesik kaybolmuştu. Dikiş ipleri sağlıklı derinin üzerinde öylece duruyordu.</p>

  <p>“Bu imkânsız,” dedi.</p>

  <p>“Bir sıyrıktı sadece,” dedi Dövmeli Adam. Ölümcül derecede keskin bir bıçakla dikiş iplerini kesip teker teker çıkardı. Leesha ağzını açtı ama Dövmeli Adam doğrulup Alacakaranlık Dansçısı’nın yanma geri döndü. Dizginleri alıp Leesha’ya uzattı.</p>

  <p>“Teşekkürler,” dedi Leesha hissiz bir sesle. Dizginleri eline aldı. Bir saniye içinde, şifa sanatıyla ilgili bildiği her şey soru işaretlerine dönüşmüştü. Kimdi bu adam? Daha doğrusu <i>neydi</i>?</p>

  <p>Alacakaranlık Dansçısı, yolun üzerinde hafif bir tempoda koşarken, muhafazalı ayakları altında kilometrelerce yolu eriten Dövmeli Adam, zorlanmadan hareket ediyor ve hiç de yoruluyormuş gibi görünmüyordu. Dinlenmek için durdukları zaman, bu istek ondan değil, Leesha ve Rojer’den gelmişti. Leesha onu çaktırmadan izlemiş ve yorgunluk işaretleri aramıştı. Ancak bunlardan eser yoktu. Sonunda kamp kurduklarında, atma su ve yem veren adam gayet normal bir şekilde nefes alıyor; Leesha ve Rojer ise bacaklarındaki ağrılardan dolayı inliyordu.</p>

  <p>Kamp ateşinin etrafına garip bir sessizlik hâkimdi. Karanlık çoktan çökmüş olmasına rağmen Dövmeli Adam kampın etrafında endişesiz bir şekilde dolaşıyor, ateş için çalı çırpı topluyor ve Alacakaranlık Dansçısı’nın başındaki zırhı çıkartıyordu. Etrafta dolaşan orman iblislerini bir an bile düşünmeden, atın olduğu çemberle ana çember arasında gelip gidiyordu. Bu sırada, çalılıklarda saklanan bir iblis adamın üzerine saldırdı, fakat sırtından bir santim ötede muhafazalara çarpıp yere düştü. Dövmeli Adam bunu hiç umursamamıştı bile.</p>

  <p>Leesha akşam yemeğini hazırlarken, Rojer, çemberin içinde çarpık bacaklarıyla topallıyordu. Tüm gün ata binmekten dolayı kasılmış bacaklarını gevşetmeye çalışıyordu.</p>

  <p>“Sanırım atın üstünde hoplayıp durmaktan hayalarım ezilmiş,” diyerek sızlandı.</p>

  <p>“İstersen bir bakabilirim,” dedi Leesha. Dövmeli Adam bunu duyunca alaycı bir ses çıkardı.</p>

  <p>Rojer, söylediklerine pişman olmuş bir şekilde Leesha’ya baktı. “Gerek yok, iyiyim,” deyip çemberin içinde yürümeye devam etti. Bir iki dakika sonra birden durup yola baktı.</p>

  <p>Üçü de kafalarını kaldırdılar ve bir ateş iblisinin, hem ağzından hem gözlerinden çıkan korkutucu turuncu alevlerle dört ayağı üstünde çığlık atarak koşturduğunu gördüler.</p>

  <p>“Nasıl oluyor da, ateş iblisleri tüm ormanı tutuşturmuyor?” diye sordu Rojer, yaratığın koşarken arkasında bıraktığı alevlere bakarak.</p>

  <p>“Birazdan öğreneceksin,” dedi Dövmeli Adam. Rojer, adamın genelde tekdüze ve duygusuz olan ses tonundaki neşeyi, normal halinden daha da tedirgin edici buldu.</p>

  <p>Dövmeli Adam cümlesini bitirir bitirmez, ulumalar, bir grup orman iblisinin yaklaştığını haber verdi. Alev iblisini kovalayan üç orman iblisi vardı. Aralarından birinin ağzında, bir başka ateş iblisi vardı ve çenesinden siyah kanlar akıyordu.</p>

  <p>Ateş iblisi, onu takip edenlerden kaçmakla o kadar meşguldü ki, yolun yan tarafındaki çalılıklarda toplanan diğer orman iblislerini fark edemedi. O iblislerden biri umutsuz yaratığın üzerine çullanıp arka ayaklarındaki pençelerle ateş iblisini paramparça etti. Korkunç bir şekilde çığlık atan yaratığın sesi, Leesha’nın kulaklarını elleriyle kapatmasına sebep oldu.</p>

  <p>“Orman iblisleri ateş iblislerinden nefret ederler,” dedi Dövmeli Adam olay sona erdiğinde. Gözleri, bu ölümden aldığı zevkle ışıl ışıl parlıyordu.</p>

  <p>“Neden?” diye sordu Rojer.</p>

  <p>“Çünkü orman iblisleri, iblis ateşine karşı savunmasızdır,” dedi Leesha. Dövmeli Adam ona şaşkın gözlerle baktı, sonra başıyla onayladı.</p>

  <p>“Peki neden ateş iblisleri onları tutuşturmuyor?” diye sordu Rojer.</p>

  <p>Dövmeli Adam güldü. “Bazen tutuştururlar,” dedi. “Ama alevlere karşı zayıf olsalar da, orman iblisleri, ateş iblislerine her zaman üstün gelir. Orman iblisleri güç bakımından kaya iblislerinden hemen sonra gelir. Ormanın sınırları içinde neredeyse görünmezlerdir.”</p>

  <p>“Yaratıcı’nın Büyük Düzeni,” dedi Leesha. “Kontrol ve denge.”</p>

  <p>“Evrim,” diye karşı çıktı Dövmeli Adam. “Eğer ateş iblisleri her tarafı yakacak olsaydı, avlayacak hiçbir şeyleri kalmazdı. Doğa, bu sorunu çözmek için bir yol bulmuş.”</p>

  <p>“Yaratıcı’ya inanmıyor musun?” diye sordu Rojer.</p>

  <p>“Zaten yeterince problemimiz var,” diye cevapladı Dövmeli Adam. Yüz ifadesi, bu konuyu uzun uzadıya tartışmak adına hiçbir arzusu olmadığını belli ediyordu.</p>

  <p>“Sana Kurtarıcı diyenler var,” dedi Rojer, cesaretini toplayarak.</p>

  <p>Dövmeli Adam alaycı bir ses çıkardı. “Bizleri kurtarmaya gelecek bir Kurtarıcı yok Jonglör,” dedi. “Eğer bu dünyada, iblisleri ölü istiyorsan, onları kendin öldürmek zorundasın.”</p>

  <p>Sanki cevap verir gibi, bir rüzgâr iblisi Alacakaranlık Dansçısı’nın olduğu yerdeki muhafaza ağından sekti ve etraf aydınlandı. At, sanki çemberden atlayıp savaşmak istercesine toprağı toynaklarıyla eşeledi. Ancak yerinde durdu ve ustasından gelecek bir emir bekledi.</p>

  <p>“Nasıl oluyor da atın bu kadar korkusuz?” diye sordu Leesha. “Ulaklar bile atlarını korkup kaçmasınlar diye geceleri bağlamak zorunda kalıyor. Seninkisi ise sanki savaşmayı <i>istiyormuş</i> gibi...”</p>

  <p>“Alacakaranlık Dansçısı’m, küçük bir tayken eğitmeye başladım,” dedi Dövmeli Adam. “Her zaman muhafazalıydı, o yüzden nüveliklerden korkmayı asla öğrenmedi. Babasıyla annesi, bulabildiğim en saldırgan atlardı.”</p>

  <p>“Ama biz sırtındayken çok zarif hareket ediyordu,” dedi Leesha.</p>

  <p>“Ona saldırgan içgüdülerini yönlendirmeyi öğrettim,” dedi Dövmeli Adam; normalde sahip olduğu duygusuz ses tonunda bu sefer gurur vardı. “Kibar davranışlara cevap vermesini bilir. Ama o ya da ben tehdit altındaysak, duraksamadan saldırır. Bir keresinde, beni neredeyse öldüren bir yabandomuzunun kafasını ezmişti.”</p>

  <p>Ateş iblisiyle işi biten orman iblisleri, muhafazaların etrafında dolaşmaya ve yakınlaşmaya başladılar. Dövmeli Adam ok sadağı ve yayını aldı. Yaratıklar muhafaza çemberinin sağladığı güvenlik duvarına pençe atıp geri savrulurken, adamın umursamaz bir tavrı vardı. Yemek bittiğinde, işaretsiz bir ok seçti ve muhafaza setinin içinden araç gereçlerini alıp okun sapına yavaş yavaş çeşitli muhafaza sembolleri işlemeye başladı.</p>

  <p>“Eğer biz burada olmasaydık...” diye sordu Leesha.</p>

  <p>“Ben şu an çemberin dışında olurdum,” diye karşılık verdi Dövmeli Adam, ona kafasını kaldırıp bakmadan. “Avlanırdım.”</p>

  <p>Leesha onaylayarak başını salladı ve bir süre sessiz kalıp adamı izledi. Rojer ise, Leesha’nın açıkça etkilenmiş olduğunu görerek rahatsızca kıpırdandı.</p>

  <p>“Benim köyümü gördün mü hiç?” diye sordu Leesha yumuşak bir sesle.</p>

  <p>Dövmeli Adam ona merakla baksa da cevap vermedi.</p>

  <p>“Eğer güneyden geldiysen, mutlaka Çukur’dan geçmişsindir.”</p>

  <p>Adam kafasını sağa sola salladı. “Köylerle aramda geniş bir mesafe bırakırım,” dedi. “Beni gören ilk kişi koşarak kaçar ve çok geçmeden, saman tırmıkları ellerinde olan öfkeli bir kalabalık tarafından karşılanırım.”</p>

  <p>Leesha karşı çıkmak istedi, ama Ormancı Çukuru ahalisinin, adamın betimlediği şekilde davranacağını biliyordu. “Sadece korkuyorlar,” dedi zayıf bir sesle.</p>

  <p>“Biliyorum,” dedi adam. “Ve o yüzden onların huzurunu bozmuyorum. Dünyada köylerden ve şehirlerden fazlası var. Eğer birine sahip olmanın bedeli diğerini kaybetmekse...” diye omuz silkti. “Bırakın insanlar, tavuklar gibi bir kafesin içinde kalsın, evlerinde saklansın. Ödlekler daha iyisini hak etmez zaten.”</p>

  <p>“Peki neden bizi iblislerden kurtardın öyleyse?” diye sordu Rojer.</p>

  <p>Dövmeli Adam omuz silkti. “Çünkü sizler birer insansınız. Onlarsa iğrenç birer yaratık,” dedi. “Ayrıca son dakikaya kadar da hayatta kalmak için mücadele verdiniz.”</p>

  <p>“Başka ne yapabilirdik ki?” diye sordu Rojer.</p>

  <p>“Kaç kişinin öylece yatıp sonlarını beklediklerini bilseniz şaşırırdınız,” dedi Dövmeli Adam.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>Angiers’i terk etmelerinin üzerinden dört gün geçmişti ve iyi yol almışlardı. Dövmeli Adam’ın kendisi de, atı da yorgunluk nedir bilmiyordu. Alacakaranlık Dansçısı sahibinin koşma hızına kolayca uyum sağlamıştı.</p>

  <p>En sonunda gecelemek için kamp kurduklarında, Leesha, Dövmeli Adam’ın geriye kalan yiyecek stokunu kullanarak duru bir çorba yaptı ama bu çorba karınlarını doyurmaya yeterli olmadı. Çorbanın son kaşığı Rojer’in boğazından aşağı inerken, Leesha, Dövmeli Adam’a dönüp, “Yiyecek konusunda ne yapacağız?” diye sordu.</p>

  <p>Dövmeli Adam omuz silkti. “Misafirim olacağını tahmin etmemiştim,” dedi, arkasına yaslanmış, tırnaklarına özenle muhafazalar çizerken.</p>

  <p>“İki günlük yol, yiyeceksiz dayanmak için uzun bir mesafe,” diye hayıflandı Rojer.</p>

  <p>“Yolculuk süresini yarı yarıya kısaltmak istiyorsanız,” dedi adam, tırnaklarına kurusunlar diye üflerken, “geceleri de seyahat edebiliriz. Alacakaranlık Dansçısı, çoğu nüvelikten daha hızlı koşabilir, ben de geriye kalanları öldürebilirim.” “Fazla tehlikeli,” dedi Leesha. “Eğer hepimiz öldürülürsek, Ormancı Çukuru’na hiçbir yararımız olmaz. Aç olarak seyahat etmemiz daha doğru.”</p>

  <p>“Ben de geceleri muhafazaların arasından çıkmam zaten,” diye katıldı Rojer, midesini hayıflanır gibi ovalarken.</p>

  <p>Dövmeli Adam, kampın etrafında dolaşan bir nüveliği işaret etti. “Onu yiyebiliriz,” dedi.</p>

  <p>“Ciddi olamazsın!” diye haykırdı Rojer, tiksintiyle.</p>

  <p>“Düşüncesi bile hastalıklı,” diye katıldı Leesha.</p>

  <p>“O kadar da kötü değil aslında,” dedi adam.</p>

  <p>“Sen gerçekten de iblis <i>yedin mi?”</i> diye sordu Rojer.</p>

  <p>“Hayatta kalmak için ne gerekiyorsa onu yapıyorum,” diye cevapladı adam.</p>

  <p>“Ne olursa olsun, bir iblisin etini kesinlikle yemeyeceğim,” dedi Leesha.</p>

  <p>“Ben de,” diye katıldı Rojer.</p>

  <p>“Pekâlâ,” diye iç geçirdi Dövmeli Adam. Ayağa kalktı, yayını, ok sadağını ve uzun bir mızrak aldı. Cüppesini çıkararak muhafazalı derisini gözler önüne serdi ve çemberin kenarına doğru hareketlendi. “Bakalım avlayabileceğim bir şeyler var mı?”</p>

  <p>“Buna gerek yok...!” diye seslendi Leesha, ama adam onu umursamadı. Bir dakika sonra gecenin karanlığında kayboldu.</p>

  <p>Bir saati aşkın bir süre sonra geri döndü. Bir çift tavşan yakalamış ve kulaklarından tutmuştu. Yakaladıklarını Leesha’ya uzattı ve oturduğu yere geri dönüp minik muhafaza fırçasını yeniden eline aldı.</p>

  <p>“Sen keman mı çalıyorsun?” diye sordu, kemanının tellerini değiştirmeyi az önce bitirdikten sonra tellerin gerginliklerini ayarlamakla meşgul olan Rojer’e.</p>

  <p>Rojer, adamın sesini duyunca yerinden hopladı. “E-evet,” demeyi başardı.</p>

  <p>“Bir şeyler çalar mısın?” diye sordu Dövmeli Adam. “En son ne zaman müzik dinlediğimi hatırlayamıyorum.”</p>

  <p>“Çalardım,” dedi Rojer üzgün bir şekilde. “Ama haydutlar yayımı ağaçlıklara attılar.”</p>

  <p>Adam başını aşağı yukarı salladı ve bir saniyeliğine düşünmek için hareketsiz kaldı. Sonra birden ayağa kalktı ve büyük bir bıçak çıkardı. Rojer korkuyla kendini geri çekti, ama adam çemberden tekrar dışarı yöneldi. Bir orman iblisi adama tısladı, ama Dövmeli Adam da ona aynı şekilde cevap verince iblis ürkerek geri çekildi.</p>

  <p>Adam çok geçmeden, bir ağaçtan kestiği esnek bir tahta parçasıyla geri döndü ve üzerindeki ağaç kabuğunu bıçağıyla kesmeye başladı. “Uzunluğu ne kadardı?” diye sordu.</p>

  <p>“K-kırk beş s-santim kadardı,” diye kekeledi Rojer.</p>

  <p>Dövmeli Adam onaylayarak başını salladı ve tahta parçasını uygun bir uzunluğa getirene kadar yonttuktan sonra Alacakaranlık Dansçısı’na doğru yürüdü. Kuyruğundan bir teli çekip kopardığı zaman, aygır hareket bile etmedi. Dövmeli Adam, tahtayı kertti ve atın kuyruk telini tahtanın bir ucuna kalın olacak şekilde bağladı. Rojer’in yanına eğilip tahtayı büktü. “Gerginliği iyi olduğunda bana söyle,” dedi ve Rojer, sakat elinin parmaklarını kuyruk telinin üzerine yerleştirdi. Rojer telin istenen gerginliğe ulaştığını işaret ettiğinde, Dövmeli Adam diğer ucunu da tahtaya bağladı ve yaptığı yayı ona uzattı.</p>

  <p>Rojer, aldığı hediyeye parlayan gözlerle baktı ve kemanını almadan önce yayı reçineyle sildi. Enstrümanını çenesine dayadı ve yeni yayıyla birkaç deneme notası çaldı. İdeal bir yay değildi, ama Rojer’in özgüveni giderek arttı ve çalmaya başlamadan sadece bir kez daha duraksayıp kemanını akort etti.</p>

  <p>Becerikli parmaklarıyla çaldığı hüzünlü ezgiyi duyan Leesha, Ormancı Çukuru’nu hatırlayarak, merakla köyünün kaderini düşünmeye başladı. Vika’nın mektubu neredeyse bir hafta önce gelmişti. Oraya ulaştığında ne bulacaktı? Belki de salgın daha fazla kayıp verilmeden atlatılmış ve Leesha da bu umutsuz hayatta kalma mücadelesine bir hiç için katlanmıştı.</p>

  <p>Ya da ona her zamankinden daha fazla ihtiyaçları vardı.</p>

  <p>Leesha, müziğin, Dövmeli Adam’ı da etkilediğini fark etti. Zira muhafaza çizmeyi bırakan adam boş gözlerle gecenin karanlığına bakmaktaydı. Yüzüne düşen gölgeler, dövmeleri karanlıkta bırakıyor ve Leesha, onun hüzünlü yüz ifadesinde, eskiden çekici olan bir adamın yüzünü görebiliyordu. Nasıl bir acı onu böyle bir duruma sürüklemişti acaba? Kendini yaralamasına, insanlardan uzaklaşıp nüveliklerin arkadaşlığını tercih etmesine yol açan şey neydi? Yaralı olduğuna dair hiçbir emare göstermese de, Leesha onu iyileştirmek istiyordu.</p>

  <p>Birdenbire, adam kafasını hızlıca sallayıp Leesha’yı düşüncelerinden uyandırdı. Karanlığı işaret etti. “Bak,” diye fısıldadı. “Dans ediyorlar.”</p>

  <p>Leesha’nın yüzünde bir hayret ifadesi belirdi, zira nüvelikler muhafazaları sınamayı bırakmıştı. Hatta tıslayıp çığlık atmayı bile bırakmışlardı. Kampın etrafında dönüyor, müziğe ayak uydurarak hareket ediyorlardı. Ateş iblisleri zıplayıp kendi etraflarında dönüyor; rüzgâr iblisleri havada daireler çizip dalışa geçiyordu. Orman iblisleri de ormanın içinden çıkmıştı ama ateş iblislerini umursamadan melodinin geldiği tarafa doğru yaklaşıyorlardı.</p>

  <p>Dövmeli Adam, Rojer’e baktı. “Bunu nasıl yapıyorsun?” diye sordu. Etkilendiği, sesinden belliydi.</p>

  <p>Rojer gülümsedi. “Nüveliklerin kulakları müziğe yatkındır,” dedi. Ayağa kalktı ve çemberin kenarına yürüdü. İblisler orada toplanıp onu dikkatle izlemeye koyuldu. Rojer çemberin sınırı üzerinde yürümeye başlarken, nüvelikler de onu büyülenmiş bir şekilde takip etti. Durdu ve çalmaya devam ederken yavaşça sağa sola adımlar attı. Nüvelikler ise, onun hareketlerini neredeyse aynı şekilde tekrar etti.</p>

  <p>“Sana inanmamıştım...” diye özür diledi Leesha sessizce. “Onları gerçekten de büyüleyebiliyorsun.”</p>

  <p>“Hepsi bu değil,” diye övündü Rojer. Yayının bir dizi keskin hareketiyle, melodisini ekşi bir hale getirdi. Bir saniye önce çıkan saf notaların yerini, ahenksiz ve çirkin sesler almıştı. Birdenbire nüvelikler tekrar çığlık atmaya başladı. Kulaklarını pençeleriyle kapatıp Rojer’in olduğu yerden kaçışmaya başladılar. Bu müzik saldırısı devam ettikçe, iblisler, daha da uzağa kaçtı ve böylece kamp ateşinin ışıklarının aydınlattığı alanda tek bir yaratık bile kalmadı.</p>

  <p>“Fazla uzağa gitmediler,” dedi Rojer. “Durduğum anda geri dönecekler.”</p>

  <p>“Başka ne yapabilirsin?” diye sordu Dövmeli Adam sessizce.</p>

  <p>Rojer gülümsedi. Sanki tezahürat yapan bir kalabalığa gösteri yapıyormuş gibi, iki kişilik bir izleyici grubuna gösteri yapmaktan duyduğu tatmin ifadesi yüzünden okunuyordu. Müziğini tekrar yumuşattı ve kulak tırmalayan notaları, yeniden hüzünlü bir melodiye dönüştü. Nüvelikler de bunun üzerine tekrar göründü.</p>

  <p>“Bunu izleyin,” dedi Rojer ve müziği tekrar değiştirdi. Notalar, bu kez en ince ve en rahatsız edici hallerini almıştı. Rojer’in kemanından çıkardığı sesler karşısında Leesha, hatta Dövmeli Adam bile dişlerini sıkıp kendilerini geriye çekti.</p>

  <p>Nüveliklerin tepkisi, bu sefer daha belirgin oldu. Daha fazla öfkelendiler; hiç düşünmeden muhafaza duvarına saldırırlarken çığlık atıp kükrüyorlardı. Muhafazaların ışıkları tekrar tekrar parlayıp onları geriye fırlattığı halde iblisler duraksamıyordu. Rojer’e ulaşıp onu sonsuza kadar susturmak için delice bir uğraş içerisindeydiler.</p>

  <p>Bu sefer iblislerin arasına iki de kaya iblisi katıldı. Diğerlerinin yanından geçip muhafazalara güçlü darbeler indirerek baskıyı daha artırdılar. Dövmeli Adam, Rojer’in arkasında sessizce ayağa kalkıp yayını kaldırdı.</p>

  <p>Yayın teli gerildi ve ağır, kalın başlı oklardan biri, en yakındaki kaya iblisinin göğsünde patlayarak etrafı şimşek çakmış gibi aydınlattı. Dövmeli Adam iblis sürüsünün üzerine üst üste oklar fırlatırken, elleri neredeyse görünmeyecek kadar hızlı hareket ediyordu. Muhafazalı oklar iblisleri arkaya savururken, ölmeyen birkaçı başka iblisler tarafından hemen parçalara ayrıldı.</p>

  <p>Rojer ve Leesha, bu katliam karşısında dehşete düşmüştü. Jonglör’ün yayı kemanın tellerinden kaydı ve Dövmeli Adam’ın yaptıklarını izlerken, sakat elindeki keman unutulmuş bir şekilde sarktı.</p>

  <p>İblisler artık korkudan ve acıdan dolayı çığlık atıyordu. Muhafazalara saldırma istekleri, müziğin durmasıyla beraber yok olmuştu. Dövmeli Adam ise, okları bitene kadar saldırısına devam etti. Sonra bir mızrak alarak, kaçan bir orman iblisini sırtından mıhladı.</p>

  <p>Artık ortama büyük bir kaos hâkimdi. Geriye kalan az sayıda nüvelik çaresizce kaçışıyordu. Dövmeli Adam, cüppesini çıkardı ve muhafaza çemberinden dışarı atlayarak iblisleri elleriyle öldürmek için hazırlandı.</p>

  <p>“Hayır, lütfen!” diye haykırdı Leesha, adamın üzerine atılarak. “Kaçıyorlar!”</p>

  <p>“Onlara acıyalım mı yani?!” diye kükredi Dövmeli Adam. Genç kadına öfkeli bir şekilde bakarken yüzünde dehşetengiz bir gazap ifadesi vardı. Leesha, korkuyla geriledi, ancak gözlerini adamın gözlerinden ayırmadı.</p>

  <p>“Lütfen,” diye yalvardı. “Oraya gitme.”</p>

  <p>Adamın ona vuracağından korksa da adam derin nefesler alarak ona dik dik bakmakla yetindi. Nihayet, Leesha’ya sonsuzluk kadar uzun gelen bir zamanın sonunda, sakinleşip cüppesini giyerek vücudundaki muhafazaları bir kez daha kapattı.</p>

  <p>“Bu gerekli miydi?” diye sordu Leesha, sessizliği bozarak. “Çember, bir seferde bu kadar nüveliği püskürtecek kadar dayanıklı yapılmadı,” dedi Dövmeli Adam. Sesi yine o soğuk tekdüzeliğine geri dönmüştü. “Dayanıp dayanamayacağını bilmiyordum.”</p>

  <p>“Bana çalmayı bırakmamı söyleyebilirdin,” dedi Rojer. “Evet,” diye katıldı adam. “Söyleyebilirdim.”</p>

  <p>“Peki neden yapmadın?” diye sordu Leesha.</p>

  <p>Dövmeli Adam cevap vermedi. Çemberin dışına ağır adımlarla ilerledi ve oklarını, iblis cesetlerinden çıkarmaya başladı.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>Leesha aynı gecenin ilerleyen saatlerinde derin uykudayken, Dövmeli Adam, Rojer’e yaklaştı. Durup yanına çömeldiği zaman, ölü iblislere bakmakla meşgul olan Jonglör korkuyla irkildi.</p>

  <p>“Nüvelikler üzerinde gücün var,” dedi adam.</p>

  <p>Rojer omuz silkti. “Senin de öyle,” dedi. “Hem de benim, hayatım boyunca sahip olamayacağım bir güç.”</p>

  <p>“Bana öğretebilir misin?” diye sordu Dövmeli Adam. Rojer döndü ve adamın delici bakışlarıyla karşı karşıya geldi. “Neden?” diye sordu. “Sen iblisleri onar onar öldürüyorsun. Benim numaram bunun yanında ne ki?”</p>

  <p>“Düşmanlarımı tanıdığımı sanırdım,” dedi Dövmeli Adam. “Ama bana öyle olmadığını gösterdin.”</p>

  <p>“Eğer müzikten zevk alabiliyorlarsa, o kadar kötü olmadıklarını mı düşünüyorsun yani?” diye sordu Rojer.</p>

  <p>Adam kafasını sağa sola salladı. “Nüvelikler iyi kalpli sanat hamileri değildir Jonglör,” dedi. “Çalmayı bıraktığın anda, seni tereddüt etmeden öldürürler.”</p>

  <p>Rojer onaylayarak başını salladı. “O halde neden uğraşasın ki?” diye sordu. “Keman çalmayı öğrenmek, kolayca öldürebileceğin iblisleri kontrol altına almak için fazla zahmetli bir iş.”</p>

  <p>Adamın yüzü sertleşti. “Öğretecek misin, öğretmeyecek misin?” diye sordu.</p>

  <p>“Öğreteceğim...” dedi Rojer, düşünerek. “Ama karşılığında bir şey istiyorum.”</p>

  <p>“Bolca param var,” diye temin etti onu Dövmeli Adam. Rojer geçiştirmek için elini salladı. “İhtiyacım olduğu zaman kolayca para kazanabilirim,” dedi. “Benim istediğim daha değerli bir şey.”</p>

  <p>Dövmeli Adam hiçbir şey söylemedi.</p>

  <p>“Seninle seyahat etmek istiyorum,” dedi Rojer.</p>

  <p>Adam kafasını olumsuz anlamda salladı. “Kesinlikle hayır,” dedi.</p>

  <p>“Bir gecede keman çalmayı öğrenemezsin ki,” diye karşı çıktı Rojer. “Geçer seviyeye gelmen bile haftalar sürer ki müzikten en anlamayan nüveliği büyülemek için bile bundan çok daha gelişkin bir beceriye ihtiyacın olacaktır.”</p>

  <p>“Peki bundan sen ne kazanacaksın?” diye sordu Dövmeli Adam.</p>

  <p>“Dük’ün amfi tiyatrosunu her gece dolduracak kadar iyi hikâye malzemeleri,” dedi Rojer.</p>

  <p>“Peki o ne olacak?” diye sordu adam, çenesiyle Leesha’yı işaret ederek. Rojer, uyurken göğsü hafifçe inip kalkan Otacı’ya baktı. Dövmeli Adam, Rojer’in bakışındaki ağırlığı kaçırmamıştı.</p>

  <p>“Benden, evine kadar kendisine eşlik etmemi istedi, o kadar,” dedi Rojer, en sonunda.</p>

  <p>“Ya senden kalmanı isterse?”</p>

  <p>“İstemez,” dedi Rojer sessizce.</p>

  <p>“Benim yolum eğlenceli bir macera değildir evlat,” dedi adam. “Geceleri nüveliklerden saklanan biri tarafından yavaşlatılmaya ayıracak vaktim yok.”</p>

  <p>“Artık kemanım var,” dedi Rojer, hissettiğinden daha fazla cesaretle. “Korkmuyorum.”</p>

  <p>“Cesaretten fazlasına ihtiyacın olacak,” dedi Dövmeli Adam. ‘Yabanda ya öldürürsün ya da öldürülürsün. Sadece iblislerden de bahsetmiyorum.”</p>

  <p>Rojer sırtını dikleştirip boğazındaki yumruyu yuttu. “Beni korumaya çalışan herkesin sonu ölüm oluyor,” dedi. “Kendimi korumayı öğrenmemin vakti geldi.”</p>

  <p>Dövmeli Adam arkasına yaslanıp genç Jonglör’ü süzdü. “Benimle gel,” dedi sonunda ayağa kalkarak.</p>

  <p>“Çemberin dışına mı?” diye sordu Rojer.</p>

  <p>“Eğer bunu yapamıyorsan, benim işime yaramazsın,” dedi Dövmeli Adam. Rojer etrafına şüpheyle baktığını görünce ekledi: “Buradan kilometrelerce uzağa kadar her nüvelik, arkadaşlarına neler yaptığımı duymuştur. Bu gece karşımıza başka bir nüveliğin çıkacağını sanmıyorum.”</p>

  <p>“Leesha ne olacak?” diye sordu Rojer, yavaşça kalkarak. “Eğer gerekirse, Alacakaranlık Dansçısı onu korur,” dedi adam. “Haydi.” Çemberden çıktı ve gecenin karanlığında kayboldu.</p>

  <p>Rojer bir küfür savursa da kemanını alıp adamın peşinden yürüdü.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>Ağaçların arasından yürürlerken, Rojer keman kutusunu sıkıca tutuyordu. Aslında en başta kemanını çıkarmak istemiş, ama Dövmeli Adam, eliyle, bunu yapmamasını işaret etmişti<b>.</b></p>

  <p>“Gereksiz yere dikkat çekersin” diye fısıldadı.</p>

  <p>“Bu gece hani karşımıza nüvelik çıkmazdı?” diye öfkeyle karşılık verdi Rojer, ama adam onu umursamadı ve karanlığın içinden, sanki gün ortasındaymış gibi kolayca hareket etti.</p>

  <p>“Nereye gidiyoruz?” diye sordu Rojer, bu soruyu sanki yüzüncü kez sormuş gibi hissederek.</p>

  <p>Ufak bir tepeye tırmandılar. Dövmeli Adam yere yüzükoyun uzanarak aşağı tarafı işaret etti.</p>

  <p>“Şuraya bak,” dedi Rojer’e. Rojer aşağı baktığında, çok iyi tanıdığı üç adamla bir atın, çok daha tamdık olan bir taşınabilir çemberin içinde uyuduğunu gördü.</p>

  <p>“Haydutlar,” diyerek nefesini tuttu. Birden bütün ruhunun bir duygu sağanağı altında kaldığını hissetti: korku, öfke, çaresizlik... Zihninde, ona ve Leesha’ya yaptıkları işkenceyi tekrar yaşadı. Dilsiz adam, uykusunda kıpırdanınca Rojer birdenbire paniğe kapıldı.</p>

  <p>“Sizi bulduğumdan beri onların izini sürüyorum,” dedi Dövmeli Adam. “Bu gece avlanırken, ateşlerini gördüm.”</p>

  <p>“Beni neden buraya getirdin?” diye sordu Rojer.</p>

  <p>“Çemberini geri alma fırsatına sevineceğini düşündüm,” dedi Dövmeli Adam.</p>

  <p>Rojer dönüp tekrar adama baktı. “Eğer uyurlarken çemberi çalarsak, daha ne olduğunu bile anlamadan, nüvelikler onları öldürür.”</p>

  <p>“İblislerin sayısı az,” dedi Dövmeli Adam. “Size göre daha fazla şansları olur.”</p>

  <p>“Öyle bile olsa, ölmelerine yol açabilecek bir riski göze almak isteyeceğimi nereden çıkartıyorsun?” diye sordu Rojer.</p>

  <p>“Etrafımda olan bitenleri izler, dikkatle dinlerim,” dedi adam, “sana ve Leesha’ya ne yaptıklarını biliyorum.”</p>

  <p>Rojer uzun bir süre sessiz kaldı. “Uç kişiler,” dedi sonunda.</p>

  <p>“Yabandayız,” dedi Dövmeli Adam. “Eğer güvende yaşamak istiyorsan, şehre geri dön.” Son sözcüğü bir küfür gibi söylemişti.</p>

  <p>Ancak Rojer, şehirde dahi güvende olmadığını biliyordu. Bir anda Jaycob’ın yere kapaklanışını ve Jasin’in buna kahkahalarla gülüşünü hatırladı. Saldırıdan sonra mahkemeye başvurabilirdi, ama onun yerine kaçmayı seçmişti. Ezelden beri kaçıyor ve kendi yerine başkalarının ölmesine izin veriyordu. Eli, artık orada olmayan tılsımına gitti. En sonunda aşağı, haydutların çevresinde yattığı kamp ateşine baktı.</p>

  <p>“Yanlış mı düşünmüşüm?” diye sordu Dövmeli Adam. “Kampa geri dönelim mi?”</p>

  <p>Rojer yutkundu. “Bana ait olanları geri aldıktan sonra döneriz,” dedi kararlı bir sesle.</p>
</body>
</html>