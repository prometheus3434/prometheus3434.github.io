<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="6: Ateşin Sırları"><b>6</b></h2>

  <h2 class="sigil_not_in_toc" style="text-align: center;"><b>Ateşin Sırları</b></h2>

  <h5 class="sigil_not_in_toc" style="text-align: center;"><b>D.S. 319</b></h5>

  <div style="text-align: center;">
    <img alt="kisim12" src="../Images/kisim12.jpeg"/><b><br/></b>
  </div>

  <p>Leesha, eteklerini kaldırmış tüm gücüyle koşuyordu ancak Bruna’nın kulübesi en az bir mil ötedeydi. İçten içe, oraya zamanında yetişemeyeceğini biliyordu. Ailesinin bağırış çağırışları arkasından geliyor, kalbinin çarpıntısı ve koşarken ayaklarının yere vurması, bu sesleri bastırıyordu.</p>

  <p>Vücudunun yan tarafında keskin bir acı hissetti. Sırtı ve bacakları da, Elona’nın kemerinin marifeti olan yaralar yüzünden yanıyordu. Bir an tökezleyip düşünce elleri de sıyrıklarla doldu. Acıyı umursamadan kendini ayağa kalkmaya zorladı ve saf iradesiyle öne atılarak koşmaya devam etti.</p>

  <p>Otacı’ya giden yolu yarılamışken, güneşin ışıkları yavaş yavaş kayboldu ve gelen gece, iblisleri Nüve’den çağırdı. Yerden karanlık bir sis perdesi yükselerek, yabancı şekillere bürünmeye başladı.</p>

  <p>Leesha ölmek istemiyordu. Bunu geç de olsa anlamıştı. Ama şimdi, geri dönmek istese bile, evi, Bruna’nın kulübesinden çok daha uzaktaydı ve arada da başka hiçbir şey yoktu. Erny, kimyasalların kokusundan dolayı kendisine gelen şikâyetler nedeniyle evini diğerlerinden uzağa yapmıştı. Leesha’nın koşmaya devam etmekten başka hiçbir şansı yoktu. Bruna’nın kulübesine gitmesi gerekiyordu; orman iblislerinin etrafında toplanmış olacağı, ağaçlıkların sınırındaki kulübeye.</p>

  <p>Leesha önlerinden geçerken, birkaç nüvelik pençelerini savurdu ama hâlâ tam olarak maddeleşememişlerdi. Nüveliklerin pençeleri göğsünün içinden geçerken Leesha, sanki bir hayaletin dokunuşunu hissetmiş gibi ürperdi. Ancak hiçbir acı hissetmediği için yavaşlamadan yoluna devam etti.</p>

  <p>Ağaçlık bölgelerde alev iblisleri bulunmazdı. Ağaç iblisleri alev iblislerini gördükleri yerde öldürürdü. Normal ateş ağaç iblislerini tutuşturamasa da, alev iblislerinin ateş tükürükleri tutuşturabilirdi. Leesha’nın önünde bir rüzgâr iblisi madde ve biçim kazandı, fakat Leesha iblisin yanından geçip hızla koşmaya devam etti. Yaratığın uzun ve zayıf bacakları, Leesha’yı koşarak takip etmeye elverişli değildi. Leesha koşmaya devam ederken, iblis arkasından çığlık attı sadece.</p>

  <p>Leesha en sonunda ileride bir ışık gördü; Bruna’nın ön kapısında duran bir fenerden geliyordu bu ışık. Son bir çabayla hızlanıp bağırdı. “Bruna! Bruna, lütfen kapını aç!”</p>

  <p>Ama cevap veren olmadı, kapı da açılmadı. Ne var ki yol hâlâ açıktı; Leesha bunu görünce başarabileceğini düşünerek cesaretlendi.</p>

  <p>Ama tam o anda, karşısında iki buçuk metrelik bir orman iblisi belirdi.</p>

  <p>Ve tüm umutları paramparça oldu.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Kükreyen iblis, mutfak bıçağı büyüklüğündeki sıra sıra dişlerini gösterdi. Steave’in bile yanında sıska ve zavallı görünmesine neden olacak büyüklükteydi. Tüm derisi, ağaç kabuğuna benzeyen, pütürlü, kalın bir zırhtan oluşuyordu.</p>

  <p>Leesha, önündeki boşluğa bir muhafaza çizip Yaratıcı’ya, ona çabuk bir ölüm bahşetmesi için sessizce dua etti. Hikâyelerde, iblislerin, bedeni tükettikleri gibi ruhu da tükettikleri söylenirdi. Bakalım gerçekten de öyle mi oluyordu?</p>

  <p>İblis, ona doğru usulca yaklaşıp aralarındaki mesafeyi yavaş yavaş kapattı. Leesha’nın ne tarafa kaçacağını görmek için bekliyordu. Leesha da kaçması gerektiğini biliyordu ancak, korkudan felç olmasaydı bile, kaçacak hiçbir yer yoktu. Zira nüvelik, onunla, tek korunma umudu olan kulübe arasında duruyordu.</p>

  <p>Bu sırada Bruna’nın ön kapısı bir gıcırtıyla açılarak, evin önündeki avluya biraz daha ışık döküldü. Yaşlı kocakarı ayaklarını sürüye sürüye öne çıkıp manzaraya dahil olunca, iblis dönüp ona baktı.</p>

  <p>“Bruna!” diye haykırdı Leesha. “Muhafazaların arkasında kal! Avluda bir orman iblisi var!”</p>

  <p>“Gözlerim eskisi kadar iyi görmüyor olabilir tatlım,” diye cevapladı Bruna. “Ama böyle çirkin bir yaratığı gözden kaçıracak da değilim.”</p>

  <p>Kadın, öne doğru bir adım daha atarak muhafazaları geçti. İblis kükreyip yaşlı kadının üzerine saldırdığında Leesha çığlık attı.</p>

  <p>Yaratık dört ayağının üzerinde dehşet verici bir hızla hücum ederken, Bruna yerinden kımıldamadı bile. Elini şalının içine uzatıp küçük bir nesne çıkardı. Kapının yanındaki fenerin ateşine dokundurduğu zaman da, bu nesne alev aldı.</p>

  <p>Bruna kolunu geri çekip nesneyi fırlattığı sırada, iblis Bruna’nın üstüne çullanmak üzereydi. Nesne havada küçük parçalara ayrılarak orman iblisini sıvı ateşle kapladı. Alevler geceyi bir hayli aydınlatmıştı. Metrelerce öteden bile, Leesha, ısıyı yüzünde hissedebiliyordu.</p>

  <p>İblis çığlık attı ve yere düşerken tüm devinimini kaybetti. Kendini söndürebilmek için toprağın içinde umutsuzca yuvarlanmaya başladı. Ancak alevler üzerine inatla tutunuyor, nüveliğin yerde deliler gibi hareket edip ulumasına neden oluyordu.</p>

  <p>“İçeri gelsen iyi olacak Leesha,” diye öneride bulundu Bruna, yaratık yerde debelene debelene yanarken. “Yoksa üşütüp hasta olacaksın.”</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Leesha, Bruna’nın şallarından birine sarınmış oturuyor, içmek için hiçbir istek duymadığı çayın üzerinde tüten dumana bakıyordu. Orman iblisinin haykırışları uzun bir süre devam etmiş, sonra yerini iniltilere bırakmış, daha sonra da kaybolmuştu. Avluda dumanı tüten iblis kalıntılarını gözünde canlandırınca Leesha öğürür gibi oldu.</p>

  <p>Hemen yakınında sallanan sandalyesinde oturan Bruna, yumuşak bir sesle bir şeyler mırıldanıyor ve hamarat bir şekilde örgüsünü örüyordu. Leesha onun bu sakinliğini anlayamıyor; kendisinin bir daha asla sakinleşemeyeceğini hissediyordu.</p>

  <p>Yaşlı Otacı, onu tek kelime etmeden muayene etmiş, yaralarını sarıp merhem sürerken arada bir homurdanmıştı. Yaralarının birkaçı, çok açık görülüyordu ki, kaçarken olmuştu. Yaşlı kadın, Leesha’ya, bacaklarının arasından gelen kan akışını durdurmak için temiz bezleri nasıl kullanması gerektiğini de öğretmiş, bu bezleri sık sık değiştirmesini tembihlemişti.</p>

  <p>Ama şu anda Bruna, sanki olağandışı hiçbir şey olmamış gibi arkasına yaslanmış rahatça oturuyordu. Örgü örmesinden kaynaklanan tıkırtılar ve odunların çatırdamasından başka hiçbir ses yoktu odada.</p>

  <p>“O iblise ne yaptın?” diye sordu Leesha, artık bu sessizliğe dayanamadığında.</p>

  <p>“Sıvı iblisateşi,” dedi Bruna. “Yapması zordur. Çok tehlikelidir. Ama bir orman iblisini durdurabileceğini bildiğim tek şey o. Bu yaratıklar normal alevlere karşı dayanıklıdır ama sıvı iblisateşi onların canını çok yakar.”</p>

  <p>“Bir iblisi öldürebilecek herhangi bir şey olduğunu bilmiyordum,” dedi Leesha.</p>

  <p>“Sana daha önce de söyledim. Otacılar, eski dünyanın biliminin koruyucularıdır,” dedi Bruna. Homurdanıp yere tükürdü. “Çok az kalmış olsak da, öyle. Bu cehennemi iblisateşinin yapımını bilen en son kişi ben olabilirim.”</p>

  <p>“Neden kimseyle paylaşmıyorsun ki?” dedi Leesha. “İblislerden sonsuza kadar kurtulabiliriz.”</p>

  <p>Bruna kesik kesik güldü. “Kurtulabilir miyiz?” diye sordu. “Köyü yakıp kül edebiliriz belki. Ya da ağaçlıkları ateşe verebiliriz. Ama bilinen hiçbir ısı, ne bir ateş iblisini gıdıklamaktan öteye gidebilir, ne de bir kaya iblisini şöyle bir duraksatır. Hiçbir alev, rüzgâr iblisinin çıkabileceği yüksekliklere ulaşamaz. Hiçbir alev, bir su iblisine ulaşmak için gölleri tutuşturamaz.”</p>

  <p>“Ama yine de,” diye bastırdı Leesha, “bu akşam yaptığın, bunun ne kadar yararlı bir şey olabileceğini gösteriyor. Benim hayatımı kurtardın.”</p>

  <p>Bruna onaylayarak başını salladı. “Eski dünyanın bilgisini, bir daha ihtiyaç olacağı gün için saklarız. Ama bu bilgi, beraberinde büyük bir sorumluluk da getirir. İnsanların kadını savaşlarının bize öğrettiği bir şey varsa, o da erkeklere, ateşin sırlan konusunda güvenilemeyeceğidir.</p>

  <p>“İşte bu yüzden Otacılar her zaman kadındır,” diye devam etti. “Erkekler, böyle bir güce sahip olduklarında mutlaka kullanmak ister. Smitt’e istediği şimşekçubuklarını ve festival çatapatlarını memnuniyetle satarım, ama ona bunların nasıl yapıldığını asla anlatmam.”</p>

  <p>“Darsy bir kadın,” dedi Leesha, “ama ona da hiç öğretmedin.”</p>

  <p>Bruna homurdandı. “O inek, kendini tutuşturmadan kimyasalları karıştırmayı becerebilecek kabiliyette olsaydı bile, düşünce olarak bir erkekten farkı yok. Ona iblisateşinin ya da alev tozunun nasıl yapıldığını öğretene kadar, gider Steave’e öğretirim daha iyi.”</p>

  <p>“Yarın beni aramaya gelecekler,” dedi Leesha.</p>

  <p>Bruna, Leesha’nın soğuyan çayına işaret etti. “İç,” diye emir verdi. ‘Yarını, yarın düşünürüz.”</p>

  <p>Leesha, söyleneni yaptı. Tıkaçotunun ekşi tadını ve gökçiçeğinin acılığını dilinde hissederken, üzerine bir yorgunluk ve sersemlik çöktü. Çok uzaktan bile olsa, elindeki kupanın düşmek üzere olduğunun farkındaydı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Sabah, acıyı da beraberinde getirdi. Bruna, Leesha’nın çayına, karnındaki çürüklerin ve kasılmaların acısını dindirsin diye katıkökü koymuştu, ancak bu karışım, Leesha’nın duyularıyla oyunlar oynuyordu. Yattığı yerin üstünde, havada süzülüyormuş gibi hissediyordu. Buna rağmen kol ve bacakları kurşundan yapılmış gibi ağırdı.</p>

  <p>Şafağın sökmesinin üzerinden çok geçmeden Erny geldi ve kızını görür görmez gözyaşlarına boğuldu. Yatağın yanında diz çöküp ona sıkıca sarıldı. “Seni kaybettiğimi sandım,” derken hıçkıra hıçkıra ağlıyordu.</p>

  <p>Leesha zayıf bir hareketle uzandı ve parmaklarını babasının incelmiş saçlarının arasından geçirdi. “Senin suçun değil,” diye fısıldadı.</p>

  <p>“Annene, çok uzun zaman önce karşı çıkmam gerekirdi,” dedi adam.</p>

  <p>“Karşı çıkmak az bile,” diye homurdandı Bruna, örgüsünden başını kaldırarak. “Hiçbir erkek, karısının kendini öyle ezip geçmesine izin vermemeli.”</p>

  <p>Erny, verecek bir cevabı olmadığı için, başını onay anlamında salladı. Yüzünü acıyla buruşturunca gözlüklerinin arkasından birkaç damla gözyaşı daha göründü.</p>

  <p>Bu sırada kapı vuruldu. Bruna, kapıyı açmaya giden Erny’ye baktı.</p>

  <p>“Leesha burada mı?” Leesha annesinin sesini duydu ve vücudundaki kasılmalar iki kat arttı. Artık savaşamayacak kadar zayıf hissediyordu. Ayağa kalkacak gücü bile yoktu.</p>

  <p>Bir an sonra Elona göründü. Gared ve Steave de bir çift av köpeği gibi peşinden geliyordu.</p>

  <p>“Buradasın demek, seni değersiz kız!” diye bağırdı Elona. “Öyle gecenin içine koşarak beni nasıl korkuttuğunu biliyor musun? Seni araması için köyün yarısını ayağa kaldırdık! Seni eşek sudan gelene kadar dövmem gerekir!”</p>

  <p>“Kimse kimseyi dövmüyor Elona,” dedi Erny. “Eğer suçlu biri varsa, o da sensin.”</p>

  <p>“Kapat çeneni Erny,” dedi Elona. “Bu kadar başına buyruk olması senin yüzünden zaten. Senin şımartmaların yüzünden.”</p>

  <p>“Çenemi kapatmayacağım,” dedi Erny, karısıyla yüzleşmek için yaklaşarak.</p>

  <p>“Eğer kendi iyiliğini düşünüyorsan kapatacaksın,” diye uyardı Steave, yumruğunu sıkarak.</p>

  <p>Erny ona baktı ve sertçe yutkundu. “Senden korkmuyorum,” dedi, ancak bu söz boğazından bir kapı gıcırtısı gibi çıkmıştı. Gared alay edercesine bir ses çıkardı.</p>

  <p>Steave, Erny’yi gömleğinden tutup havaya kaldırdı. Bir eliyle bunu yaparken, yumruk yaptığı diğer elini de vurmak üzere geriye doğru çekti.</p>

  <p>“Aptal gibi davranmayı bırakacaksın,” dedi Elona ona. “Ve sen de,” diyerek Leesha’ya döndü. “Hemen şimdi bizimle eve geliyorsun.”</p>

  <p>“Kız hiçbir yere gitmiyor,” dedi Bruna, örgüsünü yavaşça yere bıraktı ve ayağa kalkarken bastonuna dayandı. “Burayı terk edecek olanlar sadece siz üçünüzsünüz.”</p>

  <p>“Kapa çeneni seni yaşlı cadı,” dedi Elona. “Benim hayatımı mahvettiğin gibi kızımınkini de mahvetmene izin vermeyeceğim.”</p>

  <p>Bruna homurdandı. “Pomm çayını boğazından zorla mı döktüm? Bacaklarım tüm kasabaya açman için seni ben mi zorladım?” diye sordu. “Zavallılığın kendi suçun. Şimdi kulübemden defolun.”</p>

  <p>Elona ona yaklaştı. “Yoksa ne yapacaksın?” diye meydan okudu.</p>

  <p>Bruna, dişsiz bir tebessümle karşılık verdi ve bastonunu Elona’nın ayağına indirerek, kadının acı içinde çığlık atmasına sebep oldu. Bu darbeyi, karnına inen bir darbe daha izledi ve Elona, iki büklüm halde nefessiz kalarak çığlığını yarıda kesmek zorunda kaldı.</p>

  <p>“Hey!” diye haykırdı Steave. Zavallı Erny’yi bir kenara fırlattıktan sonra Gared’la birlikte yaşlı kadının üzerine koşturdular.</p>

  <p>Orman iblisi kendisine doğru koşarken nasıl sakin kaldıysa, Bruna yine hiç endişelenmeden olduğu yerde bekledi. Elini şalının içine uzatıp bir tutam toz çıkardı ve ikisinin yüzüne üfledi.</p>

  <p>Gared ve Steave, yere düştüler. Yüzlerini tutup çığlık atıyorlardı.</p>

  <p>“Bunun geldiği yerde daha çok var Elona,” dedi Bruna. “Kendi evimde emir alacağıma hepinizi kör ederim, bunu bilmiş olun.”</p>

  <p>Elona emekleyerek kapıya doğru seğirtti. Giderken bir koluyla yüzünü koruyordu. Bruna ise kahkaha attı ve kıçına tekmeyi basarak Elona’ya yardımcı oldu.</p>

  <p>“ikiniz de dışarı!” diye bağırdı Gared’la Steave’e. “ikinizi de ateşe vermeden önce hemen dışarı!” İkisi de odanın içinde körlemesine hareket ediyor, acı içinde inliyordu. Yüzleri kıpkırmızı kesilmiş, gözyaşlarıyla ıslanmıştı. Bruna, evinin içine işemiş köpekleri kovar gibi, onları bastonuyla kapıdan kışkışladı.</p>

  <p>“Bir daha gelin de göreyim bakalım!” diye bağırdı. Elona, Steave ve Gared avludan kaçarlarken, Bruna vahşi kahkahalar atıyordu.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Gün içinde, kapı bir kez daha vuruldu. Leesha ayağa kalkabilecek duruma gelmişti ama hâlâ güçsüzdü. “Yine ne var?” diye haykırdı Bruna. “Memelerim pörsüdüğünden beri bir gün içinde hiç bu kadar ziyaretçim olmamıştı!”</p>

  <p>Ağır adımlarla kapıya doğru yürüdü ve açtığı zaman Smitt’in eşikte durduğunu gördü. Adam ürkek bir şekilde ellerini ovuşturuyordu. Dik dik bakan Bruna gözlerini kıstı.</p>

  <p>“Ben emekli oldum artık,” dedi. “Git Darsy’yi çağır.” Kapıyı kapatmaya yeltendi.</p>

  <p>“Bekle lütfen,” diye yalvaran Smitt, uzanarak kapıyı tuttu. Bruna kaşlarını çattığındaysa, elini, sanki yanmış gibi birdenbire çekti.</p>

  <p>“Bekliyorum,” dedi Bruna sabırsız bir şekilde.</p>

  <p>“Sorun Ande,” dedi Smitt, o hafta saldırıda yaralanan adamlardan birini kastederek. “Karnındaki yara çürümeye başlayınca Darsy yarasını bıçakla kesti ve şu anda adamın her yerinden kan geliyor.”</p>

  <p>Bruna, Smitt’in çizmelerine tükürdü. “Sana bunun olacağını söylemiştim.”</p>

  <p>“Biliyorum,” dedi Smitt. “Haklıydın. Dinlemem gerekirdi. Lütfen geri dön. Ne istersen yaparım.”</p>

  <p>Bruna homurdandı. “Senin aptallığının cezasını Ande’ye çektirmeyeceğim. Ama sana bu sözünü tutturacağım. Tutturmayacağımı bir an bile düşünme!”</p>

  <p>“Ne istersen yapacağım, söz,” diye karşılık verdi Smitt bir kez daha.</p>

  <p>“Erny!” diye bağırdı Bruna. “Şifalı ot bohçamı alıp buraya getir! Smitt onu taşıyabilir. Sen kızına yardım et. Hep beraber kasabaya gidiyoruz.”</p>

  <p>Yürürlerken, Leesha, babasının koluna tutunuyordu. Onları yavaşlatacağı için korkuyordu, ancak bu zayıf haliyle bile, Bruna’nın yavaş adımlarına ayak uydurabiliyordu.</p>

  <p>“Aslında senin beni sırtında taşıman lazım,” diye homurdandı Bruna, Smitt’e. “Yaşlı bacaklarım eskisi kadar hızlı değil.”</p>

  <p>“Eğer dilersen taşıyabilirim,” diye karşılık verdi Smitt.</p>

  <p>“Salak salak konuşma,” dedi Bruna.</p>

  <p>Köyün yarısı Kutsal Ev’in dışında toplanmıştı. Bruna uzaktan belirdiğinde, insanlar rahatlayarak iç geçirdi. Yırtık elbisesi ve vücudundaki morluklarıyla Leesha belirdiğindeyse fısıldaşmalar oldu.</p>

  <p>Kocakarı, insanları görmezden gelerek yolundaki herkesi bastonuyla bir kenara itti ve hemen içeri girdi. Leesha ise, Gared ve Steave’in, gözlerinde nemli birer bezle yer yataklarında yattığını görünce, gülmemek için kendini zor tuttu. Bruna, Steave ile oğlunun yüzüne üflediği karabiber ve kokarkökü karışımının kalıcı bir zarar vermeyeceğini açıklamıştı ama Leesha, bunu Darsy’nin de bilmiyor olmasını, dolayısıyla endişe içindeki Steave ve Gared’e herhangi bir açıklamada bulunamamış olmasını umut ediyor; diğer taraftan da Elona’nın hançer gibi keskin bakışlarını üzerinde hissediyordu.</p>

  <p>Bruna, doğrudan doğruya Ande’nin yer yatağına gitti. Adam ter içindeydi ve leş gibi kokuyordu. Derisi sararıp solmuş, vücuduna sarılı olan bezler de kan, idrar ve dışkı lekeleriyle kaplanmıştı. Bruna adama bakıp yere tükürdü. Darsy yakın bir yerde oturuyordu ve görünüşe bakılacak olursa, ağlamıştı.</p>

  <p>“Leesha, otları çıkar,” diye emretti Bruna. “İşimiz var.”</p>

  <p>Darsy hemen yanlarına koştu ve otların içinde bulunduğu örtüyü Leesha’nın elinden almak için uzandı. “Bunu ben yapabilirim,” dedi. “Senin ayakta duracak halin yok.”</p>

  <p>Leesha örtüyü çekip kafasını salladı. “Bu benim işim,” diye karşılık verdi. Kumaşı açıp yere sererek, içinde otların bulunduğu birçok cebi göz önüne çıkardı.</p>

  <p>“Leesha artık benim çırağımdır!” diye bağırdı Bruna, herkesin duyabilmesi için. Devam ederken Elona’nın gözlerinin içine baktı. “Gared’la olan sözü bozuldu ve yedi yıl bir gün bana hizmet edecek! Bunun hakkında veya kıza karşı söyleyecek bir şeyi olanlar, kendi hastalarına kendileri bakabilir!” Elona ağzını açtıysa da Erny elini havaya kaldırıp onu susturdu. “Kapa çeneni!” diye haykırdı. Bunu duyunca Elona’nın gözleri yuvalarından fırladı ve söyleyeceği sözleri yutarken öksürmeye başladı. Erny başını salladıktan sonra Smitt’in olduğu tarafa geçti. İki adam, bir köşeye çekilip sessizce konuştular.</p>

  <p>Leesha, Bruna’yla çalışırken zamanın nasıl geçtiğini anlamadı. Darsy, iblis yarasının çürüğünü temizlemeye çalışırken, Ande’nin bağırsaklarını yanlışlıkla deşmiş ve adamı kendi dışkısıyla zehirlemişti. Bruna, verilmiş zararı telafi etmeye çalışırken sürekli olarak küfür ediyor, Leesha’yı, aletleri temizlemesi, şifalı otları getirmesi ve iksirler karıştırması için bir oraya bir buraya koşturuyordu. İşini yaparken aynı zamanda Leesha’ya işin inceliklerini de anlatıyordu. Darsy’nin yanlışlarını gösterip bunları düzeltmek için neler yaptığını açıklıyor, Leesha ise dikkatlice dinlemekle yetiniyordu.</p>

  <p>En sonunda, yapabildiklerini yaptılar ve yarayı dikişle kapatıp temiz bezlerle sardılar. Ande, ilaçların etkisiyle derin bir uykudaydı ama şimdi daha kolay nefes alıyormuş gibi görünüyordu; derisinin rengi de normal tonuna biraz daha yaklaşmıştı sanki.</p>

  <p>“İyileşecek mi?” diye sordu Smitt; Leesha, Bruna’ya ayağa kalkması için yardım ederken.</p>

  <p>“Sana veya Darsy’ye kalsa ölürdü,” diye kestirip attı Bruna. “Ama eğer olduğu yerde kalıp söylenenleri yaparsa, onu öldürecek şey bu olmayacak.”</p>

  <p>Kapıya doğru yöneldikleri sırada, Bruna, Gared’la Steave’in yattığı yere yürüdü. “O aptal sargıları gözünüzden çıkarın ve sızlanmayı kesin,” diye bağırdı.</p>

  <p>Söyleneni ilk Gared yaptı. “Görebiliyorum!” diye haykırdı.</p>

  <p>“Tabii ki görebiliyorsun, seni odun kafalı geri zekâlı,” dedi Bruna. “Kasabanın ağır şeyleri kaldırıp taşıyacak birine ihtiyacı var ve sen bunu kör halde yapamazsın.” Bastonunu delikanlıya doğru salladı. “Ama bir daha yoluma çıkacak olursan, keşke kör olsaydım diye bana yalvarırsın!”</p>

  <p>Gared’ın beti benzi attı ve başını onay anlamında salladı. “İyi,” dedi Bruna. “Şimdi gerçeği söyle. Leesha’nın bekâretini aldın mı?”</p>

  <p>Gared korkmuş bir şekilde etrafa bakındı. Sonunda, gözleri yere çevrildi. “Hayır,” dedi. “Yalan söyledim.”</p>

  <p>“Daha yüksek sesle konuş evlat,” diye bağırdı Bruna. “Ben yaşlı bir kadınım ve kulaklarım eskisi kadar iyi duymuyor.” Herkesin duymasını istiyordu kocakarı. “Leesha’nın bekâretini aldın mı?”</p>

  <p>“Hayır!” diye bağırdı Gared; yüzü, tozdan dolayı kızardığından bile daha fazla kızarmıştı. O anda fısıldaşmalar kalabalığın içine bir orman yangını gibi yayıldı.</p>

  <p>O zamana kadar Steave de kendi sargısını çıkartmıştı. Oğlunun başının arkasına sertçe tokat attı. “Eve döndüğümüzde bunu sana ödeteceğim,” diye kükredi.</p>

  <p>“Benim evime değil,” dedi Erny. Elona ona sert bir bakış attıysa da Erny karısını umursamadı ve parmağıyla Smitt’i işaret etti. “Handa sizin için bir oda var.”</p>

  <p>“Tabii masrafını çalışarak ödeyeceğiniz bir oda,” diye ekledi Smitt. “Ayrıca, bir ay içinde de boşaltacaksınız; o zamana kadar yalnızca bir odun deposu inşa edebilseniz bile.”</p>

  <p>“Saçmalık!” dedi Elona. “Hem odanın parası için çalışıp hem de bir ay içinde bir ev inşa edemezler!”</p>

  <p>“Bence senin başka bir derdin var,” dedi Smitt.</p>

  <p>“Ne demek istiyorsun?” diye sordu Elona.</p>

  <p>“Diyor ki, yapman gereken bir seçim var,” diye araya girdi Erny. “Ya evlilik yeminini tutmayı öğrenirsin ya da Rahip’e yemini bozdururum ve gidip Steave’le Gared’ın yanında, bir odun deposunda yaşarsın.”</p>

  <p>“Ciddi olamazsın,” dedi Elona.</p>

  <p>“Daha önce hiç bu kadar ciddi olmamıştım,” diye cevapladı Erny.</p>

  <p>“Kocanın Nüve’ye kadar yolu var,” dedi Steave. “Benimle gel Elona.”</p>

  <p>Elona ona yan yan baktı. “Gelip de bir odun deposunda mı yaşayayım yani?” diye sordu. “Pek sanmıyorum.”</p>

  <p>“Öyleyse eve dönsen iyi olur,” dedi Erny. “Mutfak işlerini öğrenmek biraz zamanını alacak.”</p>

  <p>Elona kaşlarını çatınca, Leesha, babasının mücadelesinin daha yeni başladığını anladı; ama annesi kendisine söyleneni yaparak eve doğru yürümeye başlayınca, babasının başarıya ulaşmak adına bir hayli şanslı olduğunu düşündü.</p>

  <p>Erny kızını öptü. “Seninle gurur duyuyorum,” dedi. “Ve umut ederim ki bir gün senin de benimle gurur duymanı sağlarım.”</p>

  <p>“Ah, babacığım,” dedi Leesha, ona sarılarak. “Sağladın zaten.”</p>

  <p>“O zaman eve dönecek misin?” diye sordu Erny umutla.</p>

  <p>Leesha, önce Bruna’ya, sonra tekrar babasına baktı ve kafasını hayır anlamında salladı.</p>

  <p>Erny, onaylarcasına başını eğdi ve kızına tekrar sarıldı. “Anlıyorum.”</p>
</body>
</html>