<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="7: Rojer"><b>7</b></h2>

  <h2 class="sigil_not_in_toc" style="text-align: center;"><b>Rojer</b></h2>

  <h5 class="sigil_not_in_toc" style="text-align: center;"><b>D.S. 318</b></h5>

  <div style="text-align: center;">
    <img alt="kisim13" src="../Images/kisim13.jpeg"/><b><br/></b>
  </div>

  <p>Annesi hanın içini süpürürken, Rojer onu takip ediyor; küçük süpürgesini bir o yana bir bu yana sallayarak, annesinin süpürgeyi geniş geniş savurmasını taklit etmeye çalışıyordu. Kadın gözlerini aşağı çevirerek gülümsedi ve oğlunun parlak kızıl saçlarını karıştırdı. Rojer de başını kaldırıp annesine gülümseyen gözlerle baktı. Uç yaşındaydı.</p>

  <p>Annesi, “Ocağın arkasını süpür Rojer,” deyince, çocuk söyleneni yerine getirmek için acele etti. Süpürgesini ocakla duvarın arasındaki boşluğa sokup talaşları ve ağaç kabuğu parçalarını havaya kaldırdı. Annesi de çıkan tozları süpürüp bir köşeye yığdı.</p>

  <p>Bu sırada kapı savrulup açıldı ve kollarında odun parçalarıyla Rojer’in babası içeri girdi. Odayı geçerken arkasında ağaç kabuğu ve toz topraktan oluşan bir iz bıraktı.</p>

  <p>“Jessum!” diye haykırdı annesi. “Daha yeni süpürdüm buraları!”</p>

  <p>“Ben de süpüymeye yaydım ediyoyum!” dedi Rojer yüksek sesle.</p>

  <p>“Bu doğru,” diye onayladı annesi, “baban da etrafı batırıyor.”</p>

  <p>“Dük ve maiyeti yukarı kattayken, geceleyin odunlarımızın bitmesini mi istiyorsun?” diye sordu Jessum.</p>

  <p>“Ekselansları en az bir hafta sonra gelecekler,” diye cevapladı Rojer’in annesi.</p>

  <p>“Han sessiz sakinken işleri halletmek en iyisi Kally,” dedi Jessum. “Kim bilir Dük yanında kaç saray mensubu getirecek. Küçücük Nehirköprü sanki Angiers’mış gibi bizi oraya buraya koşturacaklar.”</p>

  <p>“Eğer işe yarar bir şeyler yapmak istiyorsan,” dedi Kally, “dışarıdaki muhafazalar soyulmaya başlamış, onları tamir et.”</p>

  <p>Jessum başıyla onayladı. “Gördüm,” dedi. “Tahtalar, son kuvvetli soğukta eğrilmiş.”</p>

  <p>“Usta Piter onları ta bir hafta önce yeniden çizecekti güya,” dedi Kally.</p>

  <p>“Dün onunla konuştum,” diye karşılık verdi Jessum. “Herkesi çalışması için köprüye göndermiş, ama Dük gelmeden önce hazır olacaklarını söylüyor.”</p>

  <p>“Benim endişelendiğim <i>Dük</i> değil,” dedi Kally. “Piter’ın tek düşüncesi, büyük bir iş alabilmek umuduyla Rhinebeck’i etkilemeye çalışmak olabilir, ancak benim, ailemi gece vakti nüvelerden korumak gibi daha basit endişelerim var.”</p>

  <p>“Tamam, tamam,” dedi Jessum, ellerini yukarı kaldırarak. “Gidip yeniden konuşurum.”</p>

  <p>“Sanırsın ki, Piter daha aklı başındadır,” diye devam etti Kally. “Oysa Rhinebeck bizim Dük’ümüz bile değil.”</p>

  <p>“Ama eğer yardıma ihtiyacımız olursa, bize bu yardımı en çabuk sağlayacak kişi o,” dedi Jessum. “Euchor ise, Ulaklar güvenle içinden geçebildiği ve vergiler zamanında ödendiği sürece Nehirköprü’yü önemsemiyor.”</p>

  <p>“Kendini kandırma,” dedi Kally. “Eğer Rhinebeck geliyorsa, vergi kokusu aldığı içindir. Rojer bir yaz daha görmeden, iki tarafa da ödeme yapıyor olacağız.”</p>

  <p>“Peki sen ne yapmamızı önerirsin?” diye sordu Jessum.</p>

  <p>“Kuzeyde, iki hafta uzaklıkta yaşayan kendi Dük’ümüz uğruna, bir gün uzaklıkta yaşayan başka bir Dük’ü öfkelendirelim mi yani?”</p>

  <p>“Onun suratına tükürelim demiyorum,” dedi Kally. “Benim anlayamadığım şey, onu etkileme gayretinin, neden kendi evlerimizi muhafazalarla korumaktan daha önce geldiği.”</p>

  <p>“Gidip Piter’la konuşacağımı söyledim ya,” dedi Jessum.</p>

  <p>“O zaman git,” dedi Kally. “Öğle vaktini çoktan geçtik. Rojer’i de yanma al. Belki o, sana neyin gerçekten önemli olduğunu hatırlatır.”</p>

  <p>Jessum bir şey söylememek için yutkundu ve oğlunun yanma çömeldi. “Gidip köprüyü görmek ister misin Rojer?” diye sordu.</p>

  <p>“Balık mı tutacağız?” diye sordu Rojer. Köprünün üstünde babasıyla beraber balık tutmaya bayılırdı.</p>

  <p>Jessum güldü ve Rojer’i kucağına aldı. “Bugün değil,” dedi. “Annen, Piter’la konuşmamızı istiyor.”</p>

  <p>Rojer’i omuzlarına oturtarak, “Şimdi sıkı tutun bakalım,” dedi ve kapıdan eğilerek geçerken, Rojer, babasının kafasına tutundu. Zira yanaklarındaki hafifçe uzamış sakallar ellerini kaşındırıyordu.</p>

  <p>Köprü çok uzakta değildi. Nehirköprü, küçük bir köye göre bile bir hayli küçüktü; sadece birkaç ev ve atölyeden oluşuyordu. Köydeki en önemli iki yapı, köprü ücretini toplayan askerler için yapılmış bir kışlayla, Rojer’in ailesinin sahip olduğu han olmasıydı. Ödeme gişesinin yanından geçerlerken Rojer, muhafızlara el salladı, onlar da karşılık verdi.</p>

  <p>Köprü, Bölen Nehir’in en dar olduğu noktaya yapılmıştı. Nesiller önce inşa edilmiş olan köprü, her biri doksan metre boyunca uzanan iki kemere sahipti ve yan yana iki büyük at arabasının sığabileceği genişlikteydi. Milnli mühendislerden oluşan bir ekip, her gün köprünün iplerini ve destek kolonlarını kontrol ediyordu. Tek yol olan Ulak Yolu ise, köprünün her iki ucunda gözün görebildiği yere kadar uzanıyordu.</p>

  <p>Usta Piter, uzak tarafta, köprünün yanından talimatlar yağdırıyordu. Rojer, Usta’nın gözlerini takip ettiğinde, çıraklarının ip yardımıyla aşağıya indirilip köprünün alt tarafını muhafazalandırdığını gördü.</p>

  <p>“Piter!” diye bağırdı Jessum, köprüyü yarıladıklarında. “Hey, Jessum!” diye karşılık verdi Muhafazacı. Jessum, Piter’la el sıkışırken, Rojer’i yere indirdi.•</p>

  <p>“Köprü iyi görünüyor,” dedi Jessum. Piter, boyanarak yapılan basit muhafazaları, cilalanıp parlatılmış olan daha karmaşık, oymalı kaligrafi ürünleriyle değiştirmişti.</p>

  <p>Piter gülümsedi. “Dük benim çalışmalarımı gördüğünde şaşkınlıktan altına edecek,” dedi.</p>

  <p>Jessum güldü. “Biz konuşurken, Kally de hanı tertemiz yapıyor.”</p>

  <p>“Dük’ü mutlu edersen geleceğin kurtulmuş demektir,” dedi Piter. “Doğru kulaklara gidecek iyi bir övgü, işimizi Angiers’a taşımamız ve bu can sıkıcı yerden kurtulmamız anlamına gelir.”</p>

  <p>“Bu ‘can sıkıcı yer’ benim yurdum,” dedi Jessum, suratını asarak. “Benim dedem Nehirköprü’de doğdu. Torunlarım da burada doğacak.”</p>

  <p>Piter onaylayarak başını salladı. “Lütfen yanlış anlama,” dedi. “Sadece Angiers’ı özledim o kadar.”</p>

  <p>“Öyleyse geri dön,” dedi Jessum. “Yol açık. Ayrıca geceyi yol üstünde geçirmek, bir Muhafazacı için hiç de zor bir şey değil. Bunun için Dük’e ihtiyacın yok.”</p>

  <p>Piter kafasını sağa sola salladı. “Angiers, Muhafazacılarla dolu,” dedi. “Ben, orada ormandaki bir yaprak olurum. Ama eğer Dük’ün beğenisini kazanırsam, herkes kapımda kuyruk olur.”</p>

  <p>“Benim bugün endişelendiğim şey kendi kapım,” dedi Jessum. “Muhafazalar soyuluyor ve Kally onların bu geceyi çıkartamayacağını düşünüyor. Gelip bakabilir misin?”</p>

  <p>Piter nefes verdi. “Sana dün de söyledim...” diye başlayacak olduysa da Jessum sözünü kesti.</p>

  <p>“Bana ne söylediğini biliyorum Piter, ama ben de bu yeterli değil diyorum. Sen köprüdeki muhafazaları biraz daha sanatsal yapacaksın diye, oğlumun zayıf muhafazalar arkasında uyumasına izin veremem. Sadece bu gecelik de olsa yamayamaz mısın?”</p>

  <p>Piter tükürdü. “Bunu sen kendin de yapabilirsin Jessum. Sadece çizgilerin izlerini takip edeceksin. Sana boya veririm.”</p>

  <p>“Rojer bile benden daha iyi muhafaza çizer,” dedi Jessum. “Yüzüme gözüme bulaştırırım. Nüvelikler öldürmese bile beni Kally öldürür.”</p>

  <p>Piter suratını astı. Tam cevap vermek üzereydi ki, yoldan bir bağırış geldi.</p>

  <p>“Hey, Nehirköprü!”</p>

  <p>“Geral!” diye haykırdı Jessum. Rojer, birdenbire ilgisini çeken sesin geldiği yöne doğru bakıp cüsseli Ulak’ı tanıdı. Hemen ağzı sulandı. Geral ona her zaman şeker getirirdi.</p>

  <p>Geral’ın yanında at süren yabancı bir adam daha vardı, ama adamın Jonglör giysisini görünce oğlanın içi rahatladı. En son gelen Jonglör’ün nasıl şarkı söyleyip dans ettiğini, nasıl elleri üzerinde yürüdüğünü düşününce heyecanla zıpladı. Rojer, Jonglörleri her şeyden fazla seviyordu.</p>

  <p>“Küçük Rojer görmeyeli on beş santim daha uzamış!” diye haykırdı Geral, atını durdurup Rojer’i kaldırmak için aşağı atlarken. Uzun boylu ve fıçı gibi yapılı bir adamdı. Yuvarlak bir yüze ve kırlaşmış bir sakala sahipti. Rojer bir zamanlar ondan korkmuştu, zira adamın metal gömleği ve alt dudağındaki iblis yarası onu korkulması gereken biri gibi gösteriyordu. Ama artık korkmuyordu Rojer. Geral onu gıdıkladığında kahkaha attı.</p>

  <p>“Hangi cebimde?” diye sordu Geral, oğlanı kol mesafesinde tutarak. Rojer hiç beklemeden eliyle işaret etti. Geral, şekerleri hep aynı cebine koyardı.</p>

  <p>Uzun boylu Ulak güldü ve cebinden, bir mısır başağının dış yapraklarına sarılı olan güzel bir Rizon şekeri çıkardı. Rojer de çığlık atıp, şekerini açmak için yere atladı.</p>

  <p>“Seni Nehırköprü’ye hangi rüzgâr attı?” diye sordu Jessum, Ulak’a.</p>

  <p>Cevap olarak, Jonglör ileri doğru bir adım attı ve tek hamlede pelerinini arkaya savurdu. Uzun boyluydu, uzun sarı saçlara ve kahverengi bir sakala sahipti. Çenesi mükemmel bir kare şeklindeydi, teni de güneşten bronzlaşmıştı. Rengârenk giysisinin üzerine, ince bir cübbe giymişti. Bu kahverengi cübbenin üzeri, küme küme yeşil yapraklarla süslüydü.</p>

  <p>“Usta Jonglör Arrick Tatlınağme,” diye tanıttı kendini. “Orman kalesinin koruyucusu, ahşap tacın sahibi ve tüm Angiers’ın efendisi Ekselansları Dük Üçüncü Rhinebeck’in teşrifatçısı. Ekselanslarının gelecek hafta yapacağı ziyaretten önce kasabayı incelemeye geldim.”</p>

  <p>“Dük’ün teşrifatçısı bir Jonglör mü?” diye sordu Piter, Geral’a, bir kaşını kaldırarak.</p>

  <p>“Küçük köyler için böylesi daha iyi,” diye cevapladı Geral, göz kırparak, “insanlar, eğer bir adam onların çocuklarını eğlendirirken vergilerin arttırıldığını söylerse, o adamı ipe çekmeye daha az meyilli oluyorlar.”</p>

  <p>Arrick ona kaşlarını çattı, ama Geral sadece güldü.</p>

  <p>“Bir iyilik yapın ve atlarımızı alması için hancıyı buraya getirin,” dedi Arrick, Jessum’a.</p>

  <p>“Hancı benim,” dedi Rojer’in babası, elini uzatarak. “Jessum Hanı. Bu da oğlum Rojer.”</p>

  <p>Arrick uzatılan eli ve küçük çocuğu umursamadan, sanki hiç yoktan var etmiş gibi gümüş bir ay çıkarıp Jessum’un olduğu tarafa fırlattı. Jessum sikkeyi yakalayıp madeni paraya meraklı gözlerle baktı.</p>

  <p>“Atlar,” dedi Arrick imalı bir sesle. Jessum kaşlarını çattı, ama sikkeyi cebine atarak hayvanlara doğru hareketlendi. Geral kendi dizginlerini eline alıp Jessum’ı Jonglör’ün atma doğru yönlendirdi.</p>

  <p>“Muhafazalarıma hâlâ bir bakılması lazım Piter,” dedi Jessum. “Eğer Kally’yi göndermek zorunda kalırsam, sana bağırıp çağırmasından pek memnun kalmazsın.”</p>

  <p>“Ekselansları gelmeden önce, bu köprüde yapılması gereken bir hayli iş olduğu görülüyor,” dedi Arrick. Piter bunu duyunca sırtını biraz daha dikleştirdi ve Jessum’a soğuk bir bakış attı.</p>

  <p>“Bu gece soyulmuş muhafazaların arkasında uyumayı mı tercih edersiniz Usta Jonglör?” diye sordu Jessum. Bu sözü duyunca, Arrick’in bronz teninin rengi bir anda soldu.</p>

  <p>“İstersen ben onlara bir bakabilirim,” dedi Geral. “Eğer çok kötü değillerse yamayabilirim. Ama eğer öylelerse, gidip Piter’ı kendim getiririm.” Mızrağını yere sapladı ve Muhafazacı’ya sert bir bakış attı. Piter’ın gözleri büyüdü ve başını sallayarak, söyleneni anladığını belirtti.</p>

  <p>Geral, Rojer’i kaldırıp dev savaş atının üstüne oturttu. “Dizginleri sıkı tut evlat,” dedi. “Biraz ata bineceğiz!” Rojer kahkaha attı ve Geral ile babası atları yürüye yürüye hana doğru götürürlerken, atın yelesine yapıştı. Arrick ise onların önünden, sanki hizmetkârları tarafından takip edilen bir adam gibi yürümeye başladı.</p>

  <p>Kally kapıda bekliyordu. “Geral!” diye haykırdı. “Ne güzel bir sürpriz!”</p>

  <p>“Ah, bu da kim böyle?” diye sordu Arrick, ellerini çabucak saçına ve elbiselerine götürüp üstüne çekidüzen vererek.</p>

  <p>“Bu Kally,” dedi Jessum. “Benim karım,” diye de ekledi.</p>

  <p>Arrick bunu hiç duymamış gibi kadına doğru koştu ve rengârenk pelerinini arkaya savurup diz çöktü.</p>

  <p>“Benim için bir zevk madam,” dedi, kadının elini öperek. “Ben Usta Jonglör Arrick Tatlınağme. Orman kalesinin koruyucusu, ahşap tacın sahibi ve tüm Angiers’m efendisi Ekselansları Dük Üçüncü Rhinebeck’in teşrifatçısı. Ekselansları, sizin nezih hanınızı ziyaret ettiklerinde, böyle bir güzellik görmekten memnuniyet duyacaklar.”</p>

  <p>Kally ağzını kapattı ve solgun yanakları, kızıl saçına uyum sağlayacak şekilde kızardı. Karşılık olarak da beceriksizce bir reverans yaptı.</p>

  <p>“Geral ve siz yorulmuş olmalısınız,” dedi. “İçeri gelin. Akşam yemeğini hazırlarken, size sıcak çorba ikram edeyim.” “Memnuniyet duyarız iyi hanımefendi,” dedi Arrick, yeniden reverans yaparak.</p>

  <p>“Garel karanlık çökmeden bizim için muhafazalara göz atacağına söz verdi Kally,” dedi Jessum.</p>

  <p>“Ne?” diye sordu Kally, bakışlarını Arrick’in hoş gülümsemesinden ayırarak. “Ah, peki o zaman. Siz ikiniz atları bağlayıp o işle ilgilenin, ben de Usta Arrick’e odasını gösterip akşam yemeğini hazırlayayım.”</p>

  <p>“Harika bir fikir,” dedi Arrick. Kolunu Kally’ye uzattı ve beraberce hanın içine girdiler.</p>

  <p>“Karın söz konusu olduğunda gözünü Arrick’in üzerinden ayırma,” diye mırıldandı Geral. “Ona <i>Tatlınağme</i> demelerinin sebebi, sesinin, herhangi bir kadının bacak arasını <i>tatlandırabilecek</i> kadar etkili olmasıdır. Ayrıca, şu ana kadar onu durduran hiçbir evlilik yemini de görmedim.”</p>

  <p>Jessum suratını astı. “Rojer,” dedi, oğlunu attan indirerek. “İçeri koşup annenin yanında kal.”</p>

  <p>Rojer kafasını salladı ve yere atlayıp koşmaya başladı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>“Son Jonglöy ateş yemişti,” dedi Rojer. “Sen yiyebiliy misin?”</p>

  <p>“Tabii ki,” dedi Arrick. “Ve bir ateş iblisi gibi de ağzımdan çıkarabilirim.” Rojer ellerini çırptı ve Arrick bakışlarını, tezgâhın arkasında ona bir kupa bira doldurmak için eğilmiş olan Kally’ye çevirdi. Kadın saçlarını açmıştı.</p>

  <p>Rojer yine adamın pelerinini çekiştirdi. Jonglör, pelerininin ucunu çocuğun ulaşamayacağı bir yere tıkıştırdı ama Rojer bu sefer pantolonuna yapıştı.</p>

  <p>“Ne var?” diye sordu Arrick, çocuğa çatık kaşlarla dönerek.</p>

  <p>“Şaykı da söylüyoy musun?” diye sordu Rojer. “Ben şaykı söylemeyi seveyim.”</p>

  <p>“Belki senin için daha sonra şarkı söylerim,” dedi Arrick, yüzünü tekrar öbür tarafa çevirerek.</p>

  <p>“Ah, Rojer için lütfen biraz mırıldanın,” diye yalvardı Kally, adamın önündeki masaya bol köpüklü bir bira koyarken. “Bu onu çok mutlu eder.” Gülümsedi; Arrick’in gözleri ise, Kally’nin tezgâh arkasındayken esrarengiz bir şekilde açılmış olan, elbisesinin en üst düğmesine çoktan kaymıştı bile.</p>

  <p>“Tabii ki,” dedi Arrick, parlak bir gülümsemeyle. “Güzel biranızla boğazımdaki tozu bir temizleyeyim de...”</p>

  <p>Birasını bir dikişte bitirirken, gözleri kadının boyun bölgesinden ayrılmadı. Sonra da yerdeki rengârenk çuvalına uzandı. Lavtasını çuvaldan çıkarırken, Kally de birayı yeniden doldurdu.</p>

  <p>Arrick’in güçlü alto sesi, berrak ve güzeldi, içeriyi bu sesle doldururken, lavtasını da zarifçe çalıyordu. Söylediği şarkı, köylü bir kadının, Hür Şehirler’e gidecek olan bir adamı sevmek için sahip olduğu tek şansı kaybedip bundan sonsuza kadar pişmanlık duyma hikâyesini anlatıyordu. Kally ve Rojer, ona şaşkınlıkla bakıyordu. Sesinden büyülenmişlerdi adeta. Adam şarkısını bitirdiğinde, bütün güçleriyle alkışladılar.</p>

  <p>“Bi daha!” diye haykırdı Rojer.</p>

  <p>“Şimdi olmaz evlat,” dedi Arrick, çocuğun saçlarını severek. “Belki akşam yemeğinden sonra.” Sonra da rengârenk çuvalına uzanarak, “Neden kendi müziğini yapmaya çalışmıyorsun?” diye devam etti. Çuvalının içinden küçük bir ksilofon çıkardı. Çalgı, gül ağacından yapılma, farklı boyutlarda, parlatılmış tahta parçalarından oluşuyordu. Bu tahta parçaları, cilalı ahşap bir çerçevenin içine oturtulmuştu. Çalgının sağlam bir iple kendisine bağlı olan bir de çubuğu vardı. On beş santim uzunluğundaki bu çubuğun ucunda ahşap bir topu vardı.</p>

  <p>“Ben tatlı annenle konuşurken sen bununla oynayabilirsin,” dedi Jonglör.</p>

  <p>Rojer, zevkten dört köşe olmuş bir şekilde oyuncağını alıp koştu ve tahta döşemelerin üzerine pat diye oturup tahtalara rasgele vurmaya başladı. Çıkan her sesle mest oluyordu.</p>

  <p>Kally, bu manzaraya güldü. “Bir gün kesinlikle Jonglör olacak,” dedi.</p>

  <p>“Bugün pek müşteriniz yok herhalde,” dedi Arrick, ortak odadaki boş masaları işaret ederek.</p>

  <p>“Öğle yemeği vaktinde kalabalıktı,” dedi Kelly. “Ama yılın bu zamanında, arada bir gelen Ulak’tan başka oda kiralayan çıkmaz.”</p>

  <p>“Boş bir hanın işleriyle uğraşırken kendinizi yalnız hissediyorsunuzdur,” dedi Arrick.</p>

  <p>“Bazen,” dedi Kally. “Ama Rojer beni bir hayli meşgul ediyor. Ortalık sakinken bile onunla başa çıkmakta zorlanıyorum. Arabacıların sarhoş olup sabahlara kadar şarkı söylediği kervan mevsimindeyse, gürültü yüzünden uyuyamadığı zamanlarda ortalığa dehşet saçıyor.”</p>

  <p>“O gürültüde uyumak sizin için de zor oluyordur herhalde,” dedi Arrick.</p>

  <p>“Benim için zor, evet,” diye itiraf etti Kally. “Ama Jessum, top patlasa uyanmaz.”</p>

  <p>“Öyle mi?” dedi Arrick, elini kadının elinin üzerine kaydırarak. Bunun üzerine Kally’nin gözleri fal taşı gibi açılıp nefesi kesildi, ancak elini geri çekmedi.</p>

  <p>Ön kapı birden açıldı. “Muhafazalar yamanmıştır!” dedi Jessum. Kally nefesini tuttu ve elini Arrick’ten öyle hızlı çekti ki, kazayla bira kupasını devirip içkinin tüm tezgâha saçılmasına neden oldu. Hemen temizlemek için bir bez kaptı.</p>

  <p>“Sadece yamadınız mı yani?” diye sordu, şüpheli bir sesle. Yanaklarındaki kızarıklığı saklamak için gözlerini aşağıda tutmaya gayret ediyordu.</p>

  <p>“Dürüst olmak gerekirse, bu zamana kadar dayandıkları için şanslısınız,” dedi Geral. “En kötülerini yamadım, ama yarın sabah Piter’la bir konuşacağım. Ona, mızrak zoruyla bile olsa, gün batımından önce, bu handaki her muhafazayı yenileteceğim.”</p>

  <p>“Teşekkürler Geral,” dedi Kally, Jessum’a kızgın gözlerle bakarak.</p>

  <p>“Ben de hâlâ ahırı temizliyorum,” dedi Jessum. “O yüzden atları, avluda, Geral’ın taşınabilir muhafaza çemberinin içine bağladım.”</p>

  <p>“İyi,” dedi Kally. “Şimdi hepiniz temizlenin. Yemek neredeyse hazır.”</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>“Enfes,” dedi Arrick tabağındakileri yerken. Yemeğinin yanında bol miktarda da bira tüketiyordu. Kally, şifalı otlarla süslediği kuzu budu rostosunun en lezzetli parçasını Dük’ün teşrifatçısına vermişti.</p>

  <p>“Merak ediyorum da, acaba sizin kadar güzel bir kız kardeşiniz olabilir mi?” diye sordu Arrick, ağzına tıktığı lokmaların birini mideye indirdiği sırada. “Ekselansları, yeni bir gelin arayışı içinde de.”</p>

  <p>“Dük’ün zaten bir eşi olduğunu sanıyordum,” dedi Kally, adamın kupasını yeniden doldurmak için eğildiğinde kızararak.</p>

  <p>“Var zaten,” diye homurdandı Geral. “Şu anda dördüncüsüyle.”</p>

  <p>“Ama diğerlerinden daha doğurgan değilmiş korkarım; saray çevresindeki konuşmalar doğruysa tabii,” dedi Arrick. “Rhinebeck, kendisine erkek evlat verebilecek bir eş bulana kadar aramaya devam edecek.”</p>

  <p>“Bu dediğinde haklı olabilirsin,” diye itirafta bulundu Geral.</p>

  <p>“Acaba Rahipler, onun Yaratıcıya <i>sonsuza kadar</i> diye yemin etmesine daha ne kadar izin verecekler?” diye sordu Jessum.</p>

  <p>“Daha ne kadar ihtiyacı olursa o kadar,” diye karşılık verdi Arrick. “Bakan Janson, Kutsal Adamları kontrol altında tutuyor.”</p>

  <p>Geral tükürdü. “Yaratıcı’nın hizmetkârlarının kendilerini bu kadar alçaltmaları hiç doğru bir şey değil. Hem de kimin için? O...”</p>

  <p>Arrick, uyarmak için parmağını kaldırdı. ‘Yerin kulağı vardır derler,” dedi. “İlk Bakan’ın aleyhinde yüksek sesle konuşurken bence dikkat et.”</p>

  <p>Geral suratını astı, ancak dilini tuttu. Arrick’in söylediklerinin doğru olduğunu biliyordu.</p>

  <p>“Yine de, Nehirköprü’de kendine bir gelin bulması biraz zor,” dedi Jessum. “Burada yaşayan bizler için bile yeterince kadın yok. Mesela ben, Kally’yi bulmak için ta Çekirge Deresi’ne kadar gitmek zorunda kalmıştım.”</p>

  <p>“Tatlım sen Angierslı mısın yani?” diye sordu Arrick. “Doğum olarak evet,” dedi Kally. “Ama Rahip bana düğünümüzde Miln’e bağlılık yemini ettirdi. Tüm Köprü ahalisinin Euchor’a bağlılık yemini etmesi gerekiyor.”</p>

  <p>“Şimdilik,” dedi Arrick.</p>

  <p>“Öyleyse dedikleri doğru,” dedi Jessum. “Rhinebeck, Nehirköprü’de hak iddia etmek için geliyor.”</p>

  <p>“O kadar da dramatik bir durum değil,” dedi Arrick. “Ekselansları yalnızca, Nehirköprü halkının yarısının Angiers kanı taşımasından ve köprünün hem inşa hem bakımı için Angiers kerestesi kullanılmasından ötürü...” Kally’nin yerine oturmasını dikkatli gözlerle izledi. “Daha yakın bir ilişki içinde olmamız gerektiğini düşünüyor.”</p>

  <p>“Euchor’un Nehirköprü’yü paylaşmak için o kadar hevesli olacağını sanmam,” dedi Jessum. “Bölen Nehir, iki Dük’ün topraklarını bin yıldır birbirinden ayırıyor. Euchor bu sınırdan feragat edeceğine, tahtından feragat etmeyi tercih eder.”</p>

  <p>Arrick omuz silkip yeniden gülümsedi. “Bu, dükleri ve bakanları ilgilendiren bir sorun,” dedi, kupasını kaldırarak. “Bizim gibi ufak insanların böyle şeylerle kafasını meşgul etmesi gereksiz.”</p>

  <p>Çok geçmeden güneş battı ve dışarıdan keskin çatırtı sesleri gelmeye başladı. Muhafazalar parladıkça, pencere kepenklerinden içeri parlak ışıklar sızıyordu. Rojer bu keskin seslerden ve onlarla birlikte gelen ulumalardan nefret ederdi. Döşemenin üzerinde oturmaya devam etti ve gürültü çıkaran oyuncağına, bu sesleri boğmak için daha da sert vurmaya başladı.</p>

  <p>“Nüvelikler belli ki bu gece çok aç,” diyerek düşüncelere daldı babası.</p>

  <p>“Rojer iyice huysuzlaştı,” dedi Kally, sandalyesinden kalkıp oğlunun yanına giderken.</p>

  <p>Arrick ise ağzını sildi ve “Korkmamıza gerek yok,” dedi. Rengârenk çuvalının yanına gidip ince bir keman kutusu çıkardı. “O iblisleri şimdi kaçırırız.”</p>

  <p>Yayını, kemanının tellerine dokundurur dokundurmaz, içerisi bir anda müzikle doldu. Rojer korkusunu üzerinden atmış, gülerek el çırpıyordu. Annesi de ona katıldı ve beraberce, Arrick’in şarkısına uyacak bir ritim tutturdular. Geral ve Jessum bile onlarla beraber el çırpmaya başlamıştı.</p>

  <p>“Dans et benimle Rojer!” diye kahkaha attı Kally, elinden tutup oğlunu ayağa kaldırırken.</p>

  <p>Annesi ayaklarını, çalan şarkının ritmine uydururken, Rojer de ona uymaya çalıştı. Takılıp düşecek gibi olduğunda annesi bir hamlede onu kucağına alıp havaya kaldırırken yüzüne öpücükler kondurdu. Rojer keyifle gülüyordu.</p>

  <p>Tam bu sırada beklenmedik bir gürültü koptu. Herkes aynı anda sesin geldiği yere bakarken, Arrick’in yayı, keman tellerinden kayıp gitti. Ağır tahta kapı, olduğu yerde zangır zangır sarsılıyordu. Nereden geldiği belli olmayan darbenin havaya kaldırdığı toz bulutu, tembel tembel döşemelerin üzerine yayıldı.</p>

  <p>Buna tepki gösteren ilk kişi Geral oldu. Cüssesine göre şaşılacak bir hızla hareket ederek, kapının yanında bırakmış olduğu mızrak ve kalkanına doğru hamle yaptı. Diğerleri ise, uzun bir süre ne olduğunu anlayamayıp oldukları yerde adama bakakaldı. Az sonra bir başka gürültü daha koptu ve kalın, kara pençeler, tahtayı yarıp geçti. Kally çığlık attı.</p>

  <p>Jessum, şöminenin olduğu yere fırlayıp demirden yapılma ağır ocak süngüsünü kaptı. “Rojer’i mutfaktaki kaçış deliğine götürün!” diye haykırdı.</p>

  <p>Geral da o sırada mızrağını eline aldı ve kalkanını da tutup Arrick’e fırlattı. “Kally’yi ve çocuğu buradan dışarı çıkar!” diye haykırdı, iki metrelik bir kaya iblisi, kapıyı paramparça edip içeri daldığı sırada. Geral ve Jessum dönerek yaratıkla karşı karşıya geldiler. İblis kafasını geriye atıp zaferini uluya uluya ilan etmek için bir saniyeliğine duraksadığında, küçük ve çevik ateş iblisleri, büyük yaratığın bacaklarının etrafından ve arasından geçip odaya doluştu.</p>

  <p>Arrick kalkanı yakaladı, ancak Kally kollarında sıkıca tuttuğu Rojer ile birlikte onun korumasına dahil olmak için yanma koştuğunda, adam, kadını kenara itti ve rengârenk çuvalını kaptığı gibi tüm hızıyla mutfağa fırladı.</p>

  <p>“Kally!” diye haykırdı Jessum, karısı yere düşünce. Rojer’e bir şey olmamıştı, zira yere düşerlerken annesi darbeyi kendi üzerine almak için bedenini kalkan etmişti.</p>

  <p>“Lanet olsun sana Arrick!” diye haykırdı Geral, Jonglör’ün ardından. “Tüm hayallerin toza dönüşsün!” Kaya iblisi bu sırada, elinin tersiyle kuvvetli bir darbe indirerek adamı odanın öbür tarafına savurdu.</p>

  <p>Kally ayağa kalkmak için mücadele verirken, bir ateş iblisi kadının üzerine atladı ama Jessum, yaratığa ocak süngüsüyle sertçe vurup kenara fırlattı. İblis yere düşerken alev kustu ve zemini ateşe verdi.</p>

  <p>“Kaç!” diye haykırdı Jessum, Kally en sonunda ayağa kalkmayı başardığı zaman. Annesinin omzunun üzerinden bakan</p>

  <p>Rojer, odadan kaçarlarken, babasının bir iblis tarafından alevler içinde bırakıldığını izledi. Giysileri tutuştuğunda, Jessum çığlık çığlığaydı.</p>

  <p>Annesi, oğlunu göğsüne sıkıca bastırıyor, holde koşarken inliyordu. Ortak odadan Geral’ın acı içinde kükreyişi duyuldu.</p>

  <p>Arrick, zemindeki kapıyı bir hamlede açıp aşağı atladığı sırada, anne ve oğul mutfağa daldı. Jonglör’ün eli yukarıya uzanmış, muhafazalı kapıyı kapatmak için ağır, demir halkayı arıyordu.</p>

  <p>“Usta Arrick!” diye haykırdı Kally. “Bizi bekleyin!”</p>

  <p>“İblis!” diye çığlık attı Rojer. Bir ateş iblisi mutfağa girmişti, ancak çocuğun uyarısı için artık çok geçti. Üzerlerine saldıran nüvelik çoktan annesinin nefesini kesmişti bile. Yaratık pençeleriyle kadını deşerken, Kally oğlunu sımsıkı tutmaya devam ediyordu. Yaratık, arkasına tırmanıp jilet keskinliğindeki dişlerini kadının sırtına ve dolayısıyla Rojer’in sağ eline geçirdiğinde, Kally acıyla haykırdı.</p>

  <p>“Rojer!” diye bağırdı, yalpalayarak dizlerinin üzerine çökerken. Acı bir çığlıkla arkasına uzanıp nüveliğin boynuzlarından birini sıkıca kavradı.</p>

  <p>“Oğlumu... oğlumu... alamayacaksın!” diye bağırdı. Kendini öne doğru savurup boynuza tüm gücüyle asıldı. Tutunduğu yeri bırakmak zorunda kalan iblisin pençesiyle beraber etrafa et parçaları da savruldu. Ne var ki Kally bu hamlesiyle, iblisi içi suyla dolu bulaşık oluğuna fırlatmayı başarmıştı.</p>

  <p>Oluğun içindeki çanak çömlek bir anda paramparça oldu. Suyun bir anda kaynamasının sebep olduğu bir buhar perdesi içeriyi kaplarken, ateş iblisi olduğu yerde tepiniyordu. Kally, kolları yandığı için çığlık atıyordu ama yaratığı, tepinmeyi bırakana kadar suyun altında tutmayı da başardı.</p>

  <p>“Anne!” diye haykırdı Rojer. Kadın döndüğünde, iki yaratığın daha odaya doluştuğunu gördü. Rojer’i kucağına aldığı gibi kaçış deliğine koşmaya başladı. Ağır yer kapısını tek eliyle açtı ve deliğin içinde korkuyla bekleyen Arrick’in büyümüş gözleriyle karşılaştı.</p>

  <p>Bir ateş iblisi bacağına yapışıp baldırından bir parça et koparınca kadın yere düştü. “Al onu! Lütfen!” diye yalvardı, oğlunu deliğin içindeki Arrick’in kollarına doğru iterken.</p>

  <p>“Seni seviyorum!” diye haykırdı Rojer’e. Sonra da yer kapısını hızla kapatarak, onları karanlığın içinde yalnız bıraktı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Bölen Nehir’e çok yakın olan Nehirköprü evleri, sele karşı dayanıklı olsunlar diye muhafazalı büyük kolonlar üzerine inşa edilirdi. Jonglör ve küçük çocuk, karanlığın içerisinde bekliyordu. Yapının temeli dayandığı sürece güvende sayılırlardı, ancak her yerde duman vardı.</p>

  <p>“İblislerden mi ölmeli, yoksa dumandan mı?” diye mırıldandı Arrick. Kapının altından uzaklaşmak için harekete geçti, ama Rojer adamın bacağına yapıştı.</p>

  <p>“Bırak bacağımı,” dedi Arrick, çocuktan kurtulmak için bacağını savururken.</p>

  <p>“Beni bıyakma!” diye haykırdı Rojer. Kontrolsüz bir şekilde ağlıyordu.</p>

  <p>Arrick kaşlarını çattı. Dumanların arasında etrafına bakınıp tükürdü.</p>

  <p>“Sıkı tutun evlat,” dedi, Rojer’i sırtına alarak. Pelerininin kenarlarını yukarı kaldırıp oğlanı sarmaladıktan sonra, köşelerini belinin etrafında bağlayıp sırtında çocuk için geçici bir taşıma cebi meydana getirdi. Geral’ın kalkanını eline aldıktan sonra yapının temelleri arasında etrafı elleriyle yoklaya yoklaya yolunu bulmaya çalıştı. Sürüne sürüne gecenin içine çıkmak için eğildi.</p>

  <p>“Ulu Yaratıcı,” diye fısıldadı, tüm Nehirköprü köyünün alevler içinde olduğunu görünce. İblisler, gecenin içinde dans ediyor, çığlık atan yaralı insanları kendilerine ziyafet çekmek için sürükleye sürükleye götürüyordu.</p>

  <p>“Görünen o ki, Piter bir tek annenle babanı değil, bütün köyü ihmal etmiş,” dedi Arrick. “Umarım, o iti de alıp Nüve’ye sürüklerler.”</p>

  <p>Kalkanının arkasında eğilmiş, hanın içerisinde yolunu bulmaya çalışıyordu. Karmaşa ve dumandan istifade ederek, ana avluya gelene kadar saklı kalmayı başarmıştı. Orada, Geral’ın taşınabilir muhafaza çemberi içinde güvende olan iki at vardı. Tüm dehşetin arasında güvenli bir adaydı bu çember.</p>

  <p>Muhafazaların içine doğru son bir koşuyla hamle yaptığı zaman, bir ateş iblisi onları gördü. Ancak Geral’ın kalkanı, yaratığın püskürttüğü ateşi bir sihir parlamasına dönüştürdü. Çemberin içine ulaştıklarında, Arrick, Rojer’i yere bıraktı ve nefesi kesilmiş bir şekilde dizlerinin üzerine çöktü. Kendini toparladığında, umutsuzca, atların üzerindeki çantaları karıştırdı.</p>

  <p>“Burada olmalı,” diye mırıldandı. “Koyduğumu biliyorum... Ah!” Hayvan derisinden yapılmış, içi şarap dolu matarasını çıkardı, kapağını açtı ve kana kana içmeye başladı.</p>

  <p>Rojer, kana bulanmış sağ elini tutarak hıçkırdı.</p>

  <p>“Ne oldu?” dedi Arrick. “Yaralandın mı evlat?” Rojer’i incelemek için dönüp baktı ve çocuğun elini gördüğünde nefesini tuttu. Rojer’in orta ve işaret parmakları ısırılıp koparılmıştı. Diğer parmakları ise, bir şeyi sımsıkı tutmaya devam ediyordu: Kızıl renkli bir tutam saç. Annesinden geriye kalan tek hatırası.</p>

  <p>“Hayır!” diye haykırdı Rojer, Arrick saçı elinden almaya çalışınca. “O benim!”</p>

  <p>“Almayacağım evlat,” dedi Arrick. “Sadece ısırığı görmem gerekli.” O bir tutam saçı Rojer’in diğer eline verdiğinde, oğlan annesinin saçını yine sımsıkı kavradı.</p>

  <p>Yara, o kadar kötü kanamıyordu. Ateş iblisinin salyasından dolayı kısmen dağlanmıştı, ancak sızıntı yapıyor ve leş gibi kokuyordu.</p>

  <p>“Ben Otacı değilim,” dedi Arrick, omuz silkerek. Yaranın üzerine matarasındaki şaraptan dökünce Rojer çığlık attı. Arrick ise, buna aldırmayıp kaliteli pelerininden bir parça kopararak yarayı sardı.</p>

  <p>Rojer artık kendini koyuverip ağlamaya başlamıştı. Arrick, onu bir kez daha sıkıca pelerinine sardı. “Geçti evlat, geçti,” dedi, çocuğu göğsüne bastırıp sırtını okşayarak. “Hayattayız en azından. Bu da bir şeydir öyle değil mi?”</p>

  <p>Rojer ağlamaya devam edince, Arrick bir ninni söylemeye başladı. Nehirköprü yanıp kül olurken, iblisler dans edip kendilerine ziyafet çekerken, o, şarkı söylüyordu. Sesi etraflarında bir kalkan gibiydi adeta. Rojer de bu kalkanın koruması altında kısa süre sonra yorgunluğuna yenik düşüp uykuya daldı.</p>
</body>
</html>