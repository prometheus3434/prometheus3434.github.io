<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="10: Çırak"><b>10</b></h2>

  <h2 class="sigil_not_in_toc" style="text-align: center;"><b>Çırak</b></h2>

  <h5 class="sigil_not_in_toc" style="text-align: center;"><b>D.S.320</b></h5>

  <div style="text-align: center;">
    <img alt="kisim11" src="../Images/kisim11.jpeg"/><b><br/></b>
  </div>

  <p>“İşte arkadaşımız yine geldi,” dedi Gaims, surun üzerinde nöbet tuttukları yerden karanlığı işaret ederek.</p>

  <p>“Tam zamanında,” diye katıldı Woron, adamın yanma gelerek. “Sence istediği ne?”</p>

  <p>“Ne bileyim, hiçbir fikrim yok,” dedi Gaims.</p>

  <p>İki muhafız, gözetleme kulesinin muhafazalı tırabzanlarına dayanarak, tek kollu kaya iblisinin kapının önünde biçimlenişini izledi. Yaratık, başka herkesten daha fazla kaya iblisi görmüş olan Milnli muhafızlara göre bile kocamandı.</p>

  <p>Diğer iblisler hâlâ maddeleşmeye çalışırken, tek kollu iblis, sanki belirli bir hedefin peşindeymiş gibi, cümle kapısının önünde burnundan soluya soluya dolaşıp bir şeyler arıyordu. Derken, birdenbire dikleşti ve tahta kapıya darbesini indirerek muhafazaları test etti. Büyü parlayıp iblisi geri fırlatsa da yaratığın kararlılığı biraz olsun kaybolmadı. İblis, sur boyunca yavaş yavaş ilerledi ve görüş alanından çıkana dek duvarların üzerinde zayıf bir nokta aramaya devam etti.</p>

  <p>Saatler sonra, bir enerji çatırtısı, iblisin ters taraftan gelişine işaret etti. Diğer nöbet noktalarındaki muhafızlar, iblisin her gece şehrin etrafında dönüp durduğunu, tüm muhafazalara darbeler indirdiğini söylüyordu. Cümle kapısına bir kez daha ulaştığında, durdu ve sabırlı gözlerini şehre dikti.</p>

  <p>Gaims ve Woron, geçen bir sene boyunca her gece aynı sahneye tanıklık etmiş oldukları için bu duruma alışmıştı. Hatta artık her gece bu sahneyi sabırsızca bekliyorlar, ‘Tek Kol’un şehrin etrafını ne kadar zamanda dolaşacağı ya da bu turunu doğu istikametinde mi yoksa batı istikametinde mi gerçekleştireceği konusunda iddiaya girip zaman geçiriyorlardı.</p>

  <p>“Bazen diyorum ki, şunu içeri alalım da görelim bakalım neyin peşindeymiş,” dedi Woron.</p>

  <p>“Bunun hakkında espri bile yapma,” diye uyardı Gaims. “Eğer nöbet komutanı bu konuşmaları duyarsa, ikimize de prangayı takıp taş madenlerine postalar.”</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>Arkadaşı homurdandı. “Yine de,” dedi, “insan merak ediyor...”</p>

  <p>Artık on iki yaşında olan Arlen’ın Miln’deki ilk yılı, Muhafazacı çırağı rolüne ısınırken çabucak geçti. Cob’un yaptığı ilk iş, ona okumayı öğretmek olmuştu. Arlen, Miln’de daha önce hiç görülmemiş muhafazalar biliyordu ve Cob, bunların mümkün olan en kısa sürede kâğıda geçirilmesini istemişti.</p>

  <p>Arlen için okumak büyük bir tutkuya dönüşmüştü, okuma-yazma bilmediği günlerde bu duruma nasıl dayanabildiğim merak ediyordu. Bazen, saatler boyunca kitapların içine gömülüyordu. İlk başta, okurken dudakları yavaşça hareket ediyor, ama çok geçmeden sayfaları hızla çevirmeye, gözleri sayfaların üzerinde ok gibi hareket etmeye başlıyordu.</p>

  <p>Cob’un şikâyet etmesi için hiçbir neden yoktu; Arlen, adamın şimdiye kadar tanıdığı tüm çıraklardan daha fazla çalışıyor, bazen muhafazaları işlemek için gece geç vakte kadar ayakta kaldığı bile oluyordu. Cob, çoğu zaman, ertesi günün işlerini düşünerek yatağına gidiyor, güneşin ilk ışığı atölyeye dolduğu zaman ise, hepsinin bitirilmiş olduğunu görüyordu.</p>

  <p>Okuma-yazmayı öğrendikten sonra, Arlen, kendi kişisel muhafaza repertuarını -açıklamalarıyla birlikte kâğıda geçirebilsin diye, ustasının onun için satın aldığı bir deftere sahip oldu. Ağaçlık alanların çok seyrek olduğu Miln topraklarında kâğıt pahalıydı ve tek parça halindeki böylesi bir defter, normal insanların sıkça gördüğü bir şey değildi. Yine de Cob, defterin fiyatına aldırmamıştı bile.</p>

  <p>“En kötü karadefter bile, üzerine yazıldığı kâğıttan yüz kat daha değerlidir,” dedi ustası.</p>

  <p>“Karadefter mi?” diye sordu Arlen.</p>

  <p>“Muhafaza defteri,” dedi Cob. “Her Muhafazacı’nın böyle bir karadefteri vardır ve hepsi, en önemli sırlarını orada, bu defterin içinde korur.” Arlen, kendisine verilen bu değerli hediyenin üzerine titredi ve sayfalarını, ustalıkla kullandığı eliyle yavaşça doldurdu.</p>

  <p>Arlen, hafızasındakileri kâğıda geçirmeyi tamamladığında, Cob, defteri şok içerisinde inceledi. “Ulu yaratıcı! Evlat, bu defterin ne kadar değerli olduğu hakkında hiçbir fikrin var mı?” diye sordu.</p>

  <p>Arlen, taştan bir direğe yontmakta olduğu muhafazadan kafasını kaldırıp omuz silkti. “Tibbet Deresi’ndeki herhangi bir bozsakal, sana bu muhafazaları öğretebilir,” dedi.</p>

  <p>“Olabilir,” diye karşılık verdi Cob. “Ama Tibbet Deresi’nde yaygın olan bu muhafazalar, Miln için gömülü bir hazine vasfı taşıyor. Mesela şu muhafaza,” diyerek bir sayfayı işaret etti, “püskürtülmüş bir ateşi gerçekten de serin bir esintiye dönüştürebiliyor mu?”</p>

  <p>Arlen güldü. “Annem ona bayılırdı,” dedi. “Bazen sıcak yaz gecelerinde ateş iblislerinin pencerelere gelip de nefesleriyle evi serinletmelerini dilerdi.”</p>

  <p>“Müthiş,” dedi Cob, kafasını sağa sola sallayarak. “Bunu birkaç kez daha kopyalamanı istiyorum Arlen. Bunlar seni çok zengin bir adam yapacak.”</p>

  <p>“Nasıl yani?” diye sordu Arlen.</p>

  <p>“Sırf bu muhafaza için bile, insanlar sana bir servet ödeyebilir Arlen,” dedi Cob. “Ama belki de hiç satmasak daha iyi. Eğer bunları sır olarak saklarsak, şehrin en fazla rağbet gören Muhafazacıları olabiliriz.”</p>

  <p>Arlen kaşlarını çattı. “Bunları sır olarak saklamak doğru bir şey değil,” dedi. “Babam, her zaman, muhafazaların herkesin ortak malı olduğunu söylerdi.”</p>

  <p>“Her Muhafazacı’nın kendi sırları vardır Arlen,” dedi Cob. “Bizler ancak böyle geçinebiliyoruz.”</p>

  <p>“Hayır, biz geçimimizi muhafaza direklerine ve kapı sövelerine muhafaza sembolleri çizerek sağlıyoruz,” diye karşı çıktı Arlen. “Hayat kurtarabilecek muhafazaları insanlardan esirgeyerek değil. Para veremeyecek kadar fakir olanları, bu korumalardan mahrum mu bırakacağız?”</p>

  <p>“Tabii ki hayır Arlen,” dedi Cob. “Ama bu farklı bir şey.” “Nasıl?” diye sordu Arlen. “Tibbet Deresi’nde Muhafazacılarımız yoktu. Bizler muhafazaları kendi evlerimize kendimiz çizerdik; bu işte daha iyi olanlar, daha kötü olanlara, karşılığında hiçbir şey istemeden yardım ederdi. Neden biz de öyle yapmayalım? Burada birbirimizle mücadele etmiyoruz ki, iblislerle mücadele ediyoruz!”</p>

  <p>“Miln Kalesi, Tibbet Deresi değildir evlat,” dedi Cob. “Burada, her şeyin değeri parayla ölçülür. Eğer paran yoksa, bir Dilenci olursun. Benim, herhangi bir fırıncı ya da taş ustası gibi bir becerim var. Neden bunun karşılığında para almayayım ki?”</p>

  <p>Arlen, bir süre sessizce oturdu. “Cob, sen neden zengin değilsin?” diye sordu en sonunda.</p>

  <p>“Ne?”</p>

  <p>“Ragen gibi yani,” diye açıklık getirdi Arlen. “Eskiden,</p>

  <p>Dük için Ulaklık yaptığını söylemiştin. Neden sen de bir malikânede yaşayıp her şeyini hizmetkârlara yaptırmıyorsun? Neden bu işi yapıyorsun ki?”</p>

  <p>Cob, uzun bir nefes verdi. “Para kaygan bir şeydir Arlen,” dedi. “Bir gün, ne yapacağını bilemeyeceğin kadar fazla paran olur; sonra da bir bakmışsın ki, sokakta insanlardan yiyecek dileniyorsun.”</p>

  <p>Arlen, Miln’deki ilk gününde gördüğü dilencileri düşündü. Ondan sonra çok daha fazlasını görmüştü. Isınmak için tezek çalanlar, halka açık muhafazalı yerlerde uyuyanlar, yiyecek için dilenenler...</p>

  <p>“Senin parana ne oldu Cob?” diye sordu.</p>

  <p>“Bir yol inşa edebileceğini söyleyen bir adamla tanıştım,” dedi Cob. “Buradan ta Angiers’a kadar uzanan muhafazalı bir yol.” Arlen daha da yaklaştı ve bir tabureye oturup pürdikkat dinlemeye başladı.</p>

  <p>“Daha önce de yollar inşa etmeye çalışmışlardı,” diye devam etti Cob. “Dağlardaki Dük’ün Madenleri’ne ya da güneydeki Harden Koruluğu’na giden. Bir günlük, hatta daha kısa mesafelerdi, ama yolu inşa edene bir servet kazandırmaya yeterdi. Ama sürekli başarısız oldular. Eğer muhafaza ağında bir delik varsa, ne kadar küçük olursa olsun, nüvelikler eninde sonunda o deliği bulur. Ve içeri girdikleri zaman da...” Kafasını sağa sola salladı.</p>

  <p>“Bu durumu adama anlatmaya çalıştım. Ama o aklına koymuştu bir kere. Bir planı vardı. İşe yarayacağını söylüyordu. Bunun için sadece paraya ihtiyacı vardı.”</p>

  <p>Cob, Arlen’a baktı. “Her şehirde mutlaka eksikliği çekilen bir şey vardır,” dedi. “Ama mutlaka fazlasına sahip olunan bir şey de vardır. Miln’de metal ve taş var ama tahta yok. Angiers içinse durum bunun tam tersi. İkisinde de ne hayvan var ne de buğday ekebiliyorlar. Rizon ise, bunların her ikisine de fazlasıyla sahip; ama onlar da hem kaliteli kereste, hem de aletler için metal cevher eksikliği çekiyor. Lakton’da fazlaca balık var, ama başka şeylerden neredeyse hiç yok.</p>

  <p>“Biliyorum, şu an benim bir aptal olduğumu düşünüyorsundur,” diye devam etti Cob, kafasını sallayarak. “Dükten en önemsiz insana kadar herkesin imkânsız dediği bir şeyi yapmayı düşünüyordum sonuçta. Ama fikir zihnime kazınmıştı bir kere. Hep düşünüyordum: <i>Ya yapabilirse? Bu, her türlü riski göze almaya değmez mi?”</i></p>

  <p>“Senin bir aptal olduğunu düşünmüyorum,” dedi Arlen. “Zaten o yüzden maaşının büyük bir kısmını sana vermeyip emanette saklıyorum,” diyerek kesik kesik güldü Cob. “Sen de hiç düşünmeden paranı dağıtırsın çünkü, aynı benim gibi.”</p>

  <p>“Yola ne oldu?” diye sordu Arlen.</p>

  <p>“Nüveliklerin oldu,” dedi Cob. “Hem o adamı hem de onun için tuttuğum tüm işçileri öldürdüler. Tüm muhafaza direklerini ve plan kâğıtlarını yaktılar. Her şeyi yok ettiler. Sahip olduğum her şeyi o işe yatırmıştım Arlen. Hizmetkârlarımı işten çıkarmam bile borçlarımı ödemeye yetmedi. Malikânemi satıp borçlarımı temizledikten sonra çok az param kaldı. O parayla bu atölyeyi satın aldım ve o günden beridir buradayım.”</p>

  <p>Belli bir süre sessizce oturup, nüveliklerin işçilere saldırdığı o gece kim bilir neler yaşandığını kafalarında canlandırdılar. Alevlerin ve karmaşanın arasında dans eden nüvelikleri görür gibi oldular.</p>

  <p>“Hâlâ bu hayalin risk almaya değer olduğunu düşünüyor musun?” diye sordu Arlen. “Tüm şehirlerin bu yolu kullanarak mallarını paylaşmasını yani?”</p>

  <p>“Evet hâlâ aynı şekilde düşünüyorum,” diye cevapladı Cob. “Sırtım, muhafaza direklerini arabayla taşımaktan ağrısa bile... Kendi yaptığım yemeklere tahammül edemesem bile...”</p>

  <p>“Bu da ondan farklı değil,” dedi Arlen, içi muhafaza sembolleriyle dolu olan defterine hafifçe vurarak. “Eğer tüm Muhafazacılar bildiklerini paylaşacak olsalar, herkes için çok daha iyi olmaz mı? Bir şehri daha güvenli hale getirmek, birazcık kâr kaybetmeye değmez mi?”</p>

  <p>Cob, ona uzun bir süre baktı. Sonra geldi ve elini omzuna koydu. “Haklısın Arlen. Üzgünüm. Defterleri kopyalayıp diğer Muhafazacılara satacağız.”</p>

  <p>Arlen, adamın gözlerine bakmaya devam ederken yavaşça gülümsemeye başladı.</p>

  <p>“Ne?” diye sordu Cob şüpheyle.</p>

  <p>“Neden kendi sırlarımızı, onların sırlarıyla takas etmiyoruz?” diye sordu Arlen.</p>

  <p>Ziller çaldı ve Elissa koca bir gülümsemeyle muhafaza atölyesine girdi. Cob’a başıyla selam verdikten sonra, Arlen’a büyük bir sepet götürüp yanağından öptü. Arlen, utanarak yüzünü ekşitti ve yanağını sildi ama Elissa bunu umursamadı bile.</p>

  <p>“Siz delikanlılara biraz meyve, taze ekmek ve peynir getirdim,” dedi, yiyecekleri sepetten çıkararak. “Son ziyaretimden bu yana pek iyi beslendiğinizi sanmıyorum.”</p>

  <p>“Bir Ulak’ın temel gıdaları, kurutulmuş et ve sert ekmekten ibarettir Leydi’m,” dedi Cob gülümseyerek. Yonttuğu kenet taşından kafasını kaldırmamıştı.</p>

  <p>“Saçmalık,” dedi Elissa. “Sen emeklisin Cob, ayrıca Arlen da henüz bir Ulak değil. Tembelliğin yüzünden pazara gitmemeni yüce nedenlere bağlamaya çalışma. Arlen gelişme çağında olan bir çocuk ve iyi beslenmesi gerekiyor.” Konuşurken, Arlen’ın saçını karıştırdı ve oğlan kendini geri çekerken bile, gülümsemesini sürdürdü.</p>

  <p>“Bu akşam yemeğe gel Arlen,” dedi Elissa. “Ragen şehir dışında ve malikâne onsuz çok ıssız. Kemiklerinin üstüne biraz et gelmesini sağlayacak bir şeyler yersin, ayrıca odanda da kalabilirsin.”</p>

  <p>“Bunu yapabileceğimi... sanmıyorum,” dedi Arlen, kadının gözlerine bakmamaya çalışarak. “Dük’ün Bahçeleri için yaptığımız muhafaza direklerini bitirmemiz gerekiyor, Cob’un bana ihtiyacı var.”</p>

  <p>“Saçmalık,” dedi Cob, elini sallayarak. “Muhafaza direkleri bekleyebilir Arlen. Daha bir hafta zamanları var.” Leydi Elissa’ya sırıtarak baktı ve Arlen’in rahatsızlığını umursamadı. “Akşam Zili çaldığında onu gönderirim Leydi’m.”</p>

  <p>Elissa, adama gülümsedi. “Tamamdır öyleyse,” dedi. “Akşama görüşürüz Arlen.” Oğlanı öptü ve atölyeden çıktı.</p>

  <p>Cob, çatık kaşlarla çalışmakta olan Arlen’a baktı. “Sıcacık, kuştüyü bir yatakta yatmak varken, Elissa gibi bir kadın senin üzerine titremeye bu kadar hevesliyken, gecelerini neden atölyenin arkasındaki bir yer yatağında geçirmeyi tercih ettiğini anlayamıyorum,” dedi, yaptığı işten gözünü ayırmadan.</p>

  <p>“Sanki benim annemmiş gibi davranıyor,” diye şikâyet etti Arlen. “Ama değil.”</p>

  <p>“Bu doğru, annen değil,” diyerek ona katıldı Cob. “Ama bu işe hevesli olduğu çok açık. Bırak yapsın, bunun neresi kötü ki?”</p>

  <p>Arlen hiçbir şey söylemedi. Cob da oğlanın gözlerindeki hüzünlü bakışları görünce, konuyu kapattı.</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>“Burnunu kitaplara gömüp dört duvar arasında çok fazla zaman geçiriyorsun,” dedi Cob, Arlen’ın okuduğu kitabı önünden alırken. “En son ne zaman güneşe çıktın?”</p>

  <p>Arlen’ın gözleri fal taşı gibi açıldı. Tibbet Deresi’nde zamanını mümkün olduğunca dışarıda geçirmeye çalışırdı; ama Miln’de geçirdiği bir seneyi aşkın sürenin sonunda, en son ne zaman dışarı çıktığını zar zor hatırlıyordu.</p>

  <p>“Git yaramazlık yap!” diye emir verdi Cob. “Kendi yaşında bir arkadaşın olsa ölmezsin!”</p>

  <p>Böylece Arlen, bir sene içinde ilk defa şehrin dışında yürüyüşe çıktı ve güneş, onu eski bir arkadaşıymış gibi karşıladı. Gübre arabalarından, çürüyen çöp yığınlarından ve terli kalabalıklardan uzakta, havada, çoktandır unuttuğu bir tazelik vardı. Çocukların oyun oynadığı bir alana yukarıdan bakan bir tepe buldu ve çantasından bir kitap çıkararak, yere çömelip okumaya başladı.</p>

  <p>“Hey, kitap kurdu!” diye bağırdı birisi.</p>

  <p>Arlen kafasını kaldırdığında, birkaç çocuğun yaklaştığını gördü. Ellerinde bir top vardı. “Gelsene!” diye bağırdı içlerinden biri. “Takımları eşitlemek için bir kişiye daha ihtiyacımız var!”</p>

  <p>“Oyunu bilmiyorum,” dedi Arlen. Cob ona diğer çocuklarla oynamasını söylemişti ama o, kitabını çok daha ilgi çekici buluyordu.</p>

  <p>“Bilinecek ne var?” dedi bir başkası. “Kendi takımının topu karşı kaleye götürmesine yardımcı olup, karşı takımın bunu yapmasını engellemeye çalışıyorsun.”</p>

  <p>Arlen kaşlarını çattı. “Pekâlâ,” dedi, bunları söyleyen çocuğun yanma giderek.</p>

  <p>“Ben Jaik,” dedi oğlan. Tığ gibi zayıf, karmakarışık koyu renk saçlara sahip, basık burunlu bir çocuktu. Kıyafetleri yamalı ve pisti. Arlen gibi, o da on üç yaşında gösteriyordu. “Senin ismin ne?”</p>

  <p>“Arlen.”</p>

  <p>“Sen Muhafazacı Cob için çalışıyorsun değil mi?” diye sordu Jaik. “Ulak Ragen’ın yolda bulduğu çocuk?” Arlen onaylayarak başını salladığında, Jaik’in gözleri, duyduklarına inanamıyormuş gibi açıldı. Sonra, sahaya doğru giden yolda başı çekti ve kaleleri oluşturan beyaza boyanmış taşları gösterdi.</p>

  <p>Arlen, oyunun kurallarını çabucak kavradı. Çok geçmeden, kitabını unutup dikkatini karşı takıma verdi. Kendisinin bir Ulak olduğunu ve karşı takımın, onu çemberinden alıkoymaya çalışan iblisler olduğunu hayal etti. Saatler eriyip gitti ve o daha farkına bile varamadan, Akşam Zili çalmaya çalıştı. Herkes, kararmakta olan gökyüzünden korka korka, aceleyle eşyalarını toparladı.</p>

  <p>Arlen ise, kitabını almaya giderken oyalandı. Jaik ona doğru koştu. “Acele etsen iyi olur,” dedi.</p>

  <p>Arlen omuz silkti. “Daha zamanımız var,” diye karşılık verdi.</p>

  <p>Jaik, kararan gökyüzüne bakıp ürperdi. “Çok iyi oynuyorsun,” dedi. “Yarın da gel. Öğleden sonraları top oynuyoruz; altıncıgünlerde de meydana, Jonglör’ü izlemeye gidiyoruz.” Arlen, başını kaçamak bir şekilde ama olumlu anlamda sallayınca Jaik gülümsedi ve çabucak gitti.</p>

  <p>Arlen, cümle kapısından içeri girdiğinde, etrafını şehrin artık o çok tanıdık gelen pis kokusu sardı. Ragen’ın malikânesinin olduğu tepeye doğru yürüdü. Ulak, yine şehir dışındaydı. Bu sefer, uzaktaki Lakton’a gitmişti ve Arlen, o ayı Elissa’nın yanında geçiriyordu. Kadın onu soru yağmuruna tutup kıyafetinin hali yüzünden başının etini yiyecek olsa da, Arlen, Ragen’a, kadının ‘genç sevgililerini uzakta tutmaya’ söz vermişti.</p>

  <p>Margrit, Arlen’ı, Elissa’nın hiç sevgilisi olmadığı konusunda temin etmişti. Hatta Ragen’ın evde olmadığı zamanlarda, Elissa malikânenin koridorlarında bir hayalet gibi süzülüyor ya da yatak odasında saatlerce ağlıyordu.</p>

  <p>Ama kadının söylediğine göre, Arlen etrafta olduğunda, Elissa tamamen değişiyordu. Bu yüzden Margrit birkaç kere, Arlen’a kalıcı olarak malikânede yaşaması için yalvarmıştı. Arlen bunu kabul etmemişti, fakat kimseye olmasa da kendine itiraf edebilirdi ki, Leydi Elissa’nın üzerine titremesinden yavaş yavaş hoşlanmaya başlamıştı.</p>

  <p>“İşte yine geliyor,” dedi Gaims, devasa kaya iblisinin yerden yükselen dumansı şeklini izleyerek. Woron da ona katıldı ve muhafız kulesinden aşağı bakıp beraberce izlemeye başladılar. İblis kapının önündeki toprağı kokladıktan sonra uluyarak kapının önünden uzaklaştı ve yakındaki bir tepenin üzerine çıktı. Orada bir ateş iblisi dans ediyordu ama kaya iblisi, onu vahşice bir kenara fırlattı. Sonra da yere eğildi ve bir şeylerin peşindeymiş gibi etrafı koklamaya başladı.</p>

  <p>“Bizim Yaşlı Tek Kol, bugün havasında,” dedi Gaims, iblis tekrar uluyup tepeden aşağı, küçük bir alana inerken.</p>

  <p>“Sence niye böyle değişti?” diye sordu Woron. Arkadaşı omuz silkti.</p>

  <p>İblis, alanı terk edip tekrar tepeye koşturdu. Çığlıkları, sanki acı çekiyormuş gibi geliyordu. Tekrar kapıya döndüğünde, muhafazalara delicesine vurmaya başladı; darbeleri, muhafazaların etkisiyle geri teperken, pençelerinden etrafa kıvılcımlar yayılıyordu.</p>

  <p>“Her gece böyle olmuyordu,” diye yorum yaptı Woron. “Sence bunu rapor edelim mi?”</p>

  <p>“Neden uğraşalım ki?” diye cevapladı Gaims. “Hiç kimse, deli bir iblisin saçmalıklarını ciddiye almayacaktır. Hem ciddiye alsalar bile ne yapabilirler ki?”</p>

  <p>“O şeye karşı mı?” diye sordu Woron. “Büyük ihtimalle altlarına ederler.”</p>

  <p>Kendini çalışma tezgâhından geriye doğru iten Arlen, vücudunu esnettikten sonra ayağa kalktı. Güneş çoktan batmıştı, midesi de rahatsız edici bir şekilde gurulduyordu; ancak Yaratıcı bilir kaç zamandır sokaklarda tek bir iblis bile görülmemesine rağmen, “bir fırıncı, muhafazalarının bir gecede tamir edilmesi için iki katı para ödemeyi teklif ettiği için, bu saate kadar çalışmıştı. Cob’un, onun için tencerede bir şeyler bıraktığını umut etti.</p>

  <p>Atölyenin arka kapısını açtı ve dışarı eğildi. Kapıda dışarıya doğru yarım daire şeklinde bir muhafaza koruması vardı, o yüzden güvendeydi. Sağma-soluna baktığında bir şey görmedi. Muhafazaların üzerini ayağıyla örtmemeye dikkat ederek dışarıya adımını attı.</p>

  <p>Cob’un atölyesiyle küçük kulübesi arasındaki patika teker teker muhafazalandırılmış kare şeklindeki dökme taşlardan oluştuğu için, Miln’deki çoğu evden daha güvenliydi. Cob’un <i>beton</i> dediği bu taşın bilimi, Tibbet Deresi’nde hiç duyulmamış olsa da, Miln’de yaygın bir şekilde kullanılan ve eski dünyadan kalma bir bilimdi. Toz haline getirilmiş silikat ve kireç taşları, çakıl taşı ve suyla karıştırılarak, her şekle sokulabilecek çamursu bir madde oluşturuluyordu. Betonu bir kaba döktükten sonra, kuruduğu esnada üstüne dikkatlice çizilen muhafazalar, sonunda neredeyse kalıcı korumalar oluşturabiliyordu. Cob, kulübesinden atölyesine giden yolu kare şeklindeki bu muhafazalı taşlarla kaplayarak bir patika oluşturmuştu. Kare şeklindeki bu taşlardan biri şu ya da bu şekilde hasar görmüş olsa bile, yolda yürüyen kişi ilerideki veya gerideki taşlardan birine adım attığında yeniden güvende olabilir, böylece kendini nüveliklerden koruyabilirdi.</p>

  <p><i>Böyle bir yol yapabilseydik,</i> diye düşündü Arlen, <i>dünya parmaklarımızın ucunda olurdu.</i></p>

  <p>Kulübeye ulaştığında, Cob’u, üstüne tebeşirle bir şeyler yazılmış küçük taştahtaların üzerine eğilir halde buldu.</p>

  <p>“Tencere sıcak,” diye homurdandı usta, kafasını kaldırmadan. Arlen, kulübenin tek odasındaki şömineye yöneldi ve bir tabak alıp içini Cob’un yoğun yahnisiyle doldurdu.</p>

  <p>“Ulu Yaratıcı. Evlat, başımıza iş açtın,” dedi Cob, doğrulup taştahtaları işaret ederek. “Miln’deki Muhafazacıların yarısı, bizim muhafazaları öğrenmeye hiç hevesli değil, kendi sırlarını kendilerine saklamayı tercih edeceklerini söylüyorlar; diğerlerinin yarısı da kendi muhafazalarını bizimle paylaşmak yerine para ödemeyi teklif etti. Geriye kalan dörtte birlik kısımsa, çalışma masamı, takas etmek istedikleri muhafazaların listeleriyle doldurup taşırdı. Bunları tasnif etmek haftalar sürecek!”</p>

  <p>“Ama her şey böylece daha iyi olacak,” dedi Arlen, yere oturup bayat bir ekmeğin kenarını kaşık gibi kullanarak yemeğini kurtlar gibi yemeye başladığı sırada. Mısır ve fasulyeler hâlâ sertti, patatesler ise fazla kaynatıldıkları için bir hayli yumuşamıştı, ama Arlen hiç şikâyet etmedi. Miln’in olgunlaşma imkânı bulamayan sert sebzelerine artık alışmıştı ve Cob da onları ayrı ayrı kaynatıp pişirmekle asla uğraşmazdı.</p>

  <p>“Sanırım haklısın,” diye itirafta bulundu Cob. “Ama lanet gece! Bizim şehirde bu kadar çok ve farklı muhafaza sembolü olduğunu kim bilebilirdi?! Bunların yarısını hayatımda görmedim ve seni temin ederim, Miln’deki her muhafaza direğini, her kapı eşiğini bizzat incelemişimdir!”</p>

  <p>Taştahtalardan birini yukarı kaldırdı. “Bunu getiren Muhafazan, bir iblisin arkasını dönüp ne yaptığını unutmasını sağlayan kendi muhafaza sembolleriyle, annenin camı çelik kadar sert hale getiren muhafaza sembollerini takas etmeye can atıyor.” Kafasını sağa sola salladı. “Ve <i>hepsi de,</i> senin yasaklama muhafazalarını istiyor evlat. Çünkü onları, düz bir çubuk ve bir yarım daire kullanmadan çizmek daha kolay.” “Yardım almadan düz bir çizgi bile çizemeyen insanlar, gitsin koltuk değnekleriyle yürüsün,” dedi Arlen kendini beğenmiş bir tavırla.</p>

  <p>“Herkes senin kadar yetenekli değil,” diye homurdandı Cob.</p>

  <p>‘Yetenekli mi?” diye sordu Arlen.</p>

  <p>“Hemen havalara girme evlat,” dedi Cob. “Ama muhafaza yapmayı senin kadar hızlı öğrenen kimse görmedim. Çıraklığının on sekizinci ayındasın ve beş yıllık bir kalfa kadar iyi muhafaza yapabiliyorsun.”</p>

  <p>“Anlaşmamızı düşünüyordum da...” dedi Arlen.</p>

  <p>Cob başını kaldırıp meraklı gözlerle baktı.</p>

  <p>“Eğer çok çalışırsam,” dedi Arlen, “bana, yolda nasıl hayatta kalacağımı öğreteceğine dair söz vermiştin.”</p>

  <p>Uzun bir süre birbirlerine boş boş baktılar. “Ben kendi sözümü tuttum,” diye hatırlatmada bulundu Arlen.</p>

  <p>Cob göğüs geçirdi. “Sanırım tuttun,” dedi. “At sürmeni geliştirdin mi bari?” diye sordu.</p>

  <p>Arlen olumlu bir şekilde başını salladı. “Ragen’ın seyisi, atlar üzerinde pratik yapmama izin veriyor.”</p>

  <p>“İki katı çalışmaya başla,” dedi Cob. “Bir at, Ulak’ın hayatıdır. Dışarıda geçireceğin gecelerin sayısını kısaltarak senin riskten uzak kalmanı sağlayacak olan şey, bineceğin attır.” Yaşlı Muhafazacı ayağa kalktı. Bir dolabın kapağını açtı ve rulo yapılmış kalın bir kumaş çıkardı. “Yedincigünlerde, atölyeyi kapattığımızda,” dedi, “sana at binmeyi ve bunları kullanmayı öğreteceğim.”</p>

  <p>Kumaşı yere serip açınca, iyi cilalanmış birkaç mızrak çıktı ortaya. Arlen ise bu mızraklara aç gözlerle bakakaldı.</p>

  <p>Çalan zilleri duyunca Cob başını kaldırıp baktı; kapıdan içeri küçük bir oğlan çocuğu girmişti. On iki, on üç yaşında gösteren çocuk, karmakarışık koyu renk saçlara ve dudaklarının üstünde daha çok bir çamur lekesini andıran ergenlik bıyıklarına sahipti.</p>

  <p>“Sen Jaik’sin değil mi?” diye sordu Muhafazacı. “Ailen, Doğu Suru’nun oradaki değirmeni çalıştırıyordu diye hatırlıyorum. Size yeni muhafazalar için fiyat vermiştik, ama değirmenci işi başka birisine yaptırmıştı.”</p>

  <p>“Bu doğru,” dedi çocuk, başını sallayarak.</p>

  <p>“Sana nasıl yardımcı olabilirim?” diye sordu Cob. “Ustan başka bir iş için yine fiyat mı istiyor?”</p>

  <p>Jaik kafasını hayır anlamında salladı. “Sadece Arlen bugün Jonglör’ü görmek ister mi diye sormaya gelmiştim.”</p>

  <p>Cob kulaklarına inanamıyordu. Çırağının kendi yaşında bir çocukla konuştuğunu hiç görmemişti. Arlen zamanını çalışarak, okuyarak ya da atölyeyi ziyaret eden Ulakları ve Muhafazacıları sonu gelmeyen sorularıyla rahatsız ederek geçirmeyi tercih ederdi. Bu, büyük bir sürprizdi ve bu sürpriz kesinlikle teşvik edilmeliydi.</p>

  <p>“Arlen!” diye bağırdı.</p>

  <p>Arlen, atölyenin arka odasından geldiğinde elinde bir kitap tutuyordu. Çocuğu fark edip durmadan önce, neredeyse ona çarpacaktı.</p>

  <p>“Jaik, seni Jonglör’e götürmeye gelmiş,” dedi Cob.</p>

  <p>“Gitmek isterdim,” dedi Arlen, Jaik’e, özür dilercesine. “Ama hâlâ yapmam gereken...”</p>

  <p>“Bekleyemeyecek hiçbir şey yok,” diye sözünü kesti Cob. “Git ve eğlen.” Arlen’a içi sikkelerle dolu küçük bir kese fırlattı ve iki çocuğu da kapıdan kışkışladı.</p>

  <p>Çok geçmeden, çocuklar, Miln’in ana meydanını çevreleyen kalabalık pazaryerinde dolaşıyorlardı. Arlen, bir sokak satıcısında etli börekler almak için bir gümüş yıldız harcadı. Sonra da, elleri yağlı bir şekilde, birkaç bakır sikke harcayarak, cebini dolduracak kadar şeker aldı.</p>

  <p>“Ben bir gün Jonglör olacağım,” dedi Jaik, çocukların toplandıkları yere doğru yürürlerken</p>

  <p>“Harbiden mi?” diye sordu Arlen.</p>

  <p>Jaik başını evet anlamında salladı. “Bak mesela,” dedi. Ceplerinden üç tahta top çıkarıp havaya fırlattı. Topların biri Jaik’in kafasına, diğerleri de karışıklıkta yere düşünce, Arlen kahkaha attı.</p>

  <p>“Parmaklarım hâlâ yağlı da ondan,” dedi Jaik, topların peşinden koşarken.</p>

  <p>“Sanırım öyle,” dedi Arlen. “Cob’a yaptığım çıraklık bittiğinde Ulaklar Loncası’na kaydolacağım.”</p>

  <p>“Senin Jonglör’ün olabilirim işte!” diye bağırdı Jaik. ‘“Yolda, beraber mücadele edebiliriz!”</p>

  <p>Arlen ona baktı. “Sen <i>hayatında</i> iblis gördün mü ki?” diye sordu.</p>

  <p>“Ne yani, sence o kadar cesaretim yok mu?” diye sordu Jaik, Arlen’ı iterek.</p>

  <p>“Belki de o kadar kafan yok...” dedi Arlen, o da Jaik’i itmişti. Bir saniye sonra, yerde boğuşuyorlardı. Arlen, yaşına göre hâlâ zayıf ve kısa boyluydu. Jaik çok geçmeden onu yere mıhlamayı başarmıştı.</p>

  <p>“Peki, peki!” diye güldü Arlen. “Jonglör’üm olmana izin vereceğim!”</p>

  <p>“Jonglörün mü?” diye sordu Jaik, onu bırakmadan. “Ben <i>senin</i> Jonglör’ün değil, sen <i>benim</i> Ulak’ım olacaksın!”</p>

  <p>“Tamam, ortak olalım o zaman?” diye teklif etti Arlen. Jaik gülümsedi ve Arlen’a bir elini uzattı. Çok geçmeden, şehir meydanındaki taş blokların üstüne oturmuş, Jonglörler Loncası’nda çıraklık yapanların pantomim ve takla gösterilerini izliyorlardı. Çıraklar, asıl Jonglör’ün zamanı gelene kadar kalabalığın heyecanını artırmaya çalışıyordu.</p>

  <p>Keerin meydana giriş yaptığında Arlen’ın şaşkınlıktan ağzı açık kaldı. Bir lamba direği gibi uzun ve ince olan kızıl saçlı Jonglör’ü nerede görse tanırdı. Kalabalık, galeyana gelerek müthiş tezahüratlar yapmaya başlamıştı.</p>

  <p>“Bu Keerin!” dedi Jaik, Arlen’in omzunu heyecanla sallayarak. “Benim en sevdiğim!”</p>

  <p>“Gerçekten mi?” diye sordu Arlen, şaşırmıştı.</p>

  <p>“Niye ki? Sen hangisini seviyorsun?” diye sordu Jaik. “Marley mi? Koy mu? Onlar Keerin gibi bir kahraman değildir!”</p>

  <p>“Ben onunla tanıştığımda o kadar da kahraman değildi,” dedi Arlen şüpheci bir tavırla.</p>

  <p>“Sen Keerin’la tanıştın mı?” diye sordu Jaik, şok içerisinde.</p>

  <p>“Bir keresinde Tibbet Deresi’ne gelmişti,” dedi Arlen. “O ve Ragen, beni yolda bulup Miln’e getirdiler.”</p>

  <p>“Seni Keerin mı kurtardı?”</p>

  <p>“Beni Ragen kurtardı,” diye düzeltti Arlen. “Keerin, her gölgede, korkudan zıplıyordu.”</p>

  <p>“Hadi canım sen de,” dedi Jaik. “Sence seni hatırlar mı?” diye sordu. “Gösteriden sonra beni tanıştırabilir misin?”</p>

  <p>“Belki,” diye omuz silkti Arlen.</p>

  <p>Keerin’ın gösterisi, Tibbet Deresi’ndeki gibi başlamıştı. Hokkabazlıklar yapıp dans ediyor, Dönüş’ün hikâyesini çocuklara anlatırken pantomim hareketleriyle taklalar atıyordu.</p>

  <p>“Şarkıyı söyle!” diye bağırdı Jaik. Kalabalığın içindeki diğer insanlar da bu bağırışa katıldılar ve Keerin’a şarkı söylemesi için yalvardılar. Keerin bir süre bu bağırışları hiç fark etmemiş gibi göründü, ama haykırışlar artık neredeyse gök gürültüsüne dönüşüp, kalabalıktakiler ayaklarını pat pat yere vurmaya başladığı zaman, gülüp reverans yaptı ve lavtasını eline aldı. Bunun üzerine kalabalıktan büyük bir alkış koptu.</p>

  <p>Jonglör işaret etti ve Arlen, küçük çırakların şapkaları kapıp kalabalığın arasına karıştığını gördü. Bu şapkalar para içindi, insanlar, Keerin’in şarkı söylemesi için sabırsızlanarak şapkayı cömertçe doldurdu. En sonunda Jonglör şarkısına başladı:</p>

  <p><i>Gece karanlık</i></p>

  <p><i>Zemin sertti</i></p>

  <p><i>En yakın umut, fersahlarca ötedeydi</i></p>

  <p><i>Soğuk rüzgâr ıssız</i></p>

  <p><i>Yürek delerdi</i></p>

  <p><i>iblisi yalnızca muhafazalar ötelerdi</i></p>

  <p><i>“imdat!” diye duyduk</i></p>

  <p><i>Zorda bir ses</i></p>

  <p><i>Korkmuş bir çocuğun çığlığı</i></p>

  <p><i>“Koş bize!” diye haykırdım</i></p>

  <p><i>“Çemberimiz geniş,</i></p>

  <p><i>Fersahlar içinde tek umut!”</i></p>

  <p><i>Oğlan haykırdı</i></p>

  <p><i>“Yapamam; düştüm!”</i></p>

  <p><i>Çığlığı karanlıkta yankıydı</i></p>

  <p><i>Sesini yakaladım</i></p>

  <p><i>Yardım arandım</i></p>

  <p><i>Ama Ulak beni bırakmadı</i></p>

  <p><i>“Neye yarar ölüp gitmen?”</i></p>

  <p><i>Diye sordu bana, zalim</i></p>

  <p><i>“Bulacağın tek şey ölümdür orada!</i></p>

  <p><i>“Yardım edemezsin,</i></p>

  <p><i>Nüvelik pençelerine karşı</i></p>

  <p><i>Başka bir yem olursun sadece!”</i></p>

  <p><i>Sertçe vurdum ona</i></p>

  <p><i>Ve aldım mızrağını</i></p>

  <p><i>Aştım muhafazaları koşarak</i></p>

  <p><i>Delidolu bir hücum</i></p>

  <p><i>Korkudan gelen gücüm</i></p>

  <p><i>Oğlan nüvelenmeden yetişmek gerek</i></p>

  <p><i>“Cesur kal!” diye haykırdım</i></p>

  <p><i>Hızla kopardım bir koşu</i></p>

  <p><i>“Yüreğin güçlü olsun!”</i></p>

  <p><i>“Eğer koşamıyorsan</i></p>

  <p><i>Güvenli olan yere</i></p>

  <p><i>Muhafazaları ben getiririm çevrene!”</i></p>

  <p><i>Çabucak ulaştım çocuğa</i></p>

  <p><i>Ama yetmezdi</i></p>

  <p><i>Nüvelikler onu bir kere çevrelemişti</i></p>

  <p><i>İblisler fazlaydı</i></p>

  <p><i>İşimse çetin</i></p>

  <p><i>Çizmeye başladım muhafazaları toprağa</i></p>

  <p><i>Şimşek gibi bir kükreme koptu</i></p>

  <p><i>İblis dolu gecede</i></p>

  <p><i>Bir iblis ki boyu yedi metrede</i></p>

  <p><i>Yükseldi önümde bir kule</i></p>

  <p><i>Mızrağım zavallı ve küçük kaldı</i></p>

  <p><i>Böylesine bir kudrete</i></p>

  <p><i>Boynuzları sert mızrak gibi!</i></p>

  <p><i>Pençeleri kolumla eş!</i></p>

  <p><i>Derisi kara bir zırhtan öte!</i></p>

  <p><i>Bir çığ gibi karşımda</i></p>

  <p><i>Tehlike kokan her yanı</i></p>

  <p><i>Atladı yaratık, zalimce saldırdı!</i></p>

  <p><i>Oğlan korkuyla haykırdı</i></p>

  <p><i>Ben son muhafazayı çizerken</i></p>

  <p><i>Korkup bacağıma yapıştı</i></p>

  <p><i>Sihir parladı</i></p>

  <p><i>iblisin korktuğu tek güç!</i></p>

  <p><i>Yaratıcı’nın armağanı</i></p>

  <p><i>Bazıları diyecek ki size</i></p>

  <p><i>Kaya iblisine şerri</i></p>

  <p><i>Sadece güneş getirir</i></p>

  <p><i>Ama o gece öğrendim ki</i></p>

  <p><i>Böyle de yapılabilirmiş</i></p>

  <p><i>Tek Kol’un da öğrendiği gibi!</i></p>

  <p>Gösterişli bir hareketle şarkısını bitirdi. Seyirciler büyük bir alkış kopardığında, Arlen şok içinde kalakalmıştı. Keerin reveranslarını yaparken, çıraklar sular seller gibi akan sikkeleri toparlıyordu.</p>

  <p>“Müthiş değil miydi?” diye sordu Jaik.</p>

  <p>“O olay öyle olmadı!” dedi Arlen öfkeyle.</p>

  <p>“Babam, muhafızların tek kollu bir kaya iblisinin her gece muhafazalara saldırdığını gördüğünü söyledi,” dedi Jaik. “Yaratık, Keerin’ı arıyormuş.”</p>

  <p>“Keerin orada bile değildi!” diye haykırdı Arlen. “O iblisin kolunu <i>ben</i> kesip kopardım!”</p>

  <p>Jaik alaycı bir ses çıkardı. “Ulu gece! Arlen, buna kimsenin inanmasını beklemiyorsun herhalde?”</p>

  <p>Arlen kaşlarını çattı ve ayağa kalkarak haykırmaya başladı. ‘Yalancı! Sahtekâr!” Herkes bağıranı görmek için arkasına döndü ve Arlen, oturduğu taştan atlayıp Keerin’a doğru hızlı adımlarla yürümeye başladı. Jonglör kafasını kaldırıp baktığında, gözleri fal taşı gibi açıldı. “Arlen?” diye sordu, birden beti benzi atmıştı.</p>

  <p>Arlen’ın arkasından koşturan Jaik aniden durdu. “Onu gerçekten de tanıyormuşsun,” diye fısıldadı.</p>

  <p>Keerin, kalabalığa tedirgin bir şekilde baktı. “Arlen, evlat,” dedi, kollarını açarak. “Gel, bunu başka zaman karşılıklı konuşalım.”</p>

  <p>Arlen onu umursamadı. “O iblisin kolunu sen kesmedin!” diye bağırdı herkesin duyabileceği şekilde. “Olay olduğunda, sen orada bile değildin!”</p>

  <p>Kalabalıktan öfkeli bir mırıldanma yükseldi. Keerin, etrafına korku içinde bakındı. Sonra birisi haykırdı: “O çocuğu meydandan çıkarın!” Diğerleri de bu söze tezahürat yaptılar.</p>

  <p>Keerin genişçe gülümsedi. “Ben varken sana kimse inanmaz,” diye alay etti.</p>

  <p>“Ben oradaydım!” diye haykırdı Arlen. “Kanıtlamak için yara izlerim de var!” Gömleğini kaldırmak için uzandıysa da Keerin parmaklarını şaklattı ve Arlen ile Jaik birdenbire Jonglör çırakları tarafından çevrelendiler.</p>

  <p>Keerin yürüyüp giderken, kapana kısılmış haldeki iki çocuk hiçbir şey yapamadı. Jonglör lavtasını kaptığı gibi çabucak bir başka şarkı söylemeye başladı.</p>

  <p>“Sen neden çeneni kapatmıyorsun?” diye kükredi iri yapılı bir çırak. Bu oğlan, Arlen’in bir buçuk katıydı. Ayrıca tüm çıraklar, hem ondan hem de Jaik’ten yaşça daha büyüktü.</p>

  <p>“Keerin bir yalancı,” dedi Arlen.</p>

  <p>“Ayrıca bir iblis poposu,” diye katıldı çırak. “Ama umurumda mı sanıyorsun?” diye sordu, sikke dolu şapkayı kaldırarak.</p>

  <p>Jaik araya girdi. “Öfkelenmeye gerek yok,” dedi. “Aslında öyle demek istememişti...”</p>

  <p>Ama Jaik sözünü bitiremeden, Arlen ileriye atıldı ve iri yapılı çocuğun karnına yumruğunu indirdi. Çocuk iki büklüm yere düşerken, Arlen arkasına döndü ve diğer çıraklarla yüz yüze geldi. Bir-iki burun kanatmayı başarsa da, çok geçmeden diğer çıraklar onu yere düşürüp üzerine çullandı. Arlen, Jaik’in de, hemen yan tarafında kendisi gibi iyi bir sopa yediğinin -belli belirsiz de olsa farkındaydı. Sonunda iki muhafız araya girip kavgayı ayırdı.</p>

  <p>“Biliyor musun?” diye sordu Jaik, eve topallaya topallaya ve kan içinde yürürlerken. “Bir kitap kurduna göre fena kavga etmiyorsun. Ama düşmanlarını da daha iyi seçebilsen keşke...”</p>

  <p>“Benim daha kötü düşmanlarım var,” dedi Arlen, onu hâlâ takip eden tek kollu iblisi düşünerek.</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>“İyi bir şarkı bile değildi,” dedi Arlen. “Hem karanlıkta nasıl muhafaza çizmiş olabilir ki?”</p>

  <p>“Kavgaya girmene yetecek kadar iyi bir şarkıymış,” dedi Cob, Arlen’ın yüzündeki kanı temizlerken.</p>

  <p><i>”Yalan</i> söylüyordu,” diye karşılık verdi Arlen, acıyla hafifçe irkilerek.</p>

  <p>Cob omuz silkti. “O Jonglörlerin yaptığı şeyi yapıyordu sadece; eğlendirici hikâyeler uyduruyordu.”</p>

  <p>“Tibbet Deresi’ne Jonglör geldiği zaman tüm kasaba halkı onu izlemeye gelirdi,” dedi Arlen. “Selia, onların eski dünyadan hikâyeleri koruduklarını ve nesilden nesle aktardıklarını söylemişti.”</p>

  <p>“Doğru,” dedi Cob. “Ama en iyileri bile abartır Arlen. Yoksa ilk Kurtarıcı’nın yüz kaya iblisini tek bir darbede öldürdüğüne gerçekten inanıyor muydun?”</p>

  <p>“Eskiden inanıyordum,” dedi Arlen, iç geçirerek. “Şimdiyse neye inanacağımı bilmiyorum.”</p>

  <p>“Yetişkinliğe hoş geldin,” dedi Cob. “Her çocuk, büyüklerinin de herkes gibi zayıf ve yalancı olduğunu bir gün anlar. O günden sonra artık bir yetişkinsindir, sevsen de sevmesen de.”</p>

  <p>“Hiç böyle düşünmemiştim,” dedi Arlen, Cob’un sözünü ettiği <i>o</i> günü çok çok önce yaşadığının farkına vararak. Birdenbire, annesi nüvelerin saldırısına uğrarken, Jeph’in verandadaki muhafazaların arkasında saklandığını hatırladı.</p>

  <p>“Hem Keerin’in yalanı o kadar da kötü bir şey miydi?” diye sordu Cob. “İnsanları mutlu etti. Onlara umut verdi. Umut ve mutluluk, bu günlerde sık rastlanan şeyler değil. O kadar muhtaç olduğumuz halde, ne yazık ki değil.”</p>

  <p>“Bunların hepsini, hikâyeyi doğru anlatarak da yapabilirdi,” dedi Arlen. “Ama onun yerine, sırf daha çok para kazanmak için, benim yaptıklarımı kendisi yapmış gibi gösterip övgüleri kendi üzerine topladı.”</p>

  <p>“Sen doğrunun mu yoksa övgünün mü peşindesin?” diye sordu Cob. “Övgü o kadar önemli mi? Önemli olan ana fikir değil mi?”</p>

  <p>“İnsanların bir şarkıdan daha fazlasına ihtiyacı var,” dedi Arlen. “Nüveliklerin de canlarının yakılabileceğine dair bir kanıta ihtiyaçları var.”</p>

  <p>“Krasialı bir şehit gibi konuştun şimdi,” dedi Cob. “Öbür dünyada Yaratıcı’nın cennetine ulaşmak için hayatını hiçe saymaya hazır bir şehit gibi.”</p>

  <p>“Onların öbür dünya dediği yerin, çıplak kadınlar ve şarap nehirleriyle dolu olduğunu okumuştum,” dedi Arlen alaycı bir tavırla.</p>

  <p>“Ve tek yapman gereken, nüvelenmeden önce, yanında bir iblis götürmek,” diyerek ona katıldı Cob. “Ama ben yine de şansımı bu hayatta deneyeceğim. Nereye gidersen git, ne yaparsan yap bir sonraki hayat seni eninde sonunda bulacak. Kovalamanın bir manası yok.”</p>
</body>
</html>