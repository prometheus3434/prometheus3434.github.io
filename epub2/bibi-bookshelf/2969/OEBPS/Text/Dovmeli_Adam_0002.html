<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="2: Eğer Sen Olsaydın"><b>2</b></h2>

  <h2 class="sigil_not_in_toc" style="text-align: center;"><b>Eğer Sen Olsaydın</b></h2>

  <h5 class="sigil_not_in_toc" style="text-align: center;"><b>D.S. 319</b></h5>

  <div style="text-align: center;">
    <img alt="kisim11" src="../Images/kisim11.jpeg"/><b><br/></b>
  </div>

  <p>Arabayı ambardaki yerine yerleştirmek ve nüvelikler gelmeden muhafazaları kontrol etmek için acele ettiler ve ucu ucuna yetiştiler. Silvy’nin yemek yapmak için çok az enerjisi kalmıştı; o yüzden ekmek, peynir ve sosisten oluşan soğuk bir öğünü pek de hevesli olmayan bir şekilde yediler. Gün batımından kısa bir süre sonra nüvelikler, muhafazaları sınamak için çıkageldi. Onları geriye fırlatan büyü ne zaman parıldasa Norine haykırıyordu. Marea ise kendi yiyeceğine hiç dokunmadı bile. Otlardan yapılmış yer yatağında, kollarını bacaklarının etrafına sıkıca sarmış öylece oturuyor, ileri geri sallanıyor ve büyünün her gürültülü parlayışında sessiz bir şekilde ağlayıp sızlanıyordu. Silvy, tabakları temizledi fakat mutfaktan geri dönmedi; Arlen onun da ağladığını duyabiliyordu.</p>

  <p>Annesinin yanına gitmek istediyse de Jeph onu kolundan yakaladı. “Gel biraz konuşalım Arlen,” dedi. Arlen’ın yer yatağının, Dere’den topladığı pürüzsüz taşların, kemiklerin ve kuş tüylerinin içinde bulunduğu küçük bir odaya girdiler. Jeph, parlak renkli, yaklaşık yirmi beş san-tim uzunluğunda bir tüyü aldı ve konuşurken bu tüyle oynamaya başladı, Arlen’in gözüne bakmıyordu.</p>

  <p>Arlen bu işaretleri tanıdı. Eğer babası konuşuyorken ona bakmıyorsa, konuşmak istediği konu kendisini rahatsız eden bir şey olurdu.</p>

  <p>“Ulak’la birlikte yolda gördüğünüz şey diye başladı Jeph.</p>

  <p>“Ragen bana açıkladı,” dedi Arlen. “Cholie Dayı zaten ölüymüş, sadece bunu kendisi bilmiyormuş. ––Bazen insanlar bir saldırıdan sonra hayatta kalır ama yine de ölürlermiş.” Jeph kaşlarını çattı. “Gerçi ben öyle demezdim ama...” dedi. “Yine de doğru galiba. Cholie...”</p>

  <p>“Bir korkaktı,” diyerek babasının cümlesini tamamladı Arlen.</p>

  <p>Jeph ona şaşırmış bir şekilde baktı. “Bu sonuca nerden vardın?” diye sordu.</p>

  <p>“Mahzende saklanıyordu çünkü ölmekten korkuyordu. Sonra da kendini öldürdü çünkü yaşamaktan korkuyordu,” dedi Arlen. “Bir balta alıp dövüşerek ölseydi daha iyiydi.” “Böyle şeyler duymak istemiyorum,” dedi Jeph. “İblislerle dövüşemezsin Arlen. Kimse dövüşemez. Kendini öldürtmekle kazanılacak hiçbir şey yoktur.”</p>

  <p>Arlen kafasını salladı. “Onlar da tıpkı zorba birer kabadayı gibi aslında,” dedi. “Bize saldırıyorlar çünkü biz onlara karşı dövüşmekten korkuyoruz. Ama mesela Cobie ve diğerlerine o sopayla vurduktan sonra beni bir daha rahatsız etmediler.” “Cobie bir kaya iblisi değil,” dedi Jeph. “Onları korkutup kaçıracak hiçbir sopa yok.”</p>

  <p>“Bir yolu olmalı,” dedi Arlen. “İnsanlar eskiden bunu yapmışlar. Bütün eski hikâyeler öyle söylüyor.”</p>

  <p>“Hikâyelerde savaşmak için büyülü muhafazalar olduğu anlatılır,” dedi Jeph. “Ama bu savaş muhafazaları kayıp.” “Ragen, hâlâ bazı yerlerde iblislerle savaşıldığını söylüyor. Bunun yapılabileceğini anlattı.”</p>

  <p>“O Ulak’la bir konuşmam gerekecek galiba,” diye homurdandı Jeph. “Kafam böyle düşüncelerle doldurmamalı. “ “Neden peki?” dedi Arlen. “Eğer tüm erkeklerde baltalar ve mızraklar olmuş olsaydı, belki de dün gece çok daha fazla insan hayatta kalırdı...”</p>

  <p>“Ama pekâlâ hepsi ölebilirdi de,” diye bitirdi Jeph. “Aileni ve kendini korumanın başka yolları var Arlen. Bilgelik. Sağduyu. Tevazu. Kazanamayacağın bir muharebede savaşmak, cesur olmak demek değildir.</p>

  <p>“Eğer tüm erkekler öldürülemeyecek bir şeyi öldürmeye çalışırken kendilerini nüvelendirseler, kadınlara ve çocuklara kim bakacak?” diye devam etti. “Kim ağaçları kesip evler inşa edecek? Kim avlanıp, güdüp, ekip, hayvanları kesecek? Kim kadınları çocuklarla tohumlayacak? Eğer tüm erkekler ölürse, nüvelikler kazanır.”</p>

  <p>“Nüvelikler zaten kazanıyor,” diye mırıldandı Arlen. “Kasabanın her sene daha da küçüldüğünü söyleyip duruyorsun<b>.</b> Eğer karşılık vermezsen zorba kabadayılar gelmeye devam eder.”</p>

  <p>Babasına baktı. “Bu duyguyu hissetmiyor musun? Bazen sen de savaşmak istemiyor musun?”</p>

  <p>“Tabii ki istiyorum Arlen,” dedi Jeph. “Ama boş yere değil. Gerektiği zamanda<i>, gerçekten</i> gerektiği zamanda, tüm insanlar dövüşmeye isteklidir. Hayvanlar kaçabildikleri zaman kaçar, dövüşmek zorunda oldukları zaman da dövüşürler. İnsanlar da çok farklı değildir. Ama o ruh sadece ihtiyaç olduğu zaman ortaya çıkmalı.</p>

  <p>“Ama eğer sen dışarıda nüveliklerle karşı karşıya olsan,” diye devam etti Jeph, “ya da annen; yemin ederim onların size yaklaşmalarına izin vermeden önce deliler gibi dövüşürüm. Aradaki farkı anlıyor musun?”</p>

  <p>Arlen olumlu bir şekilde başını salladı. “Galiba.”</p>

  <p>“Aferin sana,” dedi Jeph, oğlunun omuzlarını sıkarak.</p>

  <p>O gece Arlen’in gördüğü rüyalar, gökyüzüne dokunan tepelerin ve yüzeyine koca bir şehrin kurulabileceği kocaman su birikintilerinin görüntüleriyle doluydu. Gözün görüp görebileceği kadar uzaklara uzanan sarı kumlukları ve ağaçların arasına gizlenmiş surlu hisarları da barındırıyordu bu rüyalar.</p>

  <p>Ama bunların hepsini gözlerinin önünde tembelce sallanan bir çift bacağın arasından görüyordu. Başını kaldırdı ve halatın düğümünde kendi yüzünün mora döndüğünü gördü.</p>

  <p>Sıçrayarak uyandı. Yer yatağı teriyle ıslanmıştı. Hava hâlâ karanlıktı, ancak kızıl izler taşıyan çivit mavisi gökyüzünün ufkunda sönük de olsa bir ışık vardı. Dibine kadar erimiş bir mum yaktı, tulumunu üstüne geçirdi ve sendeleye sendeleye ortak odaya yürüdü. Yumurta sepeti ve süt testilerini dışarı çıkarıp kapının yanma koymadan önce ağzına bir iki lokma ekmek kenarı attı.</p>

  <p>“Erkencisin,” dedi arkasından bir ses. Döndü ve ona sabit gözlerle bakan Norine’i karşısında görünce irkildi. Marea hâlâ yer yatağındaydı, ama uykusunda bile kıpır kıpır hareket ediyordu.</p>

  <p>“Uyurken günler uzamıyor,” dedi Arlen.</p>

  <p>Norine kafasını olumlu bir şekilde salladı. “Kocam da böyle derdi,” diye katıldı. ‘“Balesler ve Cutterlar, Squareler gibi mum ışığında çalışamazlar,’ derdi.”</p>

  <p>“Yapmam gereken çok iş var,” dedi Arlen, pencere kepenklerinin arasından dışarıya bir göz atarak. Muhafazaları geçebilmesi için daha ne kadar beklemesi gerektiğini hesap etmeye çalıştı. “Jonglör, güneş tepeye vardığında gösteri yapacak.”</p>

  <p>“Tabii ki,” diye onayladı Norine. “Ben senin yaşındayken, dünyadaki en önemli şey benim için de Jonglör’dü. Günlük işlerinde sana yardım edebilirim.”</p>

  <p>“Bunu yapmak zorunda değilsin,” dedi Arlen. “Babam dinlenmen gerektiğini söylüyor.”</p>

  <p>Norine olumsuz anlamda başını salladı. “Dinlenmek, hiç düşünmemem gereken şeyleri düşünmeme yarıyor sadece,” dedi. “Zaten eğer sizde kalacaksam, yediğim ekmeği hak etmem gerekir. Hem Orman Boyu’nda o kadar zaman odun kestikten sonra, domuzları yemleyip mısır ekmek ne kadar zor olabilir ki?”</p>

  <p>Arlen omuz silkti ve yumurta sepetini ona uzattı.</p>

  <p>Norine’in da yardımıyla günlük işler çabucak geçti. Kadın hızlı öğreniyordu. Zor işler ile ağır kaldırma işlerine hiç yabancı değildi. Evden yumurta ve pastırma kokuları yükselmeye başlayana kadar tüm hayvanlar yemlenmiş, yumurtalar toplanmış ve inekler sağılmıştı.</p>

  <p>“Sandalyende kıvranmayı bırak,” dedi Silvy, Arlen’a, yemeklerini yerlerken.</p>

  <p>“Genç Arlen, Jonglör’ü görmek için sabırsızlanıyor,” diye telkinde bulundu Norine.</p>

  <p>“Belki yarın,” dedi Jeph ve Arlen’ın suratı asıldı.</p>

  <p>“Ne!” diye bağırdı Arlen. “Ama</p>

  <p>“Aması yok,” dedi Jeph. “Dünden birçok iş yarım kaldı. Ayrıca Selia’ya da öğleden sonra uğrayıp yardım etmek için söz verdim.”</p>

  <p>Arlen tabağını itti ve ağır adımlarla odasına yürüdü.</p>

  <p>“Bırak oğlan Jonglör’ü izlemeye gitsin,” dedi Norine, Arlen gittiğinde. “Marea ve ben buradaki işlere yardım ederiz.” Marea ismi geçince kafasını kaldırdı, ama bir an sonra tekrar tabağına baktı ve yemeğiyle oynamaya devam etti.</p>

  <p>“Dün Arlen zor bir gün geçirdi,” dedi Silvy. Dudağını ısırdı. “Hepimiz geçirdik. Jonglör’ün, onun yüzüne bir gülümseme getirmesine izin ver. Eminim yapılmayı bekleyemeyecek bir iş yoktur.”</p>

  <p>Kısa bir zaman sonra Jeph başını salladı. “Arlen!” diye bağırdı. Oğlan somurtkan suratıyla geldiğinde, “Yaşlı Hog, Jonglör için ne kadar istiyor?” diye sordu.</p>

  <p>“Hiçbir şey,” dedi Arlen çabucak. Babasının eline, reddetmesi için herhangi bir sebep vermek istemiyordu. “Ulak’ın arabasından taşıdıklarıma karşılık olarak...” Bu tam olarak doğru değildi ve gösteriyi insanlara duyurmayı unuttuğu için de Hog büyük ihtimalle ona kızgın olacaktı, ama oraya yürürlerken haberi yeterince yayarsa, dükkânda harcamak için kazanacağı iki krediyi hak edecek kadar çok insan getirebilirdi.</p>

  <p>“Yaşlı Hog, Ulak geldikten sonra hep cömertleşir,” dedi Norine.</p>

  <p>“Öyle olmak zorunda. Bizi bütün kış soyduktan sonra... “diye cevapladı Silvy.</p>

  <p>“Peki Arlen, gidebilirsin,” dedi Jeph. “Sonrasında benimle Orman Boyu’nda buluş.”</p>

  <p>Kasaba Meydanı’na yapılacak yürüyüş, patika takip edildiğinde iki saat sürerdi. Jeph ve birkaç yerlinin temiz tuttuğu, sertleştirilmiş topraktan yapılma bir ulaşım yolundan daha fazlası olmayan bu patika, derenin en sığ olduğu yerde inşa edilmiş olan köprüye kadar gider ancak yolu da uzatırdı. Çevik ve hızlı olan Arlen ise, adeta suyun içinden yüzeye çıkmış gibi görünen pürüzsüz ve kaygan kayaların üzerinden zıplayarak yolculuğu yarı yarıya kısaltabilirdi.</p>

  <p>Bugün zamana her zamankinden daha çok ihtiyacı vardı, çünkü yol üzerinde molalar verip insanlara haber verecekti. Bu yolu sayısız kere kat etmiş birinin kendinden emin adımlarıyla, tehlikelerle dolu çalıların ve köklerin üzerinden atlayarak, çamurlu dere kenarından son sürat ilerledi.</p>

  <p>Ağaçlık bölgelerden çıkıp yol üzerindeki çiftlik evlerine uğradı ancak kimseyi bulamadı. Herkes ya tarlalarda çalışmaya gitmiş ya da Orman Boyu’na geri dönüp oradakilere yardım ediyor olmalıydı.</p>

  <p>Balıkçı Çukuru’na ulaştığında güneş tepeye varmak üzereydi. Fisherlardan birkaçı, kayıklarını küçük gölete çıkarmıştı, ama Arlen o tarafa bağırmanın bir faydası olmayacağını düşündü. Göletteki birkaç kayıkçı dışında Çukur’da da kimsecikler yoktu.</p>

  <p>Kasaba Meydanı’na ulaştığında kendisini üzgün hissediyordu. Hog dün gözüne her zamankinden daha kibar görünmüş olabilirdi, ama birisi onun kazanç kapısına engel olduğu zaman Hog’un nasıl bir adama dönüştüğünü görmüştü Arlen. Hog’un ona sadece iki kredi karşılığında Jonglör’ü görme izni vermesine imkân ihtimal yoktu. Hatta dükkân sahibi ona kızılcık sopasıyla bir güzel dayak atmayacak olursa kendisini şanslı sayması bile gerekirdi.</p>

  <p>Ancak meydana ulaştığında, karşısında Dere’nin her bir yanından gelmiş yüzün üstünde insan buldu. Fisherlar, Marshlar, Bogginler ve Balesler, hepsi oradaydı. Elbette kasabanın yerlileri; Squareler, Taılorlar, Mıllerlar ve Bakerlar da gelmişti. Güneygözeti’nden ise hiç kimse yoktu tabii. Oradaki ahali Jonglörlere burun kıvırırdı.</p>

  <p>“Arlen, oğlum!” diye bağırdı Hog<b>,</b> onun yaklaştığını gördüğünde. “Sana en önden yer ayırdım. Ayrıca bugün eve de bir çuval tuzla gideceksin! Aferin sana!”</p>

  <p>Arlen ona meraklı gözlerle baktı, ta ki Ragen’ı Hog’un yanında görene kadar. Ulak ona göz kırptı.</p>

  <p>“Teşekkür ederim,” dedi Arlen, Hog gelen bir başkasını defterine işlemek için gittiğinde. Dasy ve Catrin gösteri için yiyecek ve bira satıyordu.</p>

  <p>“insanlar bir gösteriyi hak ediyor,” dedi Ragen omuz silkerek. “Ama öyle görünüyor ki, önce Rahip’inizden izin almak gerekiyor.” Keerin’a işaret etti. Jonglör, Rahip Harral ile hararetli bir konuşma içerisinde görünüyordu.</p>

  <p>“Ayrıca geçen sefer gelenin yaptığı gibi veba saçmalıklarını anlatmak da yok!” dedi Harral, Keerin’in göğsünü sertçe dürterek. Jonglör’ün iki katı ağırlığındaydı ve bu kiloların hiçbirisi yağdan oluşmuyordu.</p>

  <p>“Saçmalık mı?” diye sordu Keerin, teni bembeyaz kesilmişti. “Miln’de, Rahipler vebadan bahsetmeyen Jonglörleri ipe çeker!”</p>

  <p>“Hür Şehirler’de ne yaptıkları beni hiç ilgilendirmiyor,” dedi Harral. “Bunlar iyi insanlar ve sen onlara çektikleri acıların yeterince dindar olmamalarından kaynaklandığını söylemeden de yeterince zor durumdalar!”</p>

  <p>“Ne...?” diye başladı Arlen, ama Keerin, Rahip’in yanından ayrılıp meydanın merkezine doğru yöneldi.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>“Çabucak yer bulsan iyi olur,” diye tavsiyede bulundu Ragen.</p>

  <p>Hog’un söz verdiği gibi, Arlen en öndeki yerini aldı. Bu bölüm çoğunlukla daha küçük çocuklara ayrılırdı. Diğerleri kıskançlık içinde ona bakarken, Arlen kendini çok özel hissetti. Bir başkasının onu kıskanması çok nadirdi.</p>

  <p>Jonglör, her Milnli gibi uzun boyluydu, parlak renkli yamalardan oluşan bir giysi içindeydi. Bu giysi sanki bir boyacının artık malzeme kovasına batırılmışa benziyordu. Aynı saçı gibi havuç rengi, incecik bir keçisakalı vardı ancak bıyıkla sakal pek buluşma şansı bulamamış gibi görünüyor ve adamın yüzündeki kıllar sanki iyi bir ovalamayla çıkabilirmiş gibi duruyordu. Herkes, özellikle de kadınlar, adamın yeşil gözleri ve parlak saçları hakkında hayretle konuşuyordu. İnsanlar sıra halinde gelmeye devam ederken, Keerin ileri geri adımlar atıyor, tahta toplarıyla hokkabazlık yapıyor, fıkralar anlatıyor ve izleyicilere ısınıyordu. Hog işareti verince lavtasını çıkarıp çalmaya ve güçlü, tiz sesiyle şarkı söylemeye başladı. Halk, bilmediği şarkılara alkışlarla eşlik ediyor ama adam ne zaman Dere’de söylenen bir şarkıya başlasa, tüm kalabalık onunla beraber söylüyordu. Söylerken Jonglör’ün sesini bastırıyorlardı ve bu pek de umurlarında görünmüyordu. Arlen da öyleydi; o da en az diğerleri kadar yüksek sesle şarkı söylüyordu.</p>

  <p>Müzikten sonra akrobasi ve illüzyon gösterisi geldi. Bunlar esnasında, Keerin, kadınların çığlık çığlığa kahkahalar atmasına ve kocalarının kaşlarını çatmasına neden olan birkaç espri yaptı. Diğer espriler ise kadınlar hakkındaydı ve erkekler bu esprileri duyunca bacaklarını tokatlaya tokatlaya kahkaha atmaya başlarken, kadınlar kocalarına ters ters bakıp sinirle göğüs geçirdi.</p>

  <p>Sonunda, Jonglör durdu ve ellerini sessizlik için havaya kaldırdı. Kalabalıkta fısıldanmalar oldu ve ebeveynler en küçük çocuklarını, duysunlar diye ileri iteledi.</p>

  <p>Beş yaşındaki küçük Jessi Boggin, daha iyi görebilmek için Arlen’ın kucağına tırmandı. Arlen, o bahar, bu küçük kızın ailesine Jeph’in köpeklerinden birinin yavrularını vermişti ve şimdi ne zaman yakınlarında olsa küçük kız ona yapışıp yanından ayrılmıyordu. Keerin, Dönüş’ün Hikâyesi’ni anlatmaya başladığında Arlen onu kollarına aldı. Jonglör’ün tiz sesi, kalabalığın en uzaktaki üyelerine bile ulaşan, derin, gümbür gümbür bir sese dönüşmüştü.</p>

  <p>“Dünya her zaman bugünkü gibi değildi,” diye anlatmaya başladı Jonglör, çocuklara. “Ah, hayır. İnsanlığın iblislerle dengede yaşadığı bir zaman vardı. O eski yıllara Cehalet Çağı denirdi. Neden böyle dendiğini bilen var mı?” Öndeki çocuklara göz gezdirdi ve onlardan birkaçı ellerini kaldırdı.</p>

  <p>“Hiç muhafaza olmadığı için mi?” diye sordu bir kız, Keerin ona işaret ettiğinde.</p>

  <p>“Bu doğru!” dedi Jonglör, çocukların coşkun bir neşe içinde bağrışmalarına neden olan bir takla atarak. “Cehalet Çağı bizim için korku dolu bir zamandı, ama o zamanlar bu kadar çok iblis yoktu ve <i>herkesi</i> öldüremiyorlardı. Aynı bugünkü gibi insanlar inşa edebildiklerini gün içerisinde ediyor ve iblisler her gece onları yıkıyordu.</p>

  <p>“Bizler hayatta kalmak için mücadele ettikçe,” diye devam etti Keerin, “yeni şartlara uyum sağlamaya başladık; yiyeceklerimizi ve hayvanlarımızı iblislerden nasıl saklayacağımızı ve onlardan nasıl sakınacağımızı öğrendik.” Etrafına dehşet içindeymiş gibi baktı ve sonra bir çocuğun arkasına koşup korkuyla çömeldi. “Bizi bulamasınlar diye yere kazdığımız çukurlarda yaşadık.”</p>

  <p>“Tavşanlar gibi mi?” diye sordu Jessi, kahkaha atarak.</p>

  <p>“Aynen öyle!” diye bağırdı Keerin, iki kulağının arkasına birer parmak koydu ve burnunu kıpırdatarak etrafta zıplaya zıplaya hareket etmeye başladı.</p>

  <p>“Yaşayabildiğimiz her şekilde yaşadık,” diye devam etti, “ta ki yazıyı bulana kadar. Ondan sonra, bazı yazıların nüvelikleri geride tutabildiğini öğrenmemiz çok uzun bir zaman almadı. Ne yazısından bahsediyorum?” diye sordu, avucuyla kulağını kavrayarak.</p>

  <p>“Muhafazalar!” diye hep bir ağızdan bağırdı kalabalık.</p>

  <p>“Doğru!” diyen Jonglör, ödül olarak bir takla daha attı. “Muhafazalarla kendimizi nüveliklerden korumayı başardık ve zamanla bu konuda daha da iyi hale geldik. Gittikçe daha çok muhafaza keşfedildi ve en sonunda bir gün birisi, iblisleri sadece geride tutmaktan daha da fazlasını yapan bir muhafaza keşfetti; onlara zarar veren bir muhafaza.” Çocuklar nefeslerini tuttu. Ve Arlen, her sene aynı gösteriyi izlemesine rağmen yine de nefessiz kaldığını fark etti. Öyle bir muhafazayı bilmek için neler vermezdi!</p>

  <p>“İblisler bu gelişmeyi pek hoş karşılamadılar tabii,” dedi Keerin sırıtarak. “Onlar bizim kaçıp saklanmamıza alışmıştı ve bizler dönüp savaşmaya başladığımızda onlar da karşılık verdi. Hem de sertçe. İşte böyle başlamış oldu Birinci İblis Savaşı ve ikinci çağ olan Kurtarıcı’nın Çağı.”</p>

  <p>“Kurtarıcı, Yaratıcı’nın çağrısıyla ordularımıza liderlik eden bir adamdı. Ve onun sayesinde, biz kazanıyorduk!” Yumruk yaptığı elini havaya savurdu ve çocuklar tezahürat yaptılar. Bulaşıcı bir şeydi bu; Arlen da Jessi’yi neşeyle gıdıkladı.</p>

  <p>“Sihirlerimiz ve taktiklerimiz geliştikçe,” dedi Keerin, “insanlar daha uzun yaşamaya başladılar ve sayılarımız gittikçe arttı. İblislerin sayıları azaldığı halde, ordularımız büyüdü. Nüveliklerin sonsuza kadar mağlup edilmesine dair bir umut oluşmuştu.”</p>

  <p>Jonglör o anda duraksadı ve yüz ifadesi ciddiyete büründü. “Sonra,” dedi, “hiçbir uyarı olmaksızın, bir gün, iblisler gelmeyi bıraktı. Dünya tarihinde hiçbir zaman karanlık çöktüğünde, yaratıkların yeryüzüne çıkmadığı görülmemişti. Şimdiyse; geceler birbirini izlerken onlardan tek bir iz bile yoktu, hayret içindeydik.” Kafasını şaşkınlıkla kaşıdı. “Çoğu insan, iblislerin savaşta büyük kayıplar verdikleri için artık savaşmaktan vazgeçtiğine, Nüve’de korku içinde sinip kaldığına inanmaya başlamıştı.” Çocuklardan uzaklaşıp korku içinde titreyerek bir kedi gibi tısladı. Bazı çocuklar da oyuna katılıp ona tehditkâr bir biçimde hırladı.</p>

  <p>“Kurtarıcı,” dedi Keerin, “iblislerin her gece korkusuzca savaştığını görmüştü, bu yüzden mevcut duruma şüpheyle yaklaştı, ama aylar boyunca yaratıklardan tek bir iz bile görülmediği için Kurtarıcı’nın orduları dağılmaya başladı.</p>

  <p>“İnsanlık, nüveliklere karşı kazandığı zaferi yıllar boyunca kutladı,” diye devam etti Keerin. Lavtasını yerden aldı ve hayat dolu bir şarkı çalıp dans etti. “Ancak ortak bir düşman olmadan geçen yılların ardından, insanların kardeşliği, çatırdamaya başladı ve sonra kaybolup gitti. İlk defa, birbirimize karşı savaştık.” Jonglör’ün sesi bir kez daha derinleşirken, çaldığı ezgi de uğursuz bir nağmeye dönüştü. “Savaş hararetlendikçe, Kurtarıcı tüm taraflarca kendilerine liderlik yapsın diye çağrıldı<b>,</b> ama o şöyle haykırdı: ‘Nüve’de tek bir iblis bile hayattayken, insanlara karşı savaşmayacağım!’ Arkasını döndü ve ordular yürüyüp, ülkeler karmaşa içine düştükçe oraları terk etti.”</p>

  <p>“Bu büyük savaşlardan güçlü ülkeler ortaya çıktı,” diye devam etti Keerin, şarkıyı neşeli bir nağmeye dönüştürerek “ve insanoğlu da dünyanın dört bir tarafına yayıldı, her yeri kapladı. Böylece Kurtarıcı’nın Çağı artık biterek, Bilim Çağı başladı.</p>

  <p>“Bilim Çağı,” dedi Jonglör, “bizim en azametli zamanımızdı, ama en büyük hatamız da bu azametin içinde gizliydi. Bunun ne olduğunu söyleyebilecek olanınız var mı?” Büyük çocuklar biliyordu, ama Keerin onlara işaret etti ve daha küçük olanlar cevaplasın diye onları susturdu.</p>

  <p>“Çünkü sihri unuttuk,” dedi Gim Cutter, elinin tersiyle burnunu silerek.</p>

  <p>“Evet, haklısın!” dedi Keerin, parmaklarını şaklatarak. “Dünya hakkında, tıp hakkında ve makineler hakkında çok şey öğrendik, ama sihri unuttuk, hatta daha da kötüsü, nüvelikleri unuttuk. Uç bin sene sonra artık kimse onların var olduğuna bile inanmamaya başladı.</p>

  <p>“İşte o yüzden,” dedi hüzünlü bir sesle, “geri geldiklerinde hazırlıksız yakalandık.</p>

  <p>“Dünya onları unuturken, iblisler yüzyıllar içerisinde çoğalmıştı. Sonra, üç yüz yıl önce bir gece, dünyayı geri almak için Nüve’den muazzam sayılarda geldiler.</p>

  <p>“O ilk gece, dev şehirler yok edildi ve nüvelikler geri dönüşlerini ilan etti. İnsanlık karşılık verdi, ama Bilim Çağı’nın en heybetli silahları bile iblislere karşı savunmada işe yaramıyordu. Bilim Çağı böylece kapandı ve Yıkım Çağı hâkim oldu.</p>

  <p>“İkinci İblis Savaşı başlamıştı.”</p>

  <p>Arlen’ın zihninde, o gece belirdi. Şehirlerin yandığını, nüvelikler tarafından vahşice saldırıya uğrayan insanların dehşet içinde kaçıştığını gördü. Aileleri kaçabilsin, aileleri zaman kazanabilsin diye kendilerini feda eden erkekleri, çocuklarına gelen pençelere kendini siper eden kadınları gördü. En çok da, nüveliklerin, pençe ve dişlerinden kanlar akarken vahşi bir neşe içinde dans ettiklerini gördü.</p>

  <p>Çocuklar korku içinde geri çekilirlerken Keerin onların üzerine doğru yürüdü. “Savaş yıllarca sürdü ve insanlar her defasında hayvanlar gibi katledildiler. Onlara liderlik edecek bir Kurtarıcı yokken, nüveliklere karşı hiçbir şansları yoktu. Bir gece içinde büyük uluslar düştü.</p>

  <p>“Bilginler cevap aradılar ve kurtuluşu bir zamanlar fantezi ve batıl inanç sayılan o öykülerde buldular. İblisler, şehirlerle beraber kütüphaneleri de yerle bir etmişlerdi, ancak hepsini yok edecek kadar hızlı değillerdi. İnsanlar yerlere, biçimsiz semboller çizerek nüveliklerin yaklaşmasını önlediler. Muhafazalar hâlâ işe yarıyordu, ama onları çizen titrek eller çoğu zaman hata yapıyor ve bu hatalar pahalıya mal oluyordu.</p>

  <p>“Hayatta kalabilenler, insanları etraflarına topladı ve onları uzun geceler boyunca korudu. İşte o insanlar ilk Muhafazacılar oldular, bugün bile bizi koruyan insanların öncüleri.” Jonglör kalabalığa işaret etti. “O yüzden bir dahaki sefer bir Muhafazacı gördüğünüzde ona teşekkür edin, çünkü ona hayatınızı borçlusunuz.”</p>

  <p>Bu, hikâyenin Arlen’ın daha önce hiç duymadığı bir varyasyonuydu. Muhafazacılar mı? Tibbet Deresi’nde, bir sopayla bir şeyler çizebilecek yaşa gelen herkes muhafaza yapmayı öğrenirdi. Çoğunun bu iş için doğuştan bir yeteneği yoktu, ancak herhangi bir insanın kaya, ateş, rüzgâr, su ve orman iblislerine karşı en basit yasaklamaları öğrenmeye zaman ayırmamasını Arlen’ın zihni almıyordu.</p>

  <p>“Böylece şimdi, iblisleri dışarıda bırakarak, muhafazalarımız içinde güvende kalabiliyoruz,” dedi Keerin. “Ulaklar,” diyerek Ragen’a işaret etti, “evet, tüm insanların en cesurları olan Ulaklar ise, şehirden şehre yolculuk edip, haberler getirip, insanlara eşlik edip, mal getirip götürmeye başladılar.”</p>

  <p>Biraz yürüdü, çocukların korku dolu bakışlarıyla buluşurken kendi gözleri bir hayli sertti. “Ama güçlüyüz,” dedi. “Değil mi?”</p>

  <p>Çocuklar başlarını olumlu bir şekilde salladılar, ancak gözleri hâlâ korkuyla açılmış haldeydi.</p>

  <p>“Duyamadım?” diye üsteledi, elini kulağına götürerek.</p>

  <p>“Evet!” diye haykırdı kalabalık.</p>

  <p>“Kurtarıcı tekrar geldiğinde, hazır olacak mıyız?” diye sordu. “İblisler bir kez daha bizden korkmayı öğrenecek mi?” “Evet!” diye kükredi kalabalık.</p>

  <p>“Sizi duyamıyorlar!” diye bağırdı Jonglör.</p>

  <p>“EVET!” diye haykırdı kalabalık, yumruklarını havaya kaldırarak. Arlen hepsinden daha fazla bağırıyordu. Jessi onu taklit etti; küçük kız yumruğunu havaya kaldırıyor, sanki kendisi bir iblismiş gibi çığlıklar atıyordu. Jonglör öne doğru eğilerek selam verdi ve kalabalık sakinleştiğinde, lavtasını kaldırıp onları başka bir şarkıyla eğlendirmeye devam etti.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Söz verildiği gibi, Arlen, Kasaba Meydanı’ndan bir çuval tuzla ayrıldı. Norine ve Marea da dahil tüm aileye haftalarca yeterdi bu tuz. Değirmende öğütülmemişti, ama Arlen, anne ve babasının Hog’a bu iş için fazladan para vermektense tuzu kendi başlarına öğütmeyi tercih edeceğini biliyordu. Çoğu insan aslında bu parayı öderdi, zaten Hog onlara hiç şans tanımayıp tuz geldiği anda değirmende ezdirip fazladan masrafı maliyete eklerdi.</p>

  <p>Orman Boyu’na doğru giden yolda yürürken, Arlen’ın adımları canlıydı. Çok geçmeden, Cholie’nin kendini astığı ağacı geçti ve neşesi dibe vurdu. Ragen’ın nüveliklerle savaşma konusunda söylediklerini ve babasının tedbirlilik hakkında anlattıklarını bir kez düşündü.</p>

  <p>Babasının büyük ihtimalle haklı olduğuna karar verdi; saklanabildiğin zaman saklan ve zorunda kaldığın zaman dövüş. Ragen bile bu felsefeyi onaylıyor gözüküyordu. Ama Arlen, saklanmanın da insanlara göremedikleri biçimlerde zarar verdiği hissini bir türlü üstünden atamıyordu.</p>

  <p>Babasıyla Orman Boyu’nda buluştu ve ödülünü gösterdiğinde, babası sırtını sıvazladı. Öğleden sonrasının geri kalanını oradan oraya koşturup yeniden inşa çalışmalarına yardım etmekle geçirdi. Şimdiden, bir evin daha tamiratı bitmişti ve karanlık çökmeden muhafazaları hazır olacaktı. Birkaç hafta sonra, Orman Boyu Evleri tamamen yeniden inşa edilmiş olurdu. Bu herkesin çıkarınaydı, zira tüm kış yetecek kadar odun istiyorlarsa bunun yapılması gerekliydi.</p>

  <p>“Önümüzdeki birkaç gün buradaki işlere yardım edeceğime dair Selia’ya söz verdim,” dedi Jeph, at arabasına eşyalarını yüklerken. “Ben yokken çiftliğin erkeği sen olacaksın. Muhafaza direklerini kontrol edip tarlalardaki zararlı otları temizleyeceksin. Bugün Norine’e günlük işleri gösterdiğini gördüm. O avluyu hallederken, Marea da içeride annene yardım edebilir.”</p>

  <p>“Peki,” dedi Arlen. Tarlaları otlardan temizlemek ve direkleri kontrol etmek zor işlerdi ancak kendisine gösterilen bu güven göğsünü kabartmıştı.</p>

  <p>“Sana güveniyorum Arlen,” dedi Jeph Arlen da, “Seni hayal kırıklığına uğratmayacağım baba,” diye söz verdi.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Sonraki birkaç günde çok az olay yaşandı. Silvy hâlâ bazen ağlıyordu, ancak yapılacak işler vardı. Ayrıca, doyması gereken fazladan karınlar yüzünden bir kez bile şikâyet etmedi. Doğal olarak, Norine hayvanlarla ilgilenme işini üstlendi, hatta Marea bile kabuğundan çıkmışa benziyordu, içeride yemek yapma ve süpürme işlerine yardım ediyordu; akşam yemeğinden sonra dokuma tezgâhında bile çalışıyordu. Çok geçmeden Norine’le dönüşümlü olarak avludaki işleri bile yapmaya başlamıştı. İki kadın da kendilerine düşeni yapmakta kararlı görünüyordu, ancak yine de işlerini yaparlarken arada bir geçici sessizlikler olduğunda, yüzleri acı ve özlemle buruşuyordu.</p>

  <p>Arlen’in elleri ot yolmaktan su toplamıştı, sırtı ve omuzları da her günün sonunda ağrıyordu, ama şikâyet etmiyordu. Üstüne aldığı yeni sorumlulukların arasında tek hoşuna giden, muhafaza direkleri üstünde çalışmaktı. Arlen muhafaza yapmayı her zaman sevmiş, çoğu çocuğun henüz hiçbir şey bilmediği yaşlardayken temel savunma sembollerinde ve çok geçmeden de daha karmaşık muhafaza ağlarında ustalaşmıştı. Jeph artık onun çalışmalarını kontrol bile etmiyordu. Arlen’ın eli, babasınınkinden çok daha sakin ve ustaydı. Muhafaza yapmak, bir iblise mızrakla saldırmakla aynı şey değildi ama bu yine de kendi çapında bir çeşit dövüşme sayılırdı.</p>

  <p>Jeph, her gün batımında eve geliyor ve Silvy, onun için kuyudan çektiği bir kova suyu, elini yüzünü yıkasın diye hazır tutuyordu. Arlen, Norine ve Marea’ya hayvanları ağıla kilitlemeleri için yardım ediyor ve daha sonra hep birlikte akşam yemeğine oturuyorlardı.</p>

  <p>Beşinci günde, güneşin batmasına çok fazla bir zaman kalmamışken, toz hortumu yaratıp ahır kapılarını birbirine vurduran bir rüzgâr çıktı. Arlen, yağmurun kokusunu alabiliyor ve kararan gökyüzü bunu doğruluyordu. Jeph’in de bu işaretleri algılayıp ya erkenden gelmesini ya da Orman Boyu’nda kalmasını umut etti. Kara bulutlar erken bir gün batımı demekti ve erken bir gün batımı bazen nüveliklerin hava tam kararmadan ortaya çıkması anlamına geliyordu.</p>

  <p>Arlen tarlaları terk edip, korkmuş hayvanları tekrar ahıra sokmak için uğraşan kadınlara yardım etmeye başladı. Silvy de dışarıda bodrum kapılarını sıkıca kapatıyor, hayvan barınaklarının etrafındaki muhafaza direklerinin sıkıca bağlandığından emin oluyordu. Jeph, at arabasıyla geldiğinde harcayacak çok az zaman kalmıştı. Gökyüzü çabucak kararıyordu. Daha şimdiden, direkt güneş ışığı kalmamıştı. Nüvelikler her an gelebilirdi.</p>

  <p>“Atın yularını çözmek için zaman yok,” diye seslendi Jeph, Missy’nin daha hızlı koşması için kırbacını şaklatarak. “Sabah yaparız. Herkes eve girsin, şimdi!” Silvy ve diğer kadınlar bu çağrıya uyup içeri yöneldiler.</p>

  <p>“Eğer acele edersek yapabiliriz,” diye bağırdı Arlen, rüzgârın uğuldamasını bastırmak için. Babasının arkasından koşuyordu. Missy, eğer geceyi koşum takımıyla geçirecek olursa, günlerce kötü bir ruh hali içinde olurdu.</p>

  <p>Jeph kafasını salladı. “Şimdiden hava çok karanlık! Bir geceyi böyle geçirse ölmez.”</p>

  <p>“Beni ahıra kilitle o zaman,” dedi Arlen. “Koşumlarını ben çözerim, fırtına sırasında da hayvanların yanında kalırım.”</p>

  <p>“Sana söyleneni yap Arlen,” diye bağırdı Jeph. At arabasından atladı ve çocuğu kolundan yakalayıp yarı sürükleyerek ahırdan çıkardı.</p>

  <p>Beraberce ahırın kapılarını çekip kol demirini indirdikten sonra, gökyüzünü yaran bir şimşek çaktı. Ahır kapılarına boyanmış olan muhafazalar bir an için aydınlanıp, adeta kısa bir zaman sonra yaşanacaklara işaret etti. Hava, yağmurun vaatlerine gebeydi.</p>

  <p>Nüveliklerin yerden yükselişini haber verecek olan sisin varlığını kontrol ederek eve doğru koştular. Şimdilik yol gayet temizdi. Eve ok gibi girerlerken, Marea kapıyı açık tutuyordu. O anda dış avludaki tozları kaldıran ilk büyük yağmur damlaları yere düşmeye başladı.</p>

  <p>Marea tam kapıyı kapatacakken, avludan bir uluma sesi duyuldu ve herkes buz kesti.</p>

  <p>“Köpek!” diye haykırdı Marea, ağzını kapatarak. “Onu çite bağlamıştım, unutmuşum!”</p>

  <p>“Bırak kalsın,” dedi Jeph. “Kapıyı kapat.”</p>

  <p>“Ne?!” diye haykırdı Arlen, inanamayarak. Hızla babasına döndü.</p>

  <p>“Yol hâlâ temiz!” diye haykırdı Marea. Evden ok gibi fırladı.</p>

  <p>“Marea hayır!” diye haykırdı Silvy, arkasından koşarak.</p>

  <p>Arlen da kapıya doğru koştu, ancak babası tulumunun omuz kayışlarım yakalayıp onu arkaya çekti. “İçeride kal!” diye emretti, kapıya doğru giderken.</p>

  <p>Arlen, bir an için arkaya doğru sendeledi, sonra tekrar koştu. Jeph ve Norine verandadaydı ama dış muhafazaların arkasında duruyorlardı. Arlen verandaya ulaştığında, köpek, onu geçip evin içine koşturdu; boğazındaki ip hâlâ duruyordu.</p>

  <p>Dışarıda rüzgâr adeta uluyarak eserken, yağmur damlalarını sertleştiriyor; sanki yüzlerce böcek ısırıyormuş gibi bir etki bırakıyordu. Tam da iblislerin yerden yükseldiği anda, Arlen, annesiyle Marea’nın tekrar eve doğru koşmakta olduklarını gördü. Her zamanki gibi ilk gelenler ateş iblisleriydi. Puslu şekilleri yerden sızar gibi yukarı yükseliyordu. Nüveliklerin en küçükleri olan ateş iblisleri dört ayaklarının üzerinde yekvücut olurlardı. Omuzlarına kadar ancak kırk beş santim boyundaydılar. Gözleri, burun delikleri ve ağızları, dumanlı bir ışıkla parlardı.</p>

  <p>“Koş Silvy!” diye bağırdı Jeph. “Koş!”</p>

  <p>Eve gelmeyi başaracaklarmış gibi görünüyordu, ancak birden Marea tökezleyip yere düştü. Silvy ona yardım etmek için döndü ama o anda ilk nüvelik katı halini aldı. Arlen annesine koşmak için hareketlendiyse de Norine’in eli onun koluna yapışmış bırakmıyordu.</p>

  <p>“Aptal olma,” diye bağırdı kadın.</p>

  <p>“Ayağa kalk!” diye bağırdı Silvy, Marea’yı kolundan yukarı çekerek.</p>

  <p>“Bileğim!” diye haykırdı Marea. “Yapamayacağım! Bensiz git!”</p>

  <p>“Hayatta olmaz!” diye kükredi Silvy. “Jeph!” diye haykırdı. “Bize yardım et!”</p>

  <p>O sırada nüvelikler tüm avluda şekil almaya başlamışlardı. Birkaçı, kadınları fark edip onlara doğru ok gibi fırladıklarında, Jeph hareketsizce duruyordu; kaskatı kesilmişti.</p>

  <p>“Bırak BENİ!” diye kükredi Arlen, Norine’in ayağına sertçe basarak. Kadın acıyla haykırdı ve Arlen kolunu kurtardı. En yakınında, bulabileceği bir silah aradı. Tahta bir süt kovasını kapıp avluya doğru koştu.</p>

  <p>“Arlen HAYIR!” diye haykırdı Jeph, ama Arlen, artık onu dinlemeyi bırakmıştı.</p>

  <p>İri bir kediden daha büyük olmayan bir ateş iblisi Silvy’nin sırtına atladı. Pençeler etinde derin izler bırakıp elbisesinin arkasını kanlı bir paçavraya dönüştürürken kadın çığlıklar içindeydi. Nüvelik Silvy’nin sırtını pençelemeye devam ederken, Marea’nın feryat eden yüzüne ateş püskürdü. Derisi eriyip saçı tutuşunca, kadın çığlık attı.</p>

  <p>Bir saniye sonra oraya varan Arlen kovayı tüm gücüyle savurdu. Vurduğunda kova ikiye ayrıldı ama iblis de annesinin sırtından yere düştü. Kadın sendeledi ama Arlen ona destek olmak için oradaydı. Rüzgâr iblisleri kanatlarını açıp germeye ve birkaç metre ötede bir kaya iblisi şekil almaya başladığı halde, birkaç ateş iblisi daha onlara doğru yaklaşıyordu.</p>

  <p>Silvy inliyor olmasına rağmen ayakları üzerinde doğrulmayı başardı. Arlen onu Marea’dan ve Marea’nın ıstırap dolu feryatlarından uzaklaştırdıysa da eve giden yol ateş iblisleri tarafından kesilmişti. Bu sırada kaya iblisi de onları görüp hemen saldırıya geçti. Kalkışa hazırlanan birkaç rüzgâr iblisi, bu devasa yaratığın yoluna çıktılar ancak kaya iblisinin pençeleri, bir orağın, mısır saplarını biçtiği gibi onları bir kenara savurdu.</p>

  <p>Rüzgâr iblisleri cansız bir şekilde havada taklalar atarak savruldu ve ateş iblisleri de onların üzerine üşüşüp cesetlerini parçalamaya başladı.</p>

  <p>Bu, sadece anlık bir duraksamaydı ama Arlen bu fırsatı değerlendirip annesini evin ters tarafına çekti. Ahıra giden yol da iblisler tarafından kesilmişti ama hayvan barınağına giden yol hâlâ açıktı. Eğer nüveliklerin, onları yakalamalarına izin vermezlerse başarabilirlerdi. Silvy hâlâ çığlık çığlığaydı. Arlen bunun acıdan mı yoksa korkudan mı olduğunu bilmiyordu ama annesi onun yanında sendeleye sendeleye yürüyor ve geniş bir etek giyiyor olmasına rağmen hızlarını kesmiyordu.</p>

  <p>Arlen bir anda koşmaya başlayınca, etraflarını neredeyse çevirmiş olan ateş iblisleri de onları aynı şekilde hızla takip etti. Yağmur daha sert yağıyor, rüzgâr uğulduyordu. Bir yıldırım, gökyüzünü, peşlerindeki iblisleri ve çok yakın ama sonsuzcasına uzak olan hayvan barınağını aydınlattı.</p>

  <p>Avludaki toz toprak, gittikçe daha da ıslanıp kayganlaştı. Ama korku onlara çeviklik bahşettiğinde dengelerini korumayı başardılar. Saldıran kaya iblisinin adımları en az şimşekler kadar gürültülüydü; gittikçe yaklaşıyor, yaklaştıkça yeri daha da fazla sarsıyordu.</p>

  <p>Arlen kayarak hayvan barınağının kapısında durmayı başardı ve sürgüyü açmaya uğraştı. O bir saniyede alev iblisleri onlara yetişti ve en ölümcül silahlarını kullanmak için menzile girdiler. Arlen ve annesini hedef alarak ateş püskürdüler. Ateş, uzaklık nedeniyle zayıflamasına rağmen giysilerini tutuşturmaya yetti ve Arlen yanık saç kokusu aldı. Bütün vücudunu muazzam bir acı kaplayıp geçse de bunu umursamadı ve sonunda barınak kapısını açmayı başardı. Bir başka ateş iblisi annesinin üstüne atlayıp pençelerini göğsüne derin bir şekilde geçirdiği sırada Arlen onu içeriye çekmeye başlamıştı. Hızlı bir hamleyle annesini barınağın içine çekti. Muhafazaların öte tarafına geçerlerken, Silvy kolayca ilerdi, ne var ki nüvelik, büyülü bir patlamayla arkaya fırlatıldı. Kadının göğsüne geçirdiği pençeleri de, ortalığa et ve kan saçarak boşa çıktı. ikisinin de giysileri hâlâ yanıyordu. Silvy’yi kollarıyla sarmalayan Arlen kendini annesiyle birlikte yere attı, sonra birlikte çamura yuvarlanmalarını sağlayıp alevleri söndürdü.</p>

  <p>Kapıyı kapatmak için hiç şansları yoktu. İblisler, şimdi hayvan barınağının etrafını sarmışlar, muhafaza ağına darbeler indiriyor, tüm muhafazalar boyunca büyü patlamaları yaratıyorlardı. Ama aslında kapının da çitin de bir önemi yoktu. Muhafaza direklerine bir şey olmadığı sürece nüveliklere karşı güvendeydiler.</p>

  <p>Ama hava durumuna karşı güvende değillerdi. Yağmur, dondurucu bir şekilde yağıyor, rüzgâr adeta kırbaçlıyor, damlalar can yakıcı bir hal alıyordu. Silvy, düşüşten sonra bir daha yerden kalkamadı. Kan ve çamur içindeydi; Arlen, onun hem yaralarına hem de yağmura rağmen hayatta kalıp kalamayacağını bilmiyordu.</p>

  <p>Sendeleye sendeleye yemliğin yanına gitti ve yemliği bir tekmeyle yere devirdi. Domuzların yemeğinin bitmemiş geri kalan kısmını çamurda çürüsünler diye yere döktü. Arlen, kaya iblisinin, muhafaza ağına darbeler indirmesini görebiliyordu ama büyü dayandı ve iblis geçemedi. Şimşek parıltıları ve iblis alevlerinin arasında birdenbire Marea’yı fark etti. Bir alev iblisi sürüsünün altında kalmıştı, her biri vücudunun bir parçasını koparıp ziyafetlerinin tadını çıkarmak için adeta dans ederek oradan uzaklaşıyordu.</p>

  <p>Kaya iblisi, bir süre sonra vazgeçip Marea’nın olduğu yere dev adımlara ulaştı ve zalim bir adamın bir kediyi yerden kapacağı şekilde, devasa pençesiyle onu bacağından yakaladı. Kadın, boğuk sesle bir çığlık attı ve Arlen, dehşetle onun hâlâ hayatta olduğunu anladı. Kendisi de bir çığlık attı ve muhafaza ağından fırlayıp ona ulaşmayı düşündü. Ama sonra, iblis kadını mide bulandırıcı bir çatırtıyla yere çaldı.</p>

  <p>Yaratığın ziyafetine başlamasını görmemek için Arlen arkasını döndü. Gözyaşları, yağan yağmurda silinip gidiyordu. Yemliği Silvy’nin yanına sürükledi, annesinin eteğinin astarını yırtıp yağmurda ıslanmasını sağladı. Kadının derin yaralarındaki çamurları temizleyebildiği kadar temizleyip, bu yaralara başka kumaş parçalarıyla tampon yapmaya çalıştı. Temiz denemezdi, ancak domuz çamurundan daha temiz olduğu kesindi.</p>

  <p>Annesi titriyordu. Arlen, pis pis bakan iblislerin görüntüsünden kurtulmak ve sağanak yağmurdan korunmak için yemliği üstlerine kalkan olarak çekti ve ısınması için annesinin yanına uzandı.</p>

  <p>Tahta yemliği üzerlerine tamamen örterken bir kez daha yıldırım düştü. Son gördüğü şey babası oldu; hâlâ kaskatı bir biçimde verandada duran babası.</p>

  <p><i>Eğersen... veya annen orada olsa...</i> Arlen babasının sözlerini hatırlamıştı. Ama verdiği tüm sözlere rağmen, hiçbir şey Jeph Bales’in savaşmasına yetecek gibi görünmüyordu.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Gece, nihayetsiz bir yavaşlıkla geçti; uyku içinse hiçbir umut yoktu. Yemliğin üzerine düşen yağmur damlaları, düzenli bir ritim oluşturuyordu, içinde yattıkları çamur, soğuktu ve domuz pisliği kokuyordu. Silvy sayıklayıp titriyordu. Arlen ise sahip olduğu azıcık sıcaklığı ona verebilmek için kollarını sıkıca annesinin vücuduna sarmıştı. Kendi el ve ayaklarını hissedemiyordu.</p>

  <p>Üzerine çöken umutsuzlukla annesinin omzunda ağlamaya başladı. Ama kadın inleyip onun elini okşadığında, bu basit ve içgüdüsel hareket, Arlen’ı dehşetten, acıdan ve içinde bulunduğu zihinsel uykudan çekip çıkardı.</p>

  <p>Bir iblisle savaşmış ve kurtulmuştu. Onlarla dolu bir avluda bulunmuş ve hayatta kalmıştı. Nüvelikler ölümsüz olabilirdi, ama atik davranıldığı takdirde onlara karşı üstünlük sağlanabilirdi. Onlara süratle üstün gelinebilirdi.</p>

  <p>Ayrıca kaya iblisinin de diğer nüveliğe vurup fırlattığında gösterdiği gibi, canları yakılabilirdi.</p>

  <p>Ama eğer Jeph gibi adamlar -kendi ailelerini korumak için bile nüveliklere karşı çıkmaktan korkarlarsa ne fark ederdi ki? Ne gibi bir umutları olabilirdi ki?</p>

  <p>Etrafındaki karanlığa saatlerce boş boş baktı, ama zihninde tek gördüğü şey, muhafazalarının güvenliği içinde onlara bakmakla yetinen babasının yüzüydü.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Yağmur, gün doğmadan azaldı. Arlen bu molayı fırsat bilerek tahta yemliği kaldırdı ancak anında pişman oldu, çünkü tahtanın depoladığı ısı anında kaybolmuştu. Yemliği tekrar aşağı indirdi ama gökyüzü aydınlandıkça arada bir dışarı bakmayı da ihmal etmedi.</p>

  <p>Etrafı açıkça görmek için yeterince ışık olduğunda nüveliklerin çoğu kaybolmuştu, ancak sona kalan bazıları, gökyüzü çivit mavisinden eflatuna dönerken bile etraftaydı. Arlen güçlükle de olsa ayaklarının üzerinde doğruldu ve üzerine yapışmış olan çamur ve gübre karışımını nafile bir şekilde silkeleyip atmaya çalıştı.</p>

  <p>Büktüğünde, kolunun uyuşmuş olduğunu hissetti. Aşağı baktığında, ateşin yaktığı yerlerde derisinin açık kırmızı renkte olduğunu gördü. <i>Çamur içinde bir gece geçirmek en azından bir şeye yaramış,</i> diye düşündü. Tüm geceyi soğuk, gübreli çamurun içinde geçirmeseler, hem annesinin hem de kendi yanıklarının daha da kötü olacağını biliyordu.</p>

  <p>Avludaki son ateş iblisleri de pusa dönüşüp kaybolduklarında Arlen, barınaktan çıkıp ahıra doğru yöneldi.</p>

  <p>Bunun üzerine verandadan, “Arlen, hayır!” diye bir haykırış geldi. Arlen başını kaldırdı ve orada, bir battaniyeye sarınmış, veranda muhafazalarının güvenliğinde nöbet tutan Jeph’i gördü. “Daha güneş tam olarak doğmadı! Bekle!”</p>

  <p>Arlen onu umursamadı bile. Ahıra doğru yürüyüp kapıları açtı. Missy, tamamen mutsuz görünüyordu ve hâlâ at arabasına bağlıydı. Ancak Kasaba Meydanı’na gidebilecek durumda gözüküyordu.</p>

  <p>Atı dışarıya çıkarırken bir el kolundan yakaladı. “Kendini öldürtmeye mi çalışıyorsun?!” diye sordu Jeph. “Beni dinlesene çocuk!”</p>

  <p>Arlen kolunu sertçe çekti, babasının gözüne bakmayı reddediyordu. “Annem’in Coline Trigg’e görünmesi gerek,” dedi.</p>

  <p>“Annen hayatta mı?” diye sordu Jeph, inanamayarak. Kafasını, kadının çamurda yattığı yere çevirdi.</p>

  <p>“Sana kalsa ölüydü,” dedi Arlen. “Onu Kasaba Meydanı’na götürüyorum.”</p>

  <p>“Götürüyorum değil<i>, götüreceğiz,”</i> diye düzeltti Jeph. Karısını kaldırıp at arabasına taşımak için acele etti. Norine’i hayvanlara bakması ve zavallı Marea’dan artakalanları araması için geride bırakarak kasabaya doğru yola çıktılar.</p>

  <p>Silvy ter içindeydi. Yanıkları Arlen’inkinden daha kötü gözükmese de, ateş iblislerinin pençelerini geçirdikleri derin yarıklardan hâlâ kan sızıyordu; yarıkların etrafındaki et de çirkin bir şekilde kızarıp şişmişti.</p>

  <p>“Arlen, ben...” diye başladı Jeph, yoldayken. Titreyen elini oğluna uzattı. Arlen kendini çekti ve bakışlarını çevirdi. Jeph ise bir yeri yanmış gibi irkildi.</p>

  <p>Arlen, babasının utanç içinde olduğunu biliyordu. Aynen Ragen’ın söylediği gibiydi. Belki de Jeph aynı Cholie gibi kendinden nefret ediyordu. Yine de, Arlen ona karşı hiçbir sempati hissedemedi. Jeph’in korkaklığının bedelini annesi ödemişti.</p>

  <p>Yolun geri kalanını sessizlik içinde kat ettiler.</p>

  <p>Coline Trigg’in Kasaba Meydanı’ndaki evi Dere’deki evlerin en büyüklerinden biriydi ve yataklarla doluydu. Ailesine ek olarak, Coline’in hasta yataklarında en az bir kişi hep yatıyor olurdu.</p>

  <p>Coline, büyük burunlu, çenesiz, kısa boylu bir kadındı. Daha otuzunda değildi ancak altı çocuğu vardı ve bu yüzden biraz göbekliydi. Giysileri her zaman için yanmış ot kokardı ve hazırladığı ilaçlar da genelde tadı berbat olan çaylardan oluşurdu. Tibbet Deresi’ndeki insanlar o çaylarla ilgili espriler yapıp dalga geçerdi ama hepsi de, üşüttükleri zaman bu çayları minnettar bir şekilde içerdi.</p>

  <p>Arlen ve babası hastayı içeri getirdiklerinde, Otacı Kadın, Silvy’ye sadece tek bir bakış attı. Hiç soru sormadı ki bu gayet iyi bir şeydi, zira herhangi bir soru sorulduğunda nasıl cevap vereceklerini ne Arlen biliyordu, ne de Jeph. Kadın her bir yaranın içini açıp, hastalıklı kahverengi cerahati sıkıp dışarı çıkardığında hava berbat bir kokuyla doluyordu. Kadın, yaraları su ve şifalı otlarla temizleyip içlerini boşalttı ve sonra dikiş atıp hepsini kapattı. Bu esnada Jeph’in suratı yeşerdi ve birden elini ağzıyla kapattı.</p>

  <p>“Git dışarıda kus!” diye bağırdı Coline. Parmağıyla kapıyı işaret ederek Jeph’i odadan kovdu. Jeph kaçarcasına odadan koşup çıktığında kadın, Arlen’a baktı.</p>

  <p>“Sen de mi kusmak istiyorsun?” diye sordu. Arlen başını olumsuz anlamda salladı. Coline bir süre ona dik dik baktıktan sonra takdir edercesine başını salladı. “Sen babandan daha cesursun,” dedi. “Havanla tokmağı getir. Sana yanıklar için merhem yapmayı öğreteceğim.”</p>

  <p>Coline, gözlerini, yaptığı işten hiç ayırmadan Arlen’ı, eczanesindeki sayısız kavanoz ve kesenin içinde sakladığı malzemeler hakkında bilgilendirerek onları nasıl karıştıracağını anlattı. Arlen merhemi annesinin yanıklarına uygularken, kadın tüyler ürpertici işine devam etti.</p>

  <p>Sonunda, Silvy’nin tüm yaralarına bakıldıktan sonra, Otacı Kadın, Arlen’a dönüp onu incelemeye başladı. Arlen ilk başta itiraz ettiyse de merhem kendi üzerinde de işe yaradı ve koluna yayılan serinliği hissettiğinde, yanıklarının aslında ne kadar acıdığını fark etti.</p>

  <p>“O iyileşecek mi?” diye sordu Arlen, annesine bakarak. Normal bir şekilde nefes alıyor görünüyordu, ancak yaralarının etrafındaki et çirkin bir hal almıştı ve o berbat koku hâlâ havadaydı.</p>

  <p>“Bilmiyorum,” dedi Coline. Kelimelerini özenle seçip ballandıra ballandıra konuşan birisi değildi. “Bu kadar kötü yaralara sahip birisini daha önce görmemiştim. Genellikle, eğer nüvelikler o kadar yakına gelirlerse...”</p>

  <p>“Seni öldürürler,” dedi Jeph, kapı eşiğinden. “Eğer Arlen olmasaydı, Silvy’yi de öldürmüşlerdi.</p>

  <p>“Oğlum dün gece bana bir şey öğretti Coline,” diye devam etti Jeph, bunları söylerken Arlen’a bakıyordu. “Bana gösterdi ki, ne olursa olsun, eğer harekete geçmek için irade varsa, umut da vardır.”</p>

  <p>Ellerini oğlunun omuzlarına koydu. “Seni bir daha hayal kırıklığına uğratmayacağım,” diye söz verdi. Arlen başını olumlu bir şekilde salladıysa da gözlerini öte tarafa çevirdi. Babasının söylediklerinin doğru olduğuna inanmak istiyordu, ama babasının verandada korkudan donmuş bir halde bekleyişini zihninden söküp atamıyordu.</p>

  <p>Jeph, Silvy’nin yanına gidip karısının ıslak ve yapışkan elini kendi eliyle kavradı. Karısı hâlâ terliyor, arada sırada ilacın sebep olduğu uykusunda sağa sola sallanıyordu. “Ölecek mi?” diye sordu Jeph.</p>

  <p>Otacı, uzun uzun iç çekti. “Kemikleri yerine yerleştirmede ve çocukları dünyaya getirmede elim iyi işler,” dedi. “Hastalık ateşlerini iyileştirip insanları soğuğa karşı koruyabilirim. Hatta, hâlâ tazeyse iblis yaralarını bile temizleyebilirim.” Kafasını sağa sola salladı. “Ama bu, iblisateşı. Ona acısı dinsin ve uyuyabilsin diye şifalı otlar verdim, ama gerçek bir tedavi istiyorsanız benden daha iyi bir Otacı’ya ihtiyacınız var.”</p>

  <p>“Başka kim var ki?” diye sordu Jeph. “Dere’de senden başka kimse yok ki.”</p>

  <p>“Bana öğreten kadın,” dedi Coline, “Yaşlı Mey Friman. Güneşli Çayır’ın eteklerinde yaşıyor, buradan iki günlük yol. Onun daha önce iblis-ateşini tedavi ettiğini görmüştüm. Ama bu ateş hızlı yayılacaktır. Eğer acele etmezseniz, Yaşlı Mey bile size yardım edemeyebilir.”</p>

  <p>“Onu nasıl buluruz?” diye sordu Jeph.</p>

  <p>“Kaybolamazsınız zaten,” dedi Coline. “Oraya sadece tek bir yol var. Yol ormandan geçtiğinde çataldan dönmeyin yeter; tabii Miln’e giden yolda haftalarca zaman harcamak istemiyorsanız. O Ulak, Çayır’a gitmek üzere birkaç saat önce yola çıktı. Eğer acele ederseniz belki onu yakalayabilirsiniz. Ulaklar yanlarında kendi muhafazalarını taşırlar. Eğer onu bulabilirseniz, korunma için yolda mola vermek yerine güneş batana kadar yola devam edebilirsiniz. Ulak yolunuzu yarı yarıya kısaltabilir.”</p>

  <p>“Onu bulacağız,” dedi Jeph. “Bunun için ne gerekiyorsa yapacağız...” Sesi, kararlı bir tona büründü ve Arlen’in umudu yeşerdi.</p>

  <p>Arlen, at arabasının arkasından, Tibbet Deresi’nin uzakta kaybolmasını izlerken, garip bir şekilde hasret duygularıyla doldu. İlk defa, evden bir gün uzaklıktaki bir yerden daha uzağa gidecekti. Bir başka kasaba görecekti! Bir hafta önce sorsalar, böyle bir maceranın, en büyük düşü olduğunu söylerdi. Ama şimdi, tek düşlediği, her şeyin eskiden nasılsa öyle kalmasıydı.</p>

  <p>Çiftliğin güvende olduğu zamanlardaki gibi.</p>

  <p>Annesinin iyi durumda olduğu zamanlardaki gibi.</p>

  <p>Babasının bir korkak olduğunu bilmediği zamanlardaki gibi.</p>

  <p>Coline; Arlen, Jeph ve Silvy’nin belki bir haftayı aşkın bir süre boyunca evden uzakta olacağını Norine’e haber vermesi ve oradaki hayvanlara bakmaya yardım edip muhafazaları kontrol etmesi için oğullarından birini çiftliğe göndermeye söz vermişti. Gerçi komşuları dayardım ederdi ama Norine’ın kayıpları hâlâ çok tazeydi, geceleri tek başına karşılaması çok zor olurdu.</p>

  <p>Otacı Kadın onlara bir de kabaca çizilmiş bir harita vermişti. Bu harita dikkatle rulo yapılmış ve deriden, koruyucu bir kabın içine konulmuştu. Dere’de kâğıt nadir görülen bir şeydi ve kolayca verilmezdi. Arlen, haritaya hayran kalmıştı. Yerlere isimlerini veren kelimeleri okuyamamasına rağmen haritayı saatlerce incelemişti. Ne Arlen’ın, ne de babasının okuması yoktu.</p>

  <p>Harita, Güneşli Çayır’a giden yolu tarif ediyor, yol boyunca nelerle karşılaşılacağını gösteriyordu, ancak uzaklıklar açıkça anlaşılmıyordu. Geceyi geçirebilecekleri ve korunabilecekleri birkaç çiftlik işaretlenmişti, ama bunların birbirlerine olan uzaklıklarını söyleyebilmek güçtü.</p>

  <p>Silvy, düzensiz bir şekilde uyuyordu ve terden sırılsıklam olmuştu. Bazen konuşuyor veya haykırıyor ama söylediklerinden pek bir şey anlaşılmıyordu. Arlen, ıslak bir kumaş parçasıyla annesinin yüzünü siliyor ve Otacı’nın tembihlediği gibi, tadı keskin olan çayı içiriyordu, ama bunlar pek bir işe yarıyormuş gibi görünmüyordu.</p>

  <p>Öğle vaktinin geç saatlerinde, Harl Tanner’ın evine yaklaştılar. Bu adam, Dere’nin biraz dışında yaşayan bir çiftçiydi. Çiftliği, Orman Boyu Evleri’nden sadece birkaç saat uzaklıktaydı, ancak Arlen ve babası öğleden sonra ancak yola çıkabilmişlerdi.</p>

  <p>Arlen; Harl ve üç kızını her sene yazdönümü festivalinde gördüğünü hatırladı. Ancak iki yazdır gelmiyorlardı çünkü Harl’ın karısı nüvelikler tarafından öldürülmüştü. Orman Boyu’nda yaşanan trajedi bile onları dışarı çıkartamamıştı.</p>

  <p>Tanner’ın tarlalarının dörtte üçü yanıp kararmış haldeydi; sadece eve en yakındakiler muhafazalandırılmış ve ekilmiş durumdaydı. Sıska bir inek, çamurlu avluda geviş getiriyor; tavuk kümesine bağlanmış bir keçinin kaburgaları da açık bir şekilde görülebiliyordu.</p>

  <p>Tannerların evi, üst üste yığılıp çamur ve kille bir arada tutulan taşlardan oluşuyordu ve tek katlıydı. Büyük taşların üzerinde, soluk renkli muhafaza resimleri vardı. Arlen, bunların beceriksizce boyandığını düşündü, ama bu zamana kadar dayanmış olmalarını da göz ardı etmedi. Evin çatısı düz değildi; samandan yapılma dam örtüsünden bodur muhafaza direkleri çıkıyordu. Evin bir tarafı küçük bir ahırla birleştirilmişti. Bu ahırın pencereleri tahta parçalarıyla kapatılmıştı ve kapı menteşelerinin yarısı söküktü. Avlunun karşı tarafında daha büyük bir ahır vardı ve o daha da kötü görünüyordu. Muhafazaları dayanabilirdi belki, ama yapı sanki kendi içine çökecekmiş gibi duruyordu.</p>

  <p>“Daha önce Harl’ın yerini görmemiştim,” dedi Jeph.</p>

  <p>“Ben de görmemiştim,” diye yalan söyledi Arlen. Orman Boyu Evleri’ni aşıp yola devam etmek için Ulaklardan başka çok az insanın sebebi olurdu. Ve Orman Boyu’nun ötesinde yaşayanlar da Kasaba Meydanı’nda yaşayanların dedikodularına konu olurdu. Bu yüzden Arlen’ın, Deli Adam Tanner’ın çiftliğini görmek için sıvıştığı çok olmuştu. Evden en çok uzaklaştığı yer burasıydı. Gün batımından önce eve dönebilmek için saatlerce, koşabildiği kadar hızlı koşmak zorunda kalmıştı.</p>

  <p>Birkaç ay önce bir gün, neredeyse karanlığa yakalanacak gibi bile olmuştu. Harl’ın en büyük kızı Ilain’i gözetlemeye çalışıyordu. Diğer oğlanlar onun Dere’deki en büyük <i>menliklere</i> sahip olduğunu söylemişlerdi ve Arlen da bunu kendi gözleriyle görmek istemişti. Bir gün boyunca beklemiş ve onun evden ağlaya ağlaya, koşa koşa çıktığını görmüştü. Hüznü içinde onu güzel bulmuş, ondan sekiz yaz daha küçük olmasına rağmen gidip onu teselli etmek istemişti. Buna cesaret edemese de akıllıca olmayan bir şekilde onu uzun uzun izlemiş ve bu yüzden, güneş batmaya başladığında çok ağır bir bedel ödemekten ucuz kurtulmuştu.</p>

  <p>Babasıyla beraber çiftliğe yaklaşırlarken uyuz bir köpek havlamaya başladı. Genç bir kız da verandaya çıkıp onları üzgün gözlerle izledi.</p>

  <p>“Burada akşamı geçirebiliriz,” dedi Jeph.</p>

  <p>“Daha karanlığa saatler var,” dedi Arlen, kafasını sallayarak. “Eğer o zamana kadar Ragen’a yetişemezsek, yolun Hür Şehirler’e ayrıldığı yerde haritada işaretlenmiş bir başka çiftlik daha var.”</p>

  <p>Jeph, Arlen’in omzunun üzerinden haritaya göz attı. “Bu çok uzun bir yol.”</p>

  <p>“Annem bekleyemez,” dedi Arlen. “Bugün tüm yolu gidemeyiz ama yolda geçirdiğimiz her saat onu tedavisine daha da yaklaştırıyor.”</p>

  <p>Jeph, önce ter içindeki Silvy’ye, sonra başını kaldırıp güneşe baktı ve başını evet anlamında salladı. Verandadaki kıza el salladılar, ama durmadılar.</p>

  <p>Sonraki birkaç saatte büyük mesafe kat ettiler ama ne Ulak’tan ne de bir başka çiftlikten iz bulamadılar. Jeph, turuncu renge bürünmüş gökyüzüne baktı.</p>

  <p>“İki saat olmadan karanlık çökecek,” dedi. “Geri dönmek zorundayız. Eğer acele edersek, Harl’ın çiftliğine zamanında yetişebiliriz.”</p>

  <p>“İlerideki çiftlik, bir sonraki dönüşün ardında olabilir,” diye karşı çıktı Arlen. “Onu bulacağız.”</p>

  <p>“Bunu bilemeyiz,” dedi Jeph, arabanın yanından aşağı tükürerek. “Harita hiçbir şeyi açık seçik göstermiyor. Hâlâ dönme imkânımız varken geri döneceğiz. Tartışma istemiyorum.”</p>

  <p>Duyduklarına inanamayan Arlen’in gözleri fal taşı gibi açıldı. “O şekilde yarım gün kaybedeceğiz. Geceyi saymıyorum bile. Annem, o zamana kadar ölebilir!” diye haykırdı.</p>

  <p>Jeph battaniyelere sarınmış halde terleyen, kısa ve düzensiz bir şekilde nefes alıp veren karısına baktı. Hüzünlü bir şekilde etrafına, uzayan gölgelere göz gezdirdi ve titremesini bastırdı. “Eğer karanlığa dışarıda yakalanırsak,” diye sessizce cevapladı, “hepimiz ölürüz.”</p>

  <p>Arlen, daha babası cümlesini bitirmeden kafasını olumsuz anlamda sallamaya, söyleneni reddetmeye başlamıştı bile. “Biz...” dedi. “Biz toprağa muhafazalar çizebiliriz. Arabanın etrafına.”</p>

  <p>“Peki ya bir esinti gelip de onları bozarsa?” diye sordu babası. “O zaman ne yapacağız?”</p>

  <p>“Çiftlik bir sonraki tepenin ardında olabilir!” diye ısrar etti Arlen.</p>

  <p>“Ya da yirmi mil ötede,” diye karşı çıktı babası, “hatta bir sene önce yanıp kül olmuş bile olabilir. Kim bilir o harita çizildiğinden beri neler oldu?”</p>

  <p>“Annemin bu tehlikeyi göze alacak kadar değeri yok mu diyorsun?” diye suçlayıcı bir sesle üsteledi Arlen.</p>

  <p>“Bana onun değerinin ne olduğunu sen mi söyleyeceksin!” diye haykırdı babası, Arlen’ı hayrete düşürerek. “Ben onu tüm hayatım boyunca sevdim! Neyin ne olduğunu senden daha iyi biliyorum! Ama üçümüzün de hayatını riske atmayacağım! Bu gece dayanabilir. <i>Dayanmak zorunda.”</i></p>

  <p>Bu sözle birlikte dizginlere asıldı, arabayı durdurup başını geri çevirdi. Deri kırbacını Missy’nin yanlarına sertçe vurdu ve geldikleri yoldan geri dönerlerken hayvanın aniden zıplamasına neden oldu. Hayvan, yaklaşan karanlıktan korkarak, kendinden geçmiş bir şekilde hızla ileri atıldı.</p>

  <p>Arlen arkaya, Silvy’ye doğru döndü ve içinden yükselen acı öfkeyi yuttu. Tekerlekler taşlara takılıp küçük çukurlara girip çıktıkça, annesinin vücudunun yattığı yerde sarsılmasını ve hiçbir şekilde tepki göstermemesini izledi. Babası ne düşünürse düşünsün, Arlen, şanslarının yarı yarıya azaldığını biliyordu.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Issız bir hali olan çiftlik evine ulaştıklarında güneş neredeyse batmak üzereydi. Jeph ve Missy aynı panik ve dehşeti paylaşıyor, acelelerini tek bir ağızdan haykırıyor gibiydi. Arlen, bu sallantılı yolculukta annesinin oradan oraya savrulmasını önlemek için arabanın arkasına atlamıştı. Onu sıkıca tutmuş ve annesinin yerine birçok darbe alıp yara bere içinde kalmıştı.</p>

  <p>Ama her darbeyi önleyememişti. Coline’in özenle attığı dikişlerin açıldığını ve yaraların arasından kan sızdığını hissedebiliyordu. Eğer iblis-ateşi annesinin canını almayacaksa bile, yaptıkları yolculuğun bunu yapma şansı bir hayli yüksekti.</p>

  <p>Jeph, at arabasını verandaya kadar sürdü ve bağırdı: “Harl! Korunma arıyoruz!”</p>

  <p>Kapı neredeyse hemen açıldı; hatta onlar arabadan inmeden önce. Üzerinde eskimiş tulumuyla bir adam dışarı çıktı, elinde bir saman tırmığı vardı. Harl, ince fızikli ve sert bir adamdı<b>;</b> kurutulmuş et gibi. Onun arkasından Ilain gözüktü, bu sağlam yapılı genç kız ise elinde baş tarafı metalden kalın bir kürek taşıyordu. Arlen onu en son ağlar vaziyette, dehşete kapılmış bir halde görmüştü. Şimdiyse Ilain’in gözlerinde dehşetten bir iz kalmamıştı. Yerde sürünen gölgeleri umursamadan at arabasına yaklaştı.</p>

  <p>Jeph, Silvy’yi arabadan çıkarırken Harl kafasını salladı. “Onu içeri getir,” diye emretti ve Jeph de bunu yerine getirmek için acele etti. Muhafazaların arkasına geçtiklerinde de tuttuğu nefesi verip rahatladı.</p>

  <p>“Büyük ahırın kapısını aç!” dedi Harl, Ilain’e. “Araba, küçüğüne sığmayacak.” Ilain, eteklerini toplayıp koştu. Adam Arlen’a döndü. “Arabayı ahıra sür evlat! Çabuk!” Arlen söyleneni yaptı. “Atı arabadan çözecek zaman yok,” dedi çiftçi. “Dayanacak artık.” Bu üst üste ikinci geceydi. Arlen merakla düşündü: Missy koşum takımlarından ne zaman kurtulacaktı acaba?</p>

  <p>Harl ve Ilain çabucak ahır kapısını kapatıp muhafazaları kontrol ettiler. “Neyi bekliyorsun?” diye Arlen’a kükredi adam. “Eve koş! Her an burada olabilirler!”</p>

  <p>Bunu söylemesinin üzerinden bir saniye bile geçmeden iblisler yerden yükselmeye başladı. Yerden cılız, pençeli kollar ve boynuzlu kafalar biterken, son hızla eve doğru koştular.</p>

  <p>Yaşadıkları korku ve salgıladıkları adrenalin sayesinde hız ve çeviklik kazandıkları için, yerden yükselen ölümlerini sağa sola kaçarak atlattılar. Katılaşıp maddeleşen ilk nüvelikler -kıvrak ateş iblisleri onları kovalamaya ve aradaki mesafeyi kapamaya başladı. Arlen ve Hain koşmaya devam ederken, Harl döndü ve saman tırmığını iblislerin arasına fırlattı.</p>

  <p>Silah, en öndeki iblisin göğsüne isabet etti ve onu diğer iblislerin üzerine doğru devirdi. Ama küçük bir ateş iblisinin derisi bile son derece sert ve yumruluydu, bu yüzden onu bir tırmıkla delmek imkânsızdıaratık, aleti pençeleriyle kaldırıp üstüne tükürürcesine ateş püskürttü; tahta sapını tutuşturup bir kenara fırlattı.</p>

  <p>Nüveliğin canı pek yanmamış olsa da tırmık onları geciktirmeye yetmişti. İblisler ileri doğru atıldılar ama Harl verandaya atladığında, aniden durdular. Sanki tuğladan yapılmış bir duvara çarpmış gibi muhafaza hattına çarpmışlardı. Büyü, parlak bir patlamayla onları avluya geri fırlattı. Harl ise süratle evin içine girdi. Kapıyı çarpıp sürgüledikten sonra sırtını eşiğe dayadı.</p>

  <p>‘Yaratıcı’ya şükürler olsun,” dedi zayıf bir sesle. Bembeyaz kesilmiş ve nefes nefese kalmıştı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Harl’ın çiftlik evinin içindeki hava sıcak ve ağırdı. Pis bir küf ve atık kokusu vardı. Döşemelerden böcek dolu sazlar fırlamış, dam örtüsünden içeri sızan suyun bir kısmını emmişti. Evi paylaşanlar arasında iki köpek ve birkaç kedi de vardı. Bu herkesin adımlarına dikkat etmesine neden oluyordu. Şöminede taştan bir tencere vardı. Daimi olarak ateşte tutulan yahninin ekşi kokusu buradan diğer kokulara karışıyordu. Köşede, yamalı bir perde, lazımlığın olduğu bölüme az da olsa mahremiyet sağlıyordu.</p>

  <p>Arlen, Silvy’nin sargılarını düzeltmek için elinden geleni yaptıktan sonra, Ilain ve kız kardeşi Beni, onu kendi odalarına yerleştirdi. Bu arada Harl’ın en küçük kızı olan Renna, yemek masasına, Arlen ve babası için, iki tane daha çatlak, tahta tabak yerleştirdi.</p>

  <p>Evde sadece üç oda vardı. Bir tanesi kızlar tarafından paylaşılıyordu, diğeri Harl’ın odasıydı. Ortak oda ise yemek yapıp yedikleri ve çalıştıkları yerdi. Bu odayı bir perde ikiye bölüyor, yemek yapılan kısımla yemek yenen yeri ayırıyordu. Ortak odadaki muhafazalı bir kapı küçük ahıra açılıyordu.</p>

  <p>“Renna, erkekler konuşurken ve biz Beni’yle akşam yemeğini hazırlarken siz de Arlen’la gidip muhafazaları kontrol edin,” dedi Ilain.</p>

  <p>Renna başını sallayıp Arlen’in elinden tuttu. On bir yaşındaki Arlen’la yaşıt sayılırdı. Neredeyse on yaşındaydı ve toz ile is lekelerinin altında güzel bir yüzü vardı. Aşınmış ama özenle yamanmış sade bir entari giyiyordu ve kahverengi saçlarını yırtık pırtık bir kumaş parçasıyla başının arkasında bağlamıştı. Buna rağmen birçok saç buklesi, kumaş parçasının düğümünden kurtulup yuvarlak yüzünün çevresine dökülmüştü.</p>

  <p>“Buradaki aşınmış,” dedi kız, pencere denizliklerinin birinin üzerindeki muhafazayı işaret ederek. “Kedilerden biri üzerine basmış olmalı.” Çizim takımından bir karakalem alarak sembolün bozulmuş kenarının üzerinden dikkatle geçti.</p>

  <p>“Bu işe yaramaz,” dedi Arlen. “Çizgiler artık düz değil ve bu da muhafazayı zayıflatır. Silip tekrardan çizmelisin.”</p>

  <p>“Yeni bir muhafaza çizmeme izin vermiyorlar,” diye fısıldadı Renna. “Eğer düzeltemeyeceğim bir muhafaza görürsem babama veya Ilain’e söylemem gerekiyor.”</p>

  <p>“Ben yapabilirim,” dedi Arlen, kalemi kızın elinden alarak. Eski muhafazayı dikkatle sildi ve kendinden emin bir şekilde yenisini çizdi. Bitirdiğinde, geriye doğru bir adım attı ve pencerenin etrafına baktı. Sonra diğer birkaçını da yenisiyle değiştirdi.</p>

  <p>Arlen çalışırken, Harl onları bir an için gördü ve tedirgin bir şekilde ayağa kalktı. Ama Jeph’in bir hareketi ve birkaç güven verici sözü onu tekrar yerine oturttu.</p>

  <p>Arlen, bir süreliğine, yaptığı işe takdirle baktı. “Bir kaya iblisi bile buradan geçemez,” dedi gururla. Arkasını döndüğünde Renna’nın kendisine dik dik baktığını gördü. “Ne?” diye sordu.</p>

  <p>“Hatırladığımdan daha uzun boyluymuşsun,” dedi kız, aşağıya bakıp utangaç utangaç gülümsedi.</p>

  <p>“Tabii birkaç sene geçti,” diye karşılık verdi Arlen, başka ne diyeceğini bilemeden. Tüm muhafazaları kontrol etmelerinin ardından, Harl, kızını yanına çağırdı. Renna ve babası birbirleriyle yumuşak bir sesle konuştu; Arlen da kızın bir-iki kez dönüp kendisine baktığını gördü. Ne konuştuklarını ise duyamadı.</p>

  <p>Akşam yemeği, yabanhavucu, mısır ve Arlen’ın ne olduğunu tam olarak anlayamadığı bir etten yapılmış değişik bir yahniydi, ama yeterince doyurucuydu. Yemeklerini yerlerken hikâyelerini anlattılar.</p>

  <p>“Keşke ilk bize gelseymişsiniz,” dedi Harl, yemeklerini bitirdiklerinde. “Biz Yaşlı Mey Friman’a az gitmemişizdir. Trigg’i görmek için ta Kasaba Meydanı’na gitmekten daha kolay. Bize geri dönmek için iki saat kırbaç şaklattıysanız, geri dönmek yerine devam etseydiniz, Mack Pasture’ın çiftliğine daha kısa zamanda ulaşırdınız. Yaşlı Mey de onu geçtikten sonra bir saatlik yol. Kadın kasabada yaşamaya hiçbir zaman ısınamadı. O kısrağı iyi kırbaçlasaydınız, oraya bu akşama kadar bile ulaşabilirdiniz.”</p>

  <p>Arlen kaşığını masaya vurdu. Masadaki tüm gözler ona döndü ama o bunun farkında bile olmadı. Dikkatini tamamen babasına vermişti.</p>

  <p>Jeph, bu sert bakışlara daha fazla dayanamadı. Başını eğdi. “Nereden bilebilirdik ki?” dedi kederli bir şekilde.</p>

  <p>Ilain, adamın omzuna dokundu. “Tedbirli davrandığınız için kendinizi suçlamayın,” dedi. Sitemkâr gözlerle Arlen’a baktı. “Büyüdüğünde sen de anlayacaksın.”</p>

  <p>Arlen, sert bir şekilde ayağa kalktı ve masadan ağır, sert adımlarla uzaklaştı. Perdenin arasından geçti ve bir pencerenin yanına kıvrıldı. Tahta pencere kepenklerindeki kırık bir çıtanın arasından iblisleri izlemeye koyuldu. Muhafazaları delip geçmek için tekrar tekrar deniyorlar ama başarısız oluyorlardı. Ancak Arlen büyü sayesinde korunuyormuş gibi değil; tersine, hapsedilmiş gibi hissediyordu.</p>

  <p>“Arlen’ı ahıra götürüp oyun oynayın,” diye emretti Harl, daha küçük olan kızlarına. Yemekleri bitmişti. “Ilain tabakları halleder. Büyüklerinizin konuşacak şeyleri var.”</p>

  <p>Beni ve Renna aynı anda masadan kalkıp perdenin arasından zıplayarak geçtiler. Arlen’ın oyun oynayacak morali yoktu ama kızlar konuşmasına mahal vermeden onu ayağa kaldırdılar ve ahıra açılan kapıya sürüklediler.</p>

  <p>Beni, çatlamış bir feneri yakıp ahırın içini cansız bir ışıkla doldurdu. Harl’ın iki yaşlı ineği, dört keçisi, sekiz yavrusu olan bir domuzu ve altı tavuğu vardı. Doğru dürüst beslenemedikleri için hepsi sıska ve kemikliydi. Domuzun bile kaburgaları görünüyordu. Harl ve kızlarını doyurmaya anca yetermiş gibi duruyordu.</p>

  <p>Ahırın da hayvanlardan pek farkı yoktu. Kepenklerin yarısı kırıktı ve zemindeki samanlar çürümüştü. Keçiler, kendi bölmelerinin tahtasını, üzerinde delik açacak şekilde kemirmişti ve ineğin samanlarını çekiştiriyordu. Domuzların olduğu bölümde ise, çamur, yemler ve dışkılar birbirine karışmıştı.</p>

  <p>Renna, Arlen’ı sırayla, hayvanların durduğu farklı bölümlere sürükledi. “Babam, hayvanlara isim koymamızdan hoşlanmıyor,” diye itirafta bulundu. “O yüzden gizli gizli yapıyoruz. Bu Hoofy,” dedi bir ineği işaret ederek. “Sütünün tadı ekşi, ama babam iyi olduğunu söylüyor. Onun yanındaki ise Grouchy. Bazen tekme atıyor ama sadece çok fazla veya geç sağarsan. Keçilerse...”</p>

  <p>“Hayvanlar Arlen’ı ilgilendirmiyor,” diye kız kardeşini azarladı Beni. Arlen’ı kolundan kavrayıp oradan çekti. Beni, Renna’dan daha uzun boylu ve daha büyüktü, ama Arlen, Renna’nın daha güzel olduğunu düşünüyordu. Üstteki derme çatma samanlık katına tırmandılar ve oradan temiz samanların içine atladılar.</p>

  <p>“Hadi ‘İmdat’ oynayalım,” dedi Beni. Cebinden küçük, deri bir kese çıkarıp samanlık katının zeminine dört tane tahtadan zar yuvarladı. Zarların üstünde semboller vardı: ateş, kaya, su, rüzgâr, orman ve muhafaza. Bu oyunu oynamanın birçok yolu vardı ama kabul edilen çoğu kuralda, dördüncü zarla başka bir sembolü atmadan önce, üç zarı atmak gerekiyordu.</p>

  <p>Bir süreliğine zar oyunu oynadılar. Renna ve Beni’nin kendi kuralları vardı ve Arlen, bu kuralları, sırf kazanmak için onların uydurduğundan şüphelendi.</p>

  <p>“Üst üste üç kere iki muhafaza atmak, üç muhafaza atılmış sayılır,” diye açıkladı Beni, attığı zarlar tam da öyle geldiğinde. “Biz kazandık.” Arlen aynı fikirde değildi ama tartışmakta bir yarar görmedi.</p>

  <p>“Biz kazandığımız için, ne dersek onu yapmak zorundasın,” dedi Beni.</p>

  <p>“Hayır değilim,” diye karşılık verdi Arlen.</p>

  <p>“Öylesin işte!” diye ısrar etti Beni. Arlen bir kez daha, tartışmanın kendisine bir yarar sağlamayacağını hissetti.</p>

  <p>“Ne yapmam gerekecek ki?” diye sordu, şüpheli bir şekilde.</p>

  <p>“Ona öpücük oyununu oynatsana!” diyerek ellerini çırptı Renna.</p>

  <p>Beni, kız kardeşinin kafasına şaplak attı. “Biliyorum, aptal!”</p>

  <p>“Öpücük oyunu ne?” diye sordu Arlen, cevabı zaten bildiğinden korkarak.</p>

  <p>“Ah, birazdan görürsün,” dedi Beni ve iki kız güldüler. “Bu bir yetişkin oyunu. Babam bazen Ilain’le oynuyor. Sanki evliymiş gibi davranıyorsun.”</p>

  <p>“Nasıl yani, evlilik yeminlerini yüksek sesle söylemek gibi mi?” diye sordu Arlen, ihtiyatlı bir şekilde.</p>

  <p>“Hayır aptal, bak böyle,” dedi Beni. Kollarını Arlen’in omuzlarına dolayıp dudaklarını onunkine bastırdı.</p>

  <p>Arlen daha önce bir kızla öpüşmemişti. Beni ağzını araladı ve Arlen da aynı şekilde karşılık verdi. Dişleri birbirlerininkine çarpınca ikisi de geri kaçtılar. “Ah!”</p>

  <p>“Sen çok sert yapıyorsun Beni,” diye şikâyet etti Renna. “Sıra bende.”</p>

  <p>Gerçekten de, Renna’nın öpücüğü çok daha yumuşaktı. Arlen, bunu hoş bulmuştu. Soğukta, bir ateşin yakınında olmaya benziyordu.</p>

  <p>“İşte,” dedi Renna, dudakları birbirinden ayrıldığında. “Böyle yapılır.”</p>

  <p>“Bu gece yatağı paylaşmak zorundayız,” dedi Beni. “Daha sonra pratik yapabiliriz.”</p>

  <p>“Annem yüzünden yatağını bırakmak zorunda kaldığın için üzgünüm,” dedi Arlen.</p>

  <p>“Sorun değil,” dedi Renna. “Annem ölene kadar her gece yataklarımızı paylaşırdık zaten. Şimdi Ilain, babamla uyuyor.”</p>

  <p>“Neden?” diye sordu Arlen.</p>

  <p>“Bu konu hakkında konuşmamamız gerek,” diye çıkıştı Beni, Renna’ya.</p>

  <p>Renna onu umursamadı, ama sesini alçalttı. “Babam Ilain’e, artık annemiz öldüğü için, bir eşin onu mutlu tutma görevinin onda olduğunu söylemiş. Ilain bize böyle anlattı.”</p>

  <p>“Yemek pişirmek, giysi dikmek gibi şeyler mi?” diye sordu Arlen.</p>

  <p>“Hayır, öpücük oyunu gibi bir oyun,” dedi Beni. “Ama oynamak için bir erkek lazım.” Kız, Arlen’ın tulumunu çekiştirdi. “Eğer bize şeyini gösterirsen, sana öğretiriz.”</p>

  <p>“Size şeyimi falan göstermiyorum!” dedi Arlen, geri çekilerek.</p>

  <p>“Neden peki?” diye sordu Renna. “Beni, Lucik Boggin’e gösterdi ve şimdi o hep oynamak istiyor.”</p>

  <p>“Babam ve Lucik’in babası bizim birbirimize sözlendiğimizi söyledi,” diye övündü Beni. “O yüzden sorun yok. Sen de Renna’yla sözleneceğine göre, kendininkini ona göstermelisin.” Renna parmağını ısırıp başını çevirdiyse de Arlen’ı göz ucuyla izlemeye devam etti.</p>

  <p>“Bu doğru değil!” dedi Arlen. “Ben kimseyle sözlenmedim!”</p>

  <p>“içerde büyüklerin ne konuştuğunu sanıyorsun aptal?” diye sordu Beni.</p>

  <p>“Bunu konuşmuyorlar,” dedi Arlen.</p>

  <p>“Git kendin bak o zaman!” diye meydan okudu Beni.</p>

  <p>Arlen iki kıza da baktı, sonra merdivenden aşağı inip eve olabildiğince sessiz bir şekilde girdi. Perdenin arkasından gelen sesleri duyabiliyordu. Daha da yakına sokuldu.</p>

  <p>“Lucik’i hemen istemiştim,” diyordu Harl, “ama Fernan onun bir sezon daha lapa ezmesini istedi. Çiftlikte fazladan bir çift el olmadan, özellikle de tavuklar yumurtlamayı bırakmış, ineklerimizin birinin sütü ekşimişken, karınlarımızı tok tutmak zorlaştı.”</p>

  <p>“Renna’yı, Mey’in yanından geri dönerken alırız,” dedi Jeph.</p>

  <p>“Ona, sözlendiklerini söyleyecek misin?” diye sordu Harl. Arlen nefesini tuttu.</p>

  <p>“Söylememek için bir neden yok,” dedi Jeph</p>

  <p>Harl homurdandı. “Yarma kadar bekle bence,” dedi.</p>

  <p>“Yol üzerinde yalnız olduğunuzda. Bazen oğlanlar, ilk söylendiğinde olay çıkarabiliyor. Kızın duygularını incitebilir.”</p>

  <p>“Galiba haklısın,” dedi Jeph. Arlen ise haykırmak istedi.</p>

  <p>“Haklıyım tabii,” dedi Harl. “Kızları olan bir adama güvenmek lazım; her bir şey onlara dokunur, doğru değil mi Lainie?” Bir şaplak sesi duyuldu ve Ilain ciyakladı. “Ama yine de,” diye devam etti Harl, “canlarını ne kadar yakarsan yak, birkaç saat ağlayıp sızlanmaları yeter, her şey çözülür.”</p>

  <p>Uzun bir sessizlik oldu ve Arlen ahır kapısına doğru yan yan geri dönmeye başladı.</p>

  <p>“Ben yatağa gidiyorum,” diye homurdandı Harl. Arlen donup kaldı. “Silvy bu gece senin yatağında yatacağına göre Lainie,” diye devam etti, “tasları kazıyıp, kızları yatırdıktan sonra benimle uyuyabilirsin.”</p>

  <p>Harl, işini görmek için ayakyoluna giderken, Arlen, bir tezgâhın arkasına çömelip saklandı. Adam daha sonra odasına girip kapıyı kapattı. Arlen tam ahıra gitmeye yeltenmişti ki, Hain konuştu.</p>

  <p>“Ben de sizinle gelmek istiyorum,” dedi pat diye, kapının kapanmasının ardından.</p>

  <p>“Ne?” diye sordu Jeph.</p>

  <p>Arlen, eğildiği yerde, perdenin altından onların ayaklarını görebiliyordu. Ilain, masanın etrafından dolaşıp Arlen’ın babasının yanma oturdu.</p>

  <p>“Beni de alın,” diye tekrarladı. “Lütfen, Lucik geldiğinde Beni iyi olacaktır. Ama benim buradan uzaklaşmam gerek.”</p>

  <p>“Neden?” diye sordu Jeph. “Eminim üç kişi için yetecek yiyeceğiniz vardır.”</p>

  <p>“Sorun o değil,” dedi Ilain. “Nedeninin bir önemi yok. Siz Renna’yı almak için geldiğinizde ben babama tarlada olacağımı söylerim. Benim gittiğimi anladığında da, aramızda bir gecelik mesafe olur. Asla bizi takip etmez.”</p>

  <p>“Bundan o kadar emin olma,” dedi Jeph.</p>

  <p>“Sizin çiftlik buradan oldukça uzakta,” diyerek yalvardı Ilain. Arlen, onun, elini Jeph’in dizine koyduğunu gördü. “Çalışabilirim,” diye vaatte bulundu Ilain. “Hakkımı öderim.”</p>

  <p>“Seni bu şekilde Harl’dan çalamam ki,” dedi Jeph. “Onunla aramızda hiçbir sorun yok, yeni bir sorun başlatmayı da düşünmüyorum.”</p>

  <p>Ilain tükürdü. “O yaşlı alçağa kalsa, onunla yatağını paylaşmamın sebebinin size Silvy olduğunu düşündürecek,” dedi sessizce. “Ama gerçeği söylemek gerekirse, eğer her gece Renna ve Beni uyuduktan sonra onun koynuna girmezsem bana elini kaldırıyor.”</p>

  <p>Jeph, uzunca bir süre sessiz kaldı. “Anlıyorum,” dedi sonunda. Elini yumruk yaptı ve kalkmak için hareketlendi.</p>

  <p>“Yapmayın, lütfen,” dedi Ilain. “Nasıl biri olduğunu bilmiyorsunuz. Sizi öldürür.”</p>

  <p>“Hiçbir şey yapmadan oturayım mı yani?” Arlen bütün bu yaygaranın neden çıktığını anlamıyordu. Ne olmuş yani Ilain, Harl’ın odasında uyuyorsa?</p>

  <p>Ilain’in, babasına daha da yakınlaştığını gördü. “Silvy’ye bakacak birisine ihtiyacınız olacak,” diye fısıldadı Ilain. “Ve eğer ölecek olursa...” Daha da yakma sokuldu ve eli, Beni’nin Arlen’a yapmaya çalıştığı gibi, Jeph’in kucağına gitti, “...senin karın olabilirim. Çiftliğini çocuklarla doldurabilirim,” diye devam etti. Jeph ise hafifçe inledi.</p>

  <p>Arlen, midesinin bulandığını ve yüzünün kızardığını hissediyordu. Safrasının ağzına geldiğini hissedip yutkundu. Babasıyla Ilain’in planlarını Harl’a haykırmak istedi. Adam, kızı için bir nüvelikle karşı karşıya gelmeyi göze almıştı; Jeph’in asla yapmayacağı bir şeydi bu. Harl’ın, babasını yumrukladığını canlandırdı kafasında. Bu görüntü hiç de rahatsız edici değildi.</p>

  <p>Jeph duraksadı, sonra Ilain’i kendinden uzaklaştırdı.</p>

  <p>“Hayır,” dedi. “Silvy’yi yarın Otacı’ya yetiştireceğiz, iyileşecek.”</p>

  <p>‘‘Yine de götür beni,” diye yalvardı Ilain, dizlerinin üstüne çökmüştü.</p>

  <p>“Bunu... Bunu düşüneceğim,” diye cevapladı Jeph. Tam o anda, Beni ve Renna ahır kapısından içeri daldılar. Ilain, alelacele doğrulup ayağa kalkarken, Arlen da çömeldiği yerden hemen kalkıp, odaya onlarla birlikte girmiş havası verdi. Babası ile Ilain’in karşısına çıkıp onlarla yüzleşme anının kaçıp gittiğini hissediyordu.</p>

  <p>Ilain, kızları yatırıp Arlen ile Jeph için ana odada, tozlu iki battaniye çıkardıktan sonra derin bir nefes alarak babasının odasına girdi. Çok geçmeden, Arlen, HarPın sessiz hırıltılarını ve Ilain’den arada sırada çıkan boğuk ciyaklama seslerini duydu. Duymamış gibi davrandı ve Jeph’in olduğu tarafa baktı. Babası yumruğunu ısırıyordu.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Ertesi sabah, Arlen, evdekilerin geri kalanı uyurken, gün doğumundan önce uyandı. Güneş yüzünü göstermeden saniyeler önce kapıyı açtı, geri kalan nüveliklere dik dik ve sabırsız gözlerle baktı. Yaratıklar, muhafazaların uzak tarafından ona tıslıyor ve havayı pençeliyordu. Avludaki son iblis de dumana dönüştüğünde, Arlen, evi ardında bırakıp büyük ahıra gitti. Missy’ye ve Harl’ın diğer atlarına su verdi. Kısrak huysuzdu ve onu ısırmak için hamle yapıyordu. Arlen ise, “Sadece bir gün daha...” deyip yem torbasını hayvanın boynuna geçirdi.</p>

  <p>Eve geri dönüp, Renna ile Beni’nin paylaştığı odanın kapısının çerçevesine tıklattığında, babası hâlâ horluyordu. Beni perdeyi yana çekti ve Arlen, kız kardeşlerin yüzündeki endişeli ifadeyi anında gördü.</p>

  <p>“Uyanmıyor,” dedi tıkanarak, Arlen’ın annesinin yanında diz çökmüş olan Renna. “Güneş doğar doğmaz gitmek istediğinizi biliyordum, ama onu sarstığımda...” Gözleri yaşlı bir şekilde yatağı işaret etti. “Yüzü o kadar beyaz ki...”</p>

  <p>Arlen, annesinin yanına koşturup elini kavradı. Kadının parmakları soğuk ve yapış yapıştı, ama alnı ateş içindeydi. Nefes alışı kesik kesikti, etrafını iblis hastalığının neden olduğu yoğun bir çürük kokusu sarmıştı. Yaralarının üzerindeki sargılar, kahverengimsi, sarı bir sızıntıyla sırılsıklam olmuştu.</p>

  <p>“Baba!” diye bağırdı Arlen. Bunun hemen ardından Jeph, arkasında Ilain ve Harl ile içeri girdi.</p>

  <p>“Kaybedecek zamanımız yok,” dedi Jeph.</p>

  <p>“Seninkiyle beraber benim atlarımdan birini de alın,” dedi Harl. “Yorulduklarında yerlerini değiştirin. Zorlarsanız, Mey’e öğleden sonraya kadar ulaşırsınız.”</p>

  <p>“Sana borçluyuz,” dedi Jeph, ama Harl onun bu sözlerini eliyle savuşturdu.</p>

  <p>“Haydi acele edin,” dedi. “Ilain size yolda yemeniz için bir şeyler hazırlar.”</p>

  <p>Arlen gitmek için döndüğünde Renna kolunu yakaladı. “Artık sözlendik,” diye fısıldadı. “Sen geri gelene kadar, her gün batımında verandada bekleyeceğim.” Kız, onu yanağından öptü. Dudakları yumuşaktı ve bıraktığı his, sonrasında bile uzun süre kaybolmadı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>At arabası, inişli yokuşlu toprak yolda savrula savrula son hız ilerliyordu. Sadece atları değiştirmek için durdular. Arlen, Ilain’in hazırladığı yiyeceğe sanki zehirmiş gibi baktı. Jeph ise kurt gibi yedi.</p>

  <p>Arlen, buğdaylı ekmeği ve acı peyniri iştahsız bir şekilde yerken, belki de her şeyin bir yanlış anlamadan ibaret olduğunu düşündü. Belki de, onlara kulak kabarttığı sırada, duyduğunu sandığı şeyleri aslında duymamıştı. Belki de Jeph, Ilain’i kendinden uzaklaştırırken tereddüt etmemişti.</p>

  <p>Cazip bir düştü bu, ama Jeph bir saniye sonra bu düşü paramparça etti. “Harl’ın küçük kızı hakkında ne düşünüyorsun?” diye sordu. “Onunla biraz zaman geçirdin.” Arlen ise, babası karnına bir yumruk atmış gibi hissetti.</p>

  <p>“Renna mı?” diye sordu, safı oynayarak. “İyi işte. Neden?”</p>

  <p>“Harl’la konuştum,” dedi babası. “Biz çiftliğe döndüğümüzde, artık bizimle yaşayacak.”</p>

  <p>“Neden?” diye sordu Arlen.</p>

  <p>“Annene bakmak için, çiftlikte yardım etmek için ve... diğer sebeplerden.”</p>

  <p>“Hangi diğer sebepler?” diye bastırdı Arlen.</p>

  <p>“Harl ve ben, birbirinizle iyi geçinebilir misiniz, geçinemez misiniz, görmek istiyoruz,” dedi Jeph.</p>

  <p>“Peki ya geçinemezsek?” diye sordu Arlen. “Bir kızın beni tüm gün takip edip onunla öpücük oyunu oynamak isteyip istemediğimi sormasını istemiyorsam?”</p>

  <p>“Bir gün,” dedi Jeph, “öpücük oyunu oynamak seni o kadar rahatsız etmeyecek.”</p>

  <p>“Öyleyse o zaman gelsin,” dedi Arlen, omuzlarını silkti ve babasının neyi ima ettiğini bilmiyormuş gibi yaptı. “Harl ondan kurtulmak için neden bu kadar istekli?”</p>

  <p>“Çiftliklerinin halini gördün; kendi karınlarını bile zor doyuruyorlar,” dedi Jeph. “Harl, kızlarını çok seviyor ve onlar için en iyisini istiyor. Onlar için en iyisi olansa, hâlâ gençken evlenmeleri. Böylece Harl’ın çiftlikte kendisine yardım edecek oğulları olacak, ölmeden önce de torun sahibi olabilecek. Ilain zaten evlenen çoğu kızdan yaşça çok büyük. Lucik Boggin, sonbaharda gelip Harl’ın çiftliğinde çalışmaya başlayacak. Lucik’le Beni’nin iyi geçineceklerini umut ediyorlar.”</p>

  <p>“Lucik’in de başka seçeneği olmamıştır,” diye homurdandı Arlen.</p>

  <p>“O gideceği için mutlu ve ayrıca şanslı da!” diye sabırsızca karşılık verdi Arlen’in babası, sabrını kaybediyordu. “Artık, hayat hakkında bazı dersler öğrenmelisin Arlen. Dere’de oğlanlar kızlardan daha fazla; hayatlarımızı öyle boşa harcayamayız. Her yıl, yaşlılığa, hastalığa ve nüveliklere daha çok kayıp veriyoruz. Eğer çocuklar doğmaya devam etmezse, Tibbet Deresi de tıpkı diğer yüzlerce köy gibi silinip gidecek! Bunun olmasına <i>izin veremeyiz. “</i></p>

  <p>Arlen, normalde durgun ve sakin olan babasını böyle öfkeli bir şekilde konuşurken görünce, akıllılık edip hiçbir şey söylemedi.</p>

  <p>Bir saat sonra, Silvy çığlık atmaya başladı. Arkalarını döndüklerinde, onun, at arabasının içinde ayağa kalkmaya çalıştığını gördüler. Kadın göğsünü tutuyor, yüksek sesle ve korkunç bir şekilde, kesik nefesler alıyordu. Arlen, arabanın arkasına atladı ve annesi onu hayret verici bir güçle kavrayıp gömleğine balgam öksürdü. Annesinin, yerinden çıkacakmış gibi duran, kan çanağına dönmüş gözleri onunkilere vahşice bakıyordu, ama bakışlarında herhangi bir tanıma emaresi yoktu. Annesi kendi etrafında bir o yana bir bu yana hareket ederken, Arlen onu tutabildiği kadar sabit bir şekilde tutmaya çalıştı.</p>

  <p>Jeph, arabayı durdurdu ve Silvy’yi tekrar uzanması için zorladılar. Kadın, kalın ve sert bir sesle nefes alırken çığlık atıyor, sarsılıyordu. Bir süre sonra, aynı Cholie gibi son bir ses çıkarıp hareketsiz bir şekilde olduğu yere uzandı.</p>

  <p>Jeph karısına baktı, sonra da başını geriye atıp haykırdı. Arlen, gözyaşlarını tutabilmek için ısırdığı dudaklarını neredeyse kanatacaktı, ama sonunda o da dayanamadı. Kadının cansız bedeni üzerinde beraberce ağlamaya başladılar.</p>

  <p>Hıçkırıkları azaldığında, Arlen, gözlerinde yaşam belirtisi olmadan, etrafına bakındı. Dikkatini toplamaya çalıştı, ama dünya ona bulanık görünüyordu. Sanki gerçek değildi.</p>

  <p>“Şimdi ne yapacağız?” diye sordu sonunda.</p>

  <p>“Geri döneceğiz,” dedi babası ve bu sözcükler Arlen’ı bir bıçak gibi kesti. “Onu eve götürüp yakacağız. Hayatımıza devam etmeye çalışacağız. Hâlâ çiftliğimiz ve bakılacak hayvanlarımız var, Renna ve Norine yardım etmek için yanımızda olsa bile, önümüzde çok zor zamanlar olacak.”</p>

  <p>“Renna mı?” diye sordu Arlen, inanamayarak. “Onu hâlâ bizimle götürmeyi mi planlıyorsun? Şimdi bile mi?”</p>

  <p>“Hayat devam ediyor Arlen,” dedi babası. “Artık koca adam oldun ve koca adamların bir eşe ihtiyacı vardır.”</p>

  <p>“Bunu ikimiz için de mi ayarladın?” diye baklayı ağzından çıkardı Arlen.</p>

  <p>“Ne?” diye sordu Jeph.</p>

  <p>“Dün gece seni ve Ilain’i duydum!” diye haykırdı Arlen. “Hazırda bir başka karın duruyor zaten! Annemi neden düşünesin ki? Şeyinin işini görecek bir başka kadın buldun şimdiden! En azından, korkaklığın yüzünden o da ölene kadar!” Babası Arlen’a vurdu; sabah havasında yankılanan, sert bir tokattı bu. Adamın öfkesi anında kayboldu ve oğluna uzandı. “Arlen, özür dilerim...!” derken tıkandı, ama Arlen kendini çekip at arabasından atlamıştı bile.</p>

  <p>“Arlen!” diye haykırdı Jeph; ama oğlan onu umursamadı, yolun diğer tarafındaki ormanlık alana doğru tüm gücüyle koşmaya başladı.</p>
</body>
</html>