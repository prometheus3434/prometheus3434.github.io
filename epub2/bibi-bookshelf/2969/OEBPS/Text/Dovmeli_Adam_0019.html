<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="20: Alagai’sharak"><b>20</b></h2>

  <h2 class="sigil_not_in_toc" style="text-align: center;"><b>Alagai’sharak</b></h2>

  <h5 class="sigil_not_in_toc" style="text-align: center;"><b>D.S. 328</b></h5>

  <div style="text-align: center;">
    <img alt="kisim11" src="../Images/kisim11.jpeg"/><b><br/></b>
  </div>

  <div style="text-align: center;">
    <img alt="kisim33" src="../Images/kisim33.jpeg"/><br/>
  </div>

  <p>“Everam’ın Mızrağı, Büyük Kaji, bu gece senin kutsal işini yapacak savaşçılarının kollarına güç, yüreklerine cesaret ver.”</p>

  <p><i>Damaji,</i> askerleri, Kaji’nin yani ilk Kurtarıcı’nın takdisiyle kutsarken, Arlen yerinde rahatsızca kıpırdandı. Kuzeyde, bir insanın Kurtarıcı olduğunu iddia etmesi dayak yemesine sebep olabilirdi, ancak suç değildi. Krasia’da ise, böylesine bir sapkınlık, ölümle cezalandırılabilirdi. Kaji, Everam’ın Ulağı’ydı ve tüm insanlığı <i>alagailtre</i> karşı birleştirmek için gelmişti. Ona Shar’Dama Ka, yani Baş Savaşçı-Rahip diyorlardı ve bir gün <i>Sharak Ka’</i>yı, yani İlk Savaş’ı hak ettikleri zaman, insanları tekrar birleştirmek üzere geleceğini söylüyorlardı. Bunun dışında herhangi bir şey söyleme cüretini gösterenler, çabuk ve vahşet dolu bir ölümle karşılaşırdı.</p>

  <p>Arlen, Kaji’nin kutsiyeti konusundaki şüphelerini seslendirecek kadar aptal değildi, ancak Kutsal Adamlar yine de sinirlerini bozuyordu. Sürekli olarak, Arlen’ın, yani yabancının hakaretine maruz kaldıklarını söylemek için bir bahane arıyorlardı ve Krasia’da birine hakaret etmek, çoğu zaman, hakaret edenin ölümü demekti. Ancak <i>Damaji</i>’yle ilgili olarak nasıl bir rahatsızlık duyarsa duysun, Arlen, Sharik Hora’nın, yani Everam’a adanmış devasa kubbeli tapınağın görüntüsü karşısında büyülenirdi. Kelime anlamı ‘Kahramanların Kemikleri’ olan Sharik Hora, insanlığın neler yapabileceğinin bir göstergesiydi. Arlen’ın hayatında gördüğü tüm yapıları gölgede bırakan bir yapıydı bu. Miln’deki Dük’ün Kütüphanesi, bu yapının karşısında küçücük kalıyordu.</p>

  <p>Ancak Sharik Hora, boyutunun dışında başka özelliklere de sahipti. Ölümün ötesinde bir cesaretin sembolüydü, zira <i>alagai’sharakta</i> ölmüş tüm savaşçıların ağartılmış kemikleriyle dekore edilmişti. Bu kemikler, destek kirişlerine ve pencere kenarlarına kadar uzanıyordu. Büyük sunak tamamen kafataslarından yapılmıştı ve etrafındaki sandalyeler bacak kemiklerindendi. İbadet etmeye gelenlerin içinden su yudumladığı kadeh, iskelet halindeki iki elin kavradığı, içi oyulmuş bir kafatasıydı; taban kısmı bir çift ayak kemiğinden, gövdesi ise önkol kemiklerinden meydana getirilmişti. Devasa avizelerden her biri, düzinelerce kafatası ile yüzlerce kaburga kemiğinden oluşuyordu. Büyük kubbenin oluşturduğu tavan kısmı ise altmış metre yüksekliğindeydi ve Krasialı savaşçı ataların kafataslarıyla kaplıydı.</p>

  <p>Arlen bir seferinde, tapmakta dekorasyon malzemesi olarak kullanılmış kaç asker olduğunu hesap etmeye çalışmış, ancak bu işte başarısız olmuştu. Thesa’daki tüm şehir ve köylerde en fazla elli bin insan yaşıyordu ve tüm bu insanların kemikleri bir araya gelecek olsa, Sharik Hora’nın onda birini bile dekore edemezlerdi. Bir zamanlar Krasialılar sayılmayacak kadar çoktu.</p>

  <p>Şimdi, sayısı dört bine yakın olan tüm Krasialı askerler, Sharik Hora’yı pek zorlanmadan doldurmuştu. Her gün, şafakta ve gün batımında birer kez olmak üzere burada iki kez toplanıp Everam’ın adını anarak, hem önceki gece öldürülen nüvelikler için şükranlarını sunar, hem de yaklaşmakta olan gece savaşında gücünü bahşetmesi için Everam’a yakarırlardı. Tabii en fazla da, Shar’Dama Ka’nın geri dönüp <i>Sharak Ka’yı</i> başlatması için dua ederlerdi.</p>

  <p style="text-align: center;"><img alt="kisim3" src="../Images/kisim3.jpeg"/><br/></p>

  <p>Tuzakların kurulduğu bölümde bekleyen Arlen, çöl rüzgârlarının getirdiği çığlıkları duyarken, nüveliklerin gelmesini sabırsızca bekliyordu. Etrafındaki savaşçılar, ayaklarını yere sürtüyor ve Everam’a dua ediyordu. Labirent’in diğer taraflarında ise <i>alagai’sharak</i> başlamıştı.</p>

  <p>Şehrin surlarının üstünde konumlanmış olan Mehnding kabilesinin çarklı silahlarını ateşlediklerinin ve ağır taşlar ile dev mızraklarını iblis safları arasına fırlattıklarının haberi gelmişti. Bunların bazıları kum iblislerini vurmuş, onları ya öldürmüş ya da türdeşlerinin üzerlerine savrulmalarına yetecek kadar yaralamıştı. Ama bu saldırının gerçek amacı, nüvelikleri öfkelendirerek çığırından çıkarmaktı. İblisler kolayca öfkelenir ve öyle olduğunda da, kendilerine gösterilen avlarla koyun gibi güdülebilirlerdi.</p>

  <p>Nüvelikler öfkeyle kaynarken, şehrin dış kapıları açıldı ve dış muhafaza ağı devre dışı kaldı. Kum ve ateş iblisleri şehre doluştu. Rüzgâr iblisleri ise onların üzerinden uçarak geldi. Kapı kapanıp ağ yeniden devreye sokulmadan önce birkaç düzine iblisin girişine izin verilirdi.</p>

  <p>Kapının iç tarafında bir grup savaşçı, mızraklarını kalkanlarına vuruyordu. Yemciler olarak bilinen bu adamlar çoğunlukla yaşlı ve zayıf olurdu. Kendilerine <i>harcanabilir</i> gözüyle bakılsa da, sahip oldukları şeref sınırsızdı. Bağırışlar ve haykırışlar içinde, iblislerin saldırısı karşısında etrafa dağıldılar ve daha önceden çalışılmış bir şekilde değişik yönlere giderek iblisleri Labirent’in derinliklerine çektiler.</p>

  <p>Labirent duvarlarının üzerinde duran Gözcüler ise, rüzgâr iblislerini ağlar sayesinde alaşağı ettiler. İblisler yere düştüğünde, Kazıkçılar minik muhafazalı hücrelerinin içinden fırlayarak, iblislere kendilerini kurtarma fırsatı vermeden uzuvlarını muhafazalı sağlam kazıklara bağladılar. Bunu yapmalarının sebebi, şafak söktüğünde iblislerin Nüve’ye geri dönmelerini engellemekti.</p>

  <p>Bu esnada, Yemciler koşmaya devam ederek kum ve ateş iblislerini kaçınılmaz kaderlerine doğru sürüklediler. İblisler daha hızlı koşabilirdi, ancak içerideki keskin virajları, Labirent’i santim santim bilen adamlar kadar iyi akmıyorlardı. İblislerden biri adamlara çok fazla yaklaştığında, Gözcüler onu ağlarla yavaşlatmaya çalışırdı. Bu çoğunlukla başarılı olurdu. Ama bazen de olmazdı.</p>

  <p>Arlen ve diğer Hücum Muhafızları, Yemcilerin yaklaşan bağırışlarını duyunca gerildi. “Dikkat edin!” diye bağırdı bir Gözcü yukarıdan. “Ben dokuz tane saydım!”</p>

  <p>Dokuz kum iblisi, tuzak noktasına genelde ulaşan iki ya da üç iblisten çok daha fazla sayıdaydı. Yemciler, onların sayılarını azaltmak için değişik yönlere ayrılırdı. Bu, bir tuzağın beşten fazla iblisle karşılaşmasını önlemek için yapılırdı. <i>Dal’Sharumhnn</i> gözleri heyecanla parlarken, Arlen muhafazalı mızrağını daha da sıkı tuttu. <i>Alagai’sharak’ta</i> ölmek, cenneti kazanmak demekti.</p>

  <p>“Işıklar!” diye bir haykırış geldi yukarıdan. Yemciler, iblisleri tuzak noktasına çekerken, Gözcüler, açılı aynaların önündeki ateşleri yakıp bölgeyi ışıkla doldurdu.</p>

  <p>Gafil avlanan nüvelikler çığlık atıp geri çekildi. Işık onlara zarar veremezdi, ancak bitap düşmüş Yemcilere kaçmaları için yeterli zamanı sağlamıştı. Işığa hazırlıklı olan Yemciler, daha önceden çalışıldığı açıkça belli olan bir şekilde, iblis çukurlarının arasından koşup, sığ, muhafazalı siperlerin arkasına saklandılar.</p>

  <p>Kum iblisleri kendilerini çabucak toparlayıp saldırılarına kaldıkları yerden devam etti. Ancak Yemcilerin kaçındığı çukurların farkında değillerdi. Uç iblis, iki geniş iblis çukurunun üzerini örten, kum rengindeki muşambaların üzerinden koştu. Altı metrelik çukurlara düşerken çığlık çığlığa haykırıyorlardı.</p>

  <p>Hücum Muhafızları haykırarak tuzak yerlerine saldırdılar. Mızraklarını yuvarlak, muhafazalı kalkanlarının arasından çıkararak ilerlediler. Amaçları, geriye kalan nüvelikleri çukurlara itelemekti.</p>

  <p>Arlen, korkularını bir kükreyişle üstünden atarak diğerleriyle birlikte saldırdı ve kendini Krasia’nın o güzel deliliğine kaptırdı. Eski çağlardaki savaşçıların kaçıp saklanma dürtülerini bu şekilde haykırarak bastırdıklarını hayal etmişti. Bir anlığına o da kim olduğunu, nerede ne yaptığını unuttu.</p>

  <p>Ancak mızrağı bir kum iblisine saplanıp da üzerindeki muhafazalar ışıkla parladığında kendine geldi. Acıyla çığlık atan yaratık Arlen’in iki tarafındaki daha uzun mızraklar tarafından çukura savruldu. Savunma muhafazalarının parlaklığının oluşturduğu karmaşa arasında kimse metal mızrağın ışıldadığını fark etmemişti.</p>

  <p>Arlen’ın grubu, karşı karşıya oldukları iki iblisi açık çukura sürdüler. Çukurdaki muhafazalar, sadece Krasia’da bilinen tek yönlü muhafazalardandı. Nüvelikler çembere girebiliyor ancak kaçamıyordu. Çukurun tabanındaki sert toprakta yekpare taşlar vardı ve bunlar, iblislerin Nüve’ye geri dönmelerini engelliyor, şafak onları öldürene kadar kapana kısılmış halde beklemelerini sağlıyordu.</p>

  <p>Kafasını kaldıran Arlen, karşı tarafta kalanların o kadar da başarılı olamadıklarını gördü. Çukuru gizlemiş olan muşamba, iblislerle beraber aşağı düşerken bir çıkıntıya takılı kalmıştı ve bazı muhafazaların üstünü örtmüştü. Çukur Muhafazacısı bu durumu düzeltemeden iki nüvelik tırmanıp onu öldürmüştü.</p>

  <p>Tuzak noktasının uzak tarafındaki Hücum Muhafızları karmaşa içindeydi, zira karşılarında beş kum iblisi vardı ve onları içine sürebilecekleri, işe yarar bir iblis çukurları yoktu. O birimde sadece on adam bulunuyordu ve iblisler, adamların ortasında dehşet saçıyordu.</p>

  <p>“Geri çekil!” diye emretti, Arlen’in yan tarafındaki <i>kai’Sharum.</i></p>

  <p>“Nüve beni almadan olmaz!” diye haykıran Arlen, karşı tarafa taarruz ederek diğer grubun imdadına koştu. Bir yabancının böylesine bir cesaret örneği sergilediğini gören diğer <i>dal’Sharum</i> erleri de onu izledi. Komutanları ise arkalarından bağırıyordu.</p>

  <p>Arlen, bir saniyeliğine duraksayarak iblis çukurunda takılı kalmış muşambayı tekmeleyip muhafazaların tekrardan işlev kazanmasını sağladı. Hızını kesmeden dövüşe daldı ve elindeki muhafazalı mızrak can buldu.</p>

  <p>İlk iblisi kaburgalarından deşti ve bu sefer, diğer adamlar silahtan çıkan ışık patlamalarını gördüler. Kum iblisi, ölümcül bir yarayla yere yuvarlandı ve Arlen, kendi içinde vahşi bir enerji akışı hissetti.</p>

  <p>Gözünün ucuyla bir hareket sezen Arlen bir hamlede döndü ve mızrağını, bir başka kum iblisinin dişleriyle yaptığı saldırıyı engelleyecek şekilde kaldırdı. Mızrağın sapındaki savunma muhafazaları, nüvelik çenesini kapatamadan işlev kazandı ve yaratığın ağzı açık kaldı. Arlen, mızrağı keskin bir hareketle döndürdüğünde sihir alev aldı ve yaratığın çenesi koptu.</p>

  <p>Üçüncü bir iblis saldırdı, ancak Arlen’in uzuvlarında bir güç patlaması vardı. Mızrağının arka ucunu döndürüp nüveliğin suratına patlattığında, muhafazaların gücü sayesinde yaratığın yüzünün yarısı biçildi. İblis düşerken, Arlen kalkanını yere attı ve mızrağı ellerinde döndürerek büyük bir hızla iblisin kalbine saplandı.</p>

  <p>Bütün gücüyle haykırdı ve öldürecek başka bir iblis bulabilmek için etrafına bakındı, ancak diğer tüm iblisler çukurlara gönderilmişti. Her tarafta, adamlar Arlen’a şaşkınlık içinde bakıyordu.</p>

  <p>“Ne bekliyoruz?” diye haykırdı, Labirent’in içlerine doğru koşarak. “Daha avlayacak <i>alagai</i>larımız var!”</p>

  <p><i>”Par’chin! Par’chin!”</i> diye tezahürat yapan <i>dal’Sharum</i> erleri, onu takip etti.</p>

  <p>İlk karşılaştıkları yaratık, pike yapan bir rüzgâr iblisi oldu ve bu iblis Arlen’ın peşinden gelenlerden birisinin boğazını parçaladı. Ancak tekrar havaya yükselemeden, Arlen mızrağını fırlattı ve nüveliğin kafasında patlayan mızrak, yere düşerken etrafa parlak bir kıvılcım yağmuru yağdırdı.</p>

  <p>Arlen silahını tekrar aldı ve koşmaya devam etti. Mızrağın vahşi sihri, onu, efsanelerdeki çılgına dönmüş savaşçılardan birine dönüştürmüştü. Etrafındaki askerler Labirent’in içinde köşe bucak iblis ararken sayıları arttı ve Arlen’in iblisleri art arda yere sermesiyle birlikte, hepsi birden yine <i>”Par’chin! Par’chin!”</i> diye tezahüratta bulundu.</p>

  <p>Muhafazalı tuzak noktaları ve kaçış çukurları unutulmuştu. Geceye duyulan korku ve saygı uçup gitmişti. Arlen metal mızrağıyla yenilmez görünüyordu. Etrafına yaydığı güven duygusu, Krasialılar üzerinde uyuşturucu etkisi yapmıştı.</p>

  <p>Zafer çılgınlığıyla kıpkırmızı kesilmiş olan Arlen, sanki kabuğundan çıkmış ve yenilenmiş gibi hissediyordu. Saatlerdir koşuyor olmasına rağmen hiçbir yorgunluk hissetmiyordu. Yara bere içinde olmasına rağmen, hiçbir acı duymuyordu. Düşünceleri, sadece ve sadece bir sonraki avına kilitlenmişti. Sihir patlamalarının, nüveliklerin zırhlarını deldiği ve ona vahşi bir enerji verdiği her an, aklında tek bir düşünce beliriyordu.</p>

  <p>Herkeste bu silahtan bir tane olmalıydı.</p>

  <p>Bu sırada, önünde Jardir belirdi. İblis kanıyla sırılsıklam olmuş Arlen Baş Savaşçı’yı selamlamak için mızrağını yukarı kaldırdı. <i>”Sharum Kal”</i> diye haykırdı. “Bu gece hiçbir iblis Labirent’inden sağ çıkmayacak!”</p>

  <p>Jardir güldü ve cevap olarak kendi mızrağını havaya kaldırdı. Yaklaştı ve Arlen’a kardeşiymiş gibi sarıldı.</p>

  <p>“Seni hafife almışım <i>Par’chin,”</i> dedi. “Bunu bir daha yapmayacağım.”</p>

  <p>Arlen gülümsedi. “Bunu hep söylüyorsun.”</p>

  <p>Jardir, Arlen’in biraz önce öldürdüğü iki kum iblisini kafasıyla işaret etti. “Bu sefer, gerçekten söylüyorum,” dedi ve aynı şekilde gülümseyerek karşılık verdi. Sonra Arlen’ın peşinden gelen adamlara döndü.</p>

  <p><i>”Dal’Sharum\”</i> diye haykırdı, yerdeki ölü nüvelikleri işaret ederek. “Bu iğrenç şeyleri toplayıp dış surların üzerine asın! Sapancı takımlarımızın hedef idmanına ihtiyacı var! Surların ötesindeki nüvelikler, Krasia Kalesi’ne saldırmanın ne demek olduğunu anlasınlar!”</p>

  <p>Adamlar tezahüratta bulunduktan sonra verilen emri yerine getirmek için hemen harekete geçti. Jardir, Arlen’a döndü. “Gözcüler, doğudaki tuzak noktalarının birinde hâlâ savaşıldığını söylüyor,” dedi. “Dövüşecek gücün kaldı mı <i>Par’chin!</i>’</p>

  <p>Arlen vahşice gülümsedi. “Bana yolu göster,” diye yanıtladı ve iki adam arka arkaya koşmaya başladı.</p>

  <p>Bir süre, Labirent’in en uzak köşesine doğru koştular. “Hemen önümüzde,” diye bağırdı Jardir, bir pusu noktasına dönen virajı alırlarken. Arlen, etraflarındaki sessizliğe hiç aldırmadı. Zihninde bir tek ayaklarının yere vuruşunu ve kanının kaynayışını duyuyordu.</p>

  <p>Ancak tam köşeyi döndüğünde, yan taraftan bir bacak uzandı ve Arlen’a çelme takarak onu yere düşürdü. Arlen, yere düşerken yuvarlandı ve değerli silahını elinden bırakmadı. Ancak ayağa kalkmaya çalışırken, adamlar tuzak noktasının tek çıkışını çoktan kapatmıştı.</p>

  <p>Arlen ne olduğunu anlayamayarak etrafına baktı. Etrafta ne bir iblis ne de bir çarpışma vardı. Bu tuzak, nüvelikler için hazırlanmamıştı.</p>
</body>
</html>