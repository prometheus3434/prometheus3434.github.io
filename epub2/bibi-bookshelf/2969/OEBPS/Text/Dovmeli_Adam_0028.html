<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="30: Veba"><b>30</b></h2>

  <h2 class="sigil_not_in_toc" style="text-align: center;"><b>Veba</b></h2>

  <h5 class="sigil_not_in_toc" style="text-align: center;"><b>D.S. 332</b></h5>

  <div style="text-align: center;"><img alt="kisim12" src="../Images/kisim12.jpeg"/><img alt="kisim11" src="../Images/kisim11.jpeg" style="line-height: 1.2em; text-indent: 1em;"/><img alt="kisim13" src="../Images/kisim13.jpeg" style="line-height: 1.2em; text-indent: 1em;"/></div>

  <p>Geri döndüklerinde, Rojer hâlâ uyuyordu. Çamurlu kıyafetlerini sessizce ve sırtlarını birbirlerine dönerek değiştirdiler. Sonra, Dövmeli Adam atları hazırlarken, Leesha, Rojer’i sarsarak uyandırdı. Sessiz bir şekilde soğuk kahvaltılarını ettiler ve güneş pek fazla yükselmeden yola çıktılar. Rojer, Leesha’nın arkasında, kısrağın üzerinde yol alırken, Dövmeli Adam, koca aygırının üzerinde yalnızdı. Gökyüzü, bulutlarla ağırlaşmış, daha fazla yağmuru haber veriyordu.</p>

  <p>“Şimdiye kadar, kuzeye giden bir Ulak’ın yanından geçmiş olmamız gerekmez miydi?” diye sordu Rojer.</p>

  <p>“Haklısın,” diye karşılık verdi Leesha. Yolun iki tarafına da baktı. Endişeliydi.</p>

  <p>Dövmeli Adam omuz silkti. “Güneş hâlâ tepedeyken Ormancı Çukuru’na ulaşmış oluruz,” dedi. “Sizi oraya bırakırım, sonra da kendi yoluma devam ederim.”</p>

  <p>Leesha başıyla onayladı. “Bence de bu en iyisi olur.”</p>

  <p>“Nasıl yani?” diye sordu Rojer.</p>

  <p>Dövmeli Adam boynunu yana yatırdı. “Daha fazlasını mı bekliyordun Jonglör?”</p>

  <p>“Yaşadığımız onca şeyden sonra mı? Lanet gece! Tabii ki bekliyordum!” diye haykırdı Rojer.</p>

  <p>“Hayal kırıklığına uğrattığım için üzgünüm,” diye cevapladı Dövmeli Adam. “Ama yapacak işlerim var.”</p>

  <p>“Bir geceni de hiçbir şey öldürmeden geçirsen ölürsün zaten,” diye mırıldandı Leesha.</p>

  <p>“Ama konuştuğumuz şey ne olacak?” diye üsteledi Rojer. “Benim seninle seyahat etmem?”</p>

  <p>“Rojer!” diye bağırdı Leesha.</p>

  <p>“Kötü bir fikir olduğuna karar verdim,” dedi Dövmeli Adam. Yan yan Leesha’ya baktı. “Eğer müziğin iblisleri öldüremiyorsa, benim işime yaramaz. Yalnız olmam daha iyi.”</p>

  <p>“Bu son söylediğine daha fazla katılamazdım,” diye araya girdi Leesha. Rojer ona kaşlarını çatınca da, yanakları kızardı. Adama fazla sert davrandığının farkındaydı, ama gözyaşlarını tutmak için tüm gücünü kullandığı için herhangi bir açıklama yapacak ya da iyi bir şeyler söyleyip sivri dilini yumuşatacak durumda değildi.</p>

  <p>Dövmeli Adam’ın kim olduğunu görebilmişti. Aksini ne kadar umut etmiş olursa olsun, adamın kalbinin uzun bir süre açık kalamayacağını, sahip olabilecekleri tek şeyin yalnızca bir anlık bir paylaşım olacağını anlamıştı. Ama o anı nasıl da istemişti! Onun kollarında kendini güvende hissetmek, onu içinde hissetmek... Karnını hafif bir şekilde okşadı. Eğer Dövmeli Adam içine tohumlarını bırakmış olsaydı, doğacak bebeğini, babasının kim olduğunu -o üç hayduttan biri mi yoksa Dövmeli Adam mı olduğunu asla sorgulamadan, ne olursa olsun severdi. Ama şimdi... yapılması gereken şey için, stoklarında yeterince pomm yaprağı vardı.</p>

  <p>Sessizlik içinde at sürdüler. Aralarındaki soğukluk neredeyse somut bir hal almıştı. Çok geçmeden bir sapaktan döndüler ve Ormancı Çukuru’nu uzaktan da olsa ilk defa gördüler.</p>

  <p>Bu kadar uzak bir mesafeden bile, köyün, dumanı tüten bir harabeye dönüşmüş olduğunu görebiliyorlardı.</p>

  <p>Yolda dörtnala ilerlerken Rojer sıkıca tutunuyordu. Leesha, yükselen dumanları gördüğünde atını dörtnala sürmeye başlamış, Dövmeli Adam da onu aynı şekilde takip etmişti. Nemli havada bile şiddetlerinden hiçbir şey kaybetmemiş alevler, Ormancı Çukuru’nu aç bir şekilde yutmaya devam ediyor, havaya kara ve yağlı dumanlar yükseliyordu. Kasaba mahvolmuştu; Rojer bunu görünce kendini Nehirköprü’nün yok edilişini tekrardan yaşıyormuş gibi hissetti. Nefesini tutup elini gizli cebine götürdü, ama sonra tılsımının kırılmış ve kayıp olduğunu hatırladı. Bu sırada at sıçradı ve Rojer de geriye savrulmamak için, ellerini tekrar Leesha’nın beline atmak zorunda kaldı.</p>

  <p>Uzaktan, hayatta kalanların karıncalar gibi etrafta dolaştığı görülebiliyordu. “Neden ateşleri söndürmüyorlar?” diye sordu Leesha. Ama Rojer sadece tutunmaya devam etti. Vereceği bir cevap yoktu.</p>

  <p>Kasabaya ulaştıklarında atlarını durdurdular ve tahribatı yakından gördüklerinde nefesleri kesildi. “Bazıları günlerdir yanıyor olmalı,” dedi Dövmeli Adam, bir zamanlar samimi ve sıcak yuvaların olduğu evleri işaret ederek. Gerçekten de, yapıların çoğunun artık dumanı bile çıkmayacak kadar külleşmiş harabelere, diğerlerinin de sadece soğuk küllere dönüştüğü doğruydu. Kasabada iki katlı tek yapı olan Smitt’in hanı, kendi içine çökmüştü. Bazı kirişleri hâlâ yanıyordu. Diğer yapılarda ise ya çatılar ya da koca duvarlar eksikti.</p>

  <p>Leesha, kasabaya ilerledikçe etraftaki herkesi tanıyor, gözyaşı izleriyle kaplı kirlenmiş yüzlerin görüntüsünü sindirmeye çalışıyordu. Herkes, kendi yaslarıyla o kadar meşguldü ki, aralarından geçen küçük grubu fark etmediler bile. Leesha, ağlamamak için dudağını ısırdı.</p>

  <p>Kasabanın merkezinde, ahali, cesetleri toplayıp yığmıştı. Leesha’nın kalbi bu görüntü karşısında duracak gibi oldu.</p>

  <p>En azından yüz ceset vardı ve üzerlerine serecek örtüleri bile yoktu. Zavallı Niklas. Saira ve annesi. Rahip Michel. Steave. Tanışma şansını yakalayamadığı çocuklar ve tüm hayatı boyunca tanıdığı yaşlılar. Bazıları yanmış, diğerleri nüveler tarafından paramparça edilmişti. Ama çoğunun vücutlarında bir tek yara izi bile yoktu. Salgında ölmüşlerdi.</p>

  <p>Mairy ceset yığınının yanında diz çökmüş, ağlıyordu. Leesha boğazının düğümlendiğini hissetti ama bir şekilde attan inip ona yaklaştı. Elini Mairy’nin omzuna koydu.</p>

  <p>“Leesha?” diye sordu Mairy, inanamayarak. Bir saniye sonra ayağa fırladı ve arkadaşı olan Otacı’ya sıkıca sarıldı. Kontrolsüz bir şekilde ağlıyordu.</p>

  <p>“Elga...” diyerek ağlamaya devam etti Mairy, iki yaşına bile basmamış olan en küçük kızının adını söyleyerek. “Öl... öldü!”</p>

  <p>Leesha arkadaşına sıkıca sarıldı ve söyleyecek kelime bulamadı. Diğerleri de Leesha’nın geldiğini fark etmişti, ama Mairy acısını yaşarken saygılı bir mesafede beklediler.</p>

  <p>“Leesha,” diye fısıldaşıyorlardı. “Leesha geldi. Yaratıcı’ya şükürler olsun.”</p>

  <p>Sonunda, Mairy kendini toplamayı başardı. Geri çekildi ve kirli önlüğüyle gözyaşlarını sildi.</p>

  <p>“Ne oldu?” diye sordu Leesha sessizce. Mairy, büyümüş gözleriyle ona bakarken yeniden ağlamaklı oldu. Konuşamıyor, titriyordu.</p>

  <p>“Veba,” dedi tanıdık bir ses. Leesha döndüğünde, Jona’nın bir değnek yardımıyla ona yaklaştığını gördü. Rahip cüppesi bir bacağından kesilmiş ve bacağının alt yarısı kanlı sargılarla sarılmıştı. Leesha ona sarıldı ve imalı gözlerle bacağa baktı.</p>

  <p>“Kavalkemiğim kırıldı sadece,” dedi, elini geçiştirme amacıyla sallayarak. “Vika tedavisini yaptı.” Yüzü karanlık bir hal aldı. “Hastalığa teslim olmadan önce yaptığı en son şeylerden biriydi.”</p>

  <p>Leesha’nın gözleri fal taşı gibi açıldı. “Vika öldü mü?” diye sordu şok içinde.</p>

  <p>Jona başını sağa sola salladı. “Daha değil. Ama salgın ona da bulaştı ve ateşi yüzünden kıvranıyor. Fazla uzun sürmez.” Etrafına bakındı. “Bizler için de fazla zaman kalmadı,” dedi sesini alçaltıp, sadece Leesha’nın duyabileceği bir şekilde. “Korkarım, eve dönüşün için kötü bir zaman seçtin Leesha. Ama belki bu da Yaratıcı’nın planıdır. Bir gün daha bekleseydin, dönebileceğin bir ev kalmayacaktı.”</p>

  <p>Leesha’nın gözleri sertleşti. “Bir daha böyle bir saçmalık duymak istemiyorum!” dedi. “Vika nerede?” Bir daire çizip küçük kalabalığa bakındı. “Ulu Yaratıcı! Herkes nerede?” “Kutsal Ev,” dedi Jona. “Hastaların hepsi orada. İyileşenler ya da iblislere av olmaktan kurtulanlar ya ölüleri topluyor ya da onların ardından yas tutuyor.”</p>

  <p>“Öyleyse gideceğimiz yer orası,” dedi Leesha, destek olmak amacıyla Jona’nın koltuk altına girerek. “Şimdi bana neler olduğunu anlat. Her şeyi.”</p>

  <p>Jona başıyla onayladı. Yüzünün rengi çekilmişti ve gözleri durgundu. Terliyordu ve açıkça görülüyordu ki, büyük miktarda kan kaybetmişti. Acısını büyük bir gayretle bastırdığı her halinden belliydi. Arkalarında, Rojer ve Dövmeli Adam sessizce onları takip ediyorlardı. Leesha’nın geldiğini gören diğer köylüler de aralarına katılmıştı.</p>

  <p>“Veba, aylar önce başladı,” dedi Jona. “Ama Vika ile Darsy bunun sadece geçici bir soğuk algınlığı olduğunu düşünüp önemsemediler. Hastalığa yakalananlardan genç ve güçlü olanların çoğu iyileşti. Ama diğerleri haftalar boyunca yatakta kalmak zorunda kaldı ve en sonunda göçüp gitti. Yine de basit bir hastalıkmış gibi görünüyordu, ama güçlenmeye başladı. Sağlıklı insanlar çabucak hastalanmaya başladı. Bir gecede zayıf düşüp sayıklar hale geldiler.</p>

  <p>“İşte o günlerde yangınlar başladı,” dedi. “İnsanlar, ellerinde lambalar ve mumlarla yere yığılıyordu. Ya da muhafazalarının bakımını yapamayacak kadar hastaydılar. Babanın ve kasabadaki diğer muhafazacıların hastalığa yakalanmasıyla birlikte, tüm kasabadaki ağlar işe yaramaz hale geldi. Duman ve kül kalıntıları da var olan muhafazaların hepsinin üzerini örttü. Yangınları tüm gücümüzle söndürmeye çalıştık, ama daha fazla insan hasta düştü ve işi yapacak yeterince insan kalmadı.</p>

  <p>“Smitt, hayatta kalanları, alevlerden olabildiğince uzaktaki birkaç muhafazalı evde topladı ve fazla sayıda olurlarsa güvende olacaklarını düşündü. Ama bu sadece vebanın daha hızlı yayılmasına neden oldu. Fırtınanın ilk gününde Saira yere yığıldı ve bir lambayı devirdi. Neredeyse tüm meyhane kül olacaktı, insanlar gecenin karanlığına kaçıştılar...” diye tıkandı ve Leesha onun sırtını okşadı. Daha fazlasını duymaya ihtiyacı yoktu. Ondan sonra olanları kafasında canlandırabiliyordu.</p>

  <p>Kutsal Ev, Ormancı Çukuru’nda tamamen taştan yapılmış tek yapıydı ve havadaki kıvılcımlı küllerden etkilenmemişti. Harabelerin arasında meydan okurcasına ayaktaydı. Leesha, yapının büyük kapılarından içeri girdi ve şok içinde nefesini tuttu. Tüm oturma sıraları bir kenara itilmişti ve zeminin neredeyse her bir santimi, çalı çırpıdan yapılma yer yataklarıyla doluydu. Belki de iki yüz insan, inliyor, ter içinde kıvranıyordu. Kendileri de hastalıktan dolayı güçsüz düşmüş birkaçı ise kıvrananları sakinleştirmeye çalışıyordu. Smitt’in bir yer yatağında baygın bir şekilde yattığını gören Leesha, Vika’nın da onun yakınlarında yattığını fark etti. Mairy’nin iki çocuğu daha ve diğerleri... Ama babasından bir iz yoktu.</p>

  <p>Girdiklerinde, bir kadın onlara kafasını çevirdi. Zamanından önce beyazlamışa benzeyen saçlarıyla kadın, bitap düşmüş görünüyordu. Leesha bu kadını tıknaz vücudundan hemen tanıdı.</p>

  <p>“Yaratıcı’ya şükürler olsun,” dedi Darsy, onu gördüğünde. Leesha, Jona’nın yanından ayrıldı ve hızla hareket ederek Darsy’yle konuşmaya gitti. Birkaç dakika sonra Jona’nın yanma döndü.</p>

  <p>“Bruna’nın kulübesi hâlâ ayakta mı?” diye sordu.</p>

  <p>Jona omuz silkti. “Bildiğim kadarıyla öyle,” dedi. “Bruna göçüp gittiğinden beri kimse kulübesine gitmedi. İki hafta oluyor neredeyse.”</p>

  <p>Leesha başıyla onayladı. Bruna’nın kulübesi, sıra sıra ağaçlarla çevrelenmişti ve kasabadan uzak sayılırdı. Küllerin oraya kadar ulaşıp muhafazaları bozmuş olması pek muhtemel değildi. “Oraya gidip kulübeden bazı malzemeler almam gerekli,” dedi, tekrar dışarıya çıkarak. Yeniden yağmur yağmaya başlamıştı. Gökyüzü kasvetli ve umuttan yoksundu.</p>

  <p>Rojer ile Dövmeli Adam da orada, bir köylü topluluğuyla beraberdi.</p>

  <p><i>”Şensin,”</i> dedi Brianne, Leesha’yı kucaklamak üzere koşarken. Kocası Evin de fazla uzakta değildi ve kollarının arasında küçük bir kız çocuğu vardı. Evin’in yanında, kızları Callen duruyordu. Daha on yaşına basmamış olmasına rağmen çok büyümüştü.</p>

  <p>Leesha, arkadaşının sarılışına sıcak bir şekilde karşılık verdi. “Babamı gören var mı?” diye sordu.</p>

  <p>“Evde. Senin olman gereken yerde,” dedi bir ses. Leesha döndüğünde, annesinin hemen arkasındaki Gared’la birlikte yaklaştığını gördü. Bu görüntü karşısında rahatlaması mı yoksa ödünün mü kopması gerektiğini bilemedi.</p>

  <p>“Anne, daha yeni geld...” diye başladı Leesha, ama annesi sözünü kesti.</p>

  <p>“Daha yeni gelmişmiş!” diye haykırdı Elona. “Kanından canından olan insanlara sırtını dönmek için hep bir nedenin var zaten! Zavallı baban ölüyor ve ben seni burada buluyorum...!”</p>

  <p>“Onun yanında kim var?” diye araya girdi Leesha.</p>

  <p>“Çırakları,” dedi Elona.</p>

  <p>Leesha başıyla onayladı. “Onlara söyle, babamı, diğerleriyle beraber buraya getirsinler,” dedi.</p>

  <p>“Öyle bir şey yapmayacağım!” diye haykırdı Elona. “Onu tüylü yatağının rahatından alıp, vebayla dolu bir odada, ottan yataklara mı yatırtacağım yani?” Leesha’nın kolunu kavradı. “Hemen eve geleceksin! Sen onun kızısın!”</p>

  <p>“Bunu bilmediğimi mi sanıyorsun?!” diye sordu Leesha, kolunu sertçe çekerek. Yanaklarından gözyaşları süzüldü ama onları silmek için hiçbir gayret sarf etmedi. “Her şeyi bırakıp Angiers’ı terk ettiğimden beri başka bir şey düşündüğümü mü sanıyorsun? Ama kasabadaki tek insan o değil, anne! Herkesi bırakıp sadece bir adamla ilgilenemem! Babam olsa bile!”</p>

  <p>“Eğer bu insanların çoktan ölmüş olduğunu göremiyorsan, bir aptalsın,” dedi Elona, kalabalıktaki insanların hayretle nefeslerini tutmalarına sebep olarak. Kutsal Ev’in taş duvarlarını işaret etti. “Şu muhafazalar, bu gece nüvelikleri geride tutacak mı?” diye sordu, herkesin dikkatini, kararmış taşa çekerek. Gerçekten de, tüm çizgileri seçilebilen tek bir muhafaza vardı sadece.</p>

  <p>Elona, Leesha’ya yaklaşıp sesini alçalttı. “Evimiz, diğer evlerden uzakta,” diye fısıldadı. “Ormancı Çukuru’nda, belki de tek muhafazalı ev bizimkisi. Herkesi içine alamaz, ama eğer eve gelirsen <i>bizi</i> kurtarabilir!”</p>

  <p>Leesha, annesinin suratına sert bir tokat yapıştırdı. Elona, şok içinde çamura düşüp kaldı ve elini kızarmış yanağına bastırdı. Gared, Leesha’yı kucağına aldığı gibi oradan götürmeye hazırmış gibi görünüyordu ama Leesha ona soğuk gözlerle dik dik bakınca Gared yerinden kıpırdayamadı.</p>

  <p>“Korunaklı evimde saklanıp da arkadaşlarımı nüveliklere terk etmeyeceğim!” diye bağırdı. “Kutsal Ev’i muhafazalandırmak için bir yol bulup orada kalacağız. Hep beraber! Ve eğer o iblisler benim çocuklarımdan birini almaya cüret ederse, onları bu dünyadan yakıp gönderecek ateşimin tadına mutlaka bakacaklar!”</p>

  <p><i>Çocuklarım,</i> diye düşündü Leesha. <i>Şimdi de Bruna mı oldum, onları öyle mi görüyorum?</i> Etrafına bakındı ve korkmuş, kül kalıntılarıyla pislenmiş yüzlere baktı. Kimse ona karşı bir şey söylemiyordu. İlk defa fark etti ki, onların gözünde, Bruna’ydı. Ormancı Çukuru’nun Otacısı artık oydu. Bu bazen şifa dağıtmak demekti... Bazen de...</p>

  <p>Bazen de gözlere fırlatılacak bir tutam biber ya da evinin avlusunda bir orman iblisini yakmak demekti.</p>

  <p>Dövmeli Adam öne çıktı. Onun görüntüsüyle beraber, insanlar fısıldaşmaya başladı. Bir saniye önce, bu cüppeli ve kapüşonlu hayaleti kimse fark etmemişti.</p>

  <p>“Karşına bir tek orman iblisleri çıkmayacak,” dedi. “Ateş iblisleri senin alevlerinde dans edecek, rüzgâr iblisleri de bu alevlerin üzerinde uçuşacak. Kasabanın yerle bir edilmiş olması, tepelerdeki kaya iblislerini bile çekmiş olabilir. Şu anda güneşin batmasını bekliyorlardır.”</p>

  <p>“Hepimiz öleceğiz!” diye haykırdı Ande. Bunun üzerine Leesha, kalabalığın içinde bir panik havası sezdi.</p>

  <p>“Bunlardan sana ne?!” diye sordu Dövmeli Adam’a. “Sözünü tuttun ve bizleri buraya getirdin! Korkutucu atına bin ve yoluna git! Bizleri kaderimize bırak!”</p>

  <p>Ama Dövmeli Adam kafasını sağa sola salladı. “Nüveliklere hiçbir şey vermeyeceğime yemin ettim ve yeminimi bir daha asla bozmayacağım. Ormancı Çukuru’nu onlara teslim etmeyeceğim.”</p>

  <p>Kalabalığa döndü ve kapüşonunu açtı. Bunun üzerine kalabalığın içinden şok ve korku dolu sesler yükseldi. Biraz önceki panik havası azaldı. Dövmeli Adam da bundan yararlanıp hemen söze girdi. “Nüvelikler bu gece Kutsal Ev’e geldiklerinde, ayakta kalıp savaşacağım!” diye haykırdı. Kalabalık birden nefesini tuttu ve köylülerin bazılarının gözlerinde tanıyan bir ifade belirdi. İblisleri öldüren muhafazalı adamın hikâyeleri burada bile duyulmuştu.</p>

  <p>“Aranızda benimle beraber savaşacak olan var mı?” diye sordu.</p>

  <p>Erkekler birbirlerine şüpheli bir şekilde baktılar. Kadınlar ise kocalarının kollarını tutup aptalca bir şey söylememeleri için işaret ettiler.</p>

  <p>“Nüveliklere yem olmaktan başka ne yapabiliriz ki?” diye haykırdı Ande. “Bir iblisi öldürecek hiçbir şey yoktur!”</p>

  <p>“Yanılıyorsun,” dedi Dövmeli Adam. Hızlı adımlarla Alacakaranlık Dansçısı’nın yanma gidip eyerin üzerinden örtüye sarılı bir şey aldı. “Bir kaya iblisi bile öldürülebilir,” dedi, örtüyü açtıktan sonra uzun ve kıvrık nesneyi köylülerin önündeki çamura fırlatırken.</p>

  <p>Kırılmış dibinden keskin ucuna kadar bir metre uzunluğundaydı. Pürüzsüzdü ve sanki çürümüş bir diş gibi, pis, sarı bir rengi vardı. Köylüler, ağızları açık bir şekilde bakarken, bulutlu gökyüzünden bir güneş ışığı demeti sıyrılıp bu sarı renkli şeyin üzerine düştü. Çamurların içindeki uzun nesne tütmeye ve çiseleyen yağmurun damlalarıyla beraber cızırdamaya başladı.</p>

  <p>Bir anda, kaya iblisinin boynuzu alev aldı. “Öldürülemeyecek bir iblis yoktur!” diye haykıran Dövmeli Adam, Alacakaranlık Dansçısı’nın eyerinden muhafazalı bir mızrak çekti ve yanmakta olan boynuza fırlattı. Bir ışık parlaması oldu ve boynuz, festivallerde kullanılan fişekler gibi etrafa kıvılcımlar saçarak patladı.</p>

  <p>“Merhametli Yaratıcı...” dedi Jona, havaya bir muhafaza çizerek. Köylülerin çoğu da onun yaptığını yaptılar.</p>

  <p>Dövmeli Adam kollarını göğsünde kavuşturdu. “Nüveliklerin canım yakacak silahlar yapabilirim,” dedi. “Ama bu silahları tutacak eller olmadan hiçbir işe yaramazlar. O yüzden tekrar soruyorum; benimle birlikte savaşacak var mı?”</p>

  <p>Uzun bir süre sessizlik oldu. “Ben,” dedi arkadan bir ses. Dövmeli Adam döndü ve Rojer’in gelip yanında durmasına şaşırdı.</p>

  <p>“Ve ben,” dedi Yon Gray, öne çıkarak. Bastonuna dayanarak zar zor ayakta duruyordu ama gözlerinde kararlılık vardı. ‘Yetmiş seneden fazladır, bizleri teker teker almalarını izledim. Eğer bu gece son gecem olacaksa, ölmeden önce, o nüveliklerin gözüne tüküreceğim.”</p>

  <p>Diğer köylüler kalakalmışlardı, ama sonra Gared öne çıktı.</p>

  <p>“Gared, seni salak, ne yapıyorsun?” diye sordu Elona, onun kolunu tutarak. Ancak dev ormancı, onun elinden kolayca kurtuldu. Uzanıp muhafazalı mızrağı yerden çekti. Yüzeyindeki muhafazalara dikkatlice baktı.</p>

  <p>“Dün gece babam nüvelikler tarafından öldürüldü,” dedi, derin ve öfkeli bir sesle. Silahı sıkıca tuttu ve dişlerini göstererek, gözlerini Dövmeli Adam’a çevirdi. “Bunu onlara ödeteceğim.”</p>

  <p>Gared’ın sözleri, diğerlerini de harekete geçirdi. Ormancı Çukuru’nun insanları teker teker ya da gruplar halinde, bazıları korkarak, bazıları öfkeyle ve çok daha fazlası da umutsuzca, ayağa kalkıp gelen geceyi karşılayacaklarını söylediler.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>“Aptallar,” diye tüküren Elona ise oradan öfkeyle uzaklaştı.</p>

  <p>“Bunu yapmak zorunda değildin,” dedi Leesha. Alacakaranlık Dansçısı, Bruna’nın kulübesine giden yolda hızla yol alırken, elleri, Dövmeli Adam’ın beline sarılıydı.</p>

  <p>“Eğer insanlara bir faydası olmayacaksa, delice saplantılar ne işe yarar?” diye karşılık verdi Dövmeli Adam.</p>

  <p>“Bu sabah öfkeliydim,” dedi Leesha. “Öyle demek istememiştim.”</p>

  <p>“Hayır, öyle demek istemiştin,” diye karşılık verdi Dövmeli Adam. “Ve doğruyu söylüyordun. <i>Neye</i> karşı savaştığıma kafamı o kadar takmıştım ki, <i>neden</i> savaştığımı unutmuştum. Hayatım boyunca, iblisleri öldürmekten başka hiçbir şeyin hayalini kurmadım, ama insanları her gece öldürenleri bırakıp yabandakileri avlamak ne işe yarar ki?”</p>

  <p>Kulübenin yanma geldiklerinde Dövmeli Adam, Alacakaranlık Dansçısı’m durdurdu ve aşağı atlayarak Leesha’ya elini uzattı. Leesha gülümsedi ve onun yardımını geri çevirmedi. “Ev hâlâ sağlam,” dedi. “İhtiyacımız olan her şey içeride olmalı.”</p>

  <p>İçeri girdiklerinde Leesha, doğrudan doğruya Bruna’nın depolarına yöneldi, ancak evin o tanıdık halini görünce içinde büyük bir keder hissederek, Bruna’yı bir daha asla göremeyeceğini anladı. Onun lanet okumalarını duyamayacak, yere tükürdüğü zaman onu azarlayamayacak ya da sahip olduğu bilgeliğe danışıp, belden aşağı esprilerine gülemeyecekti. Hayatının o kısmı bitmişti.</p>

  <p>Ama gözyaşları için vakit yoktu, o yüzden duygularını bir kenara attı ve büyük ecza dolabına ağır adımlarla ilerledi. Kavanoz ve şişelerden bazılarını kendi önlüğünün cebine atarken diğerlerini Dövmeli Adam’a verdi. Dövmeli Adam da onları çabucak götürüp atının heybelerine yerleştirdi.</p>

  <p>“Neden bunun için bana ihtiyacın olduğunu anlamıyorum,” dedi. “Benim silahları muhafazalamam gerekli. Sadece birkaç saatimiz var.”</p>

  <p>Leesha şifalı otların en sonuncularını da Dövmeli Adam’a verdi ve bu otlar da güvenli bir şekilde yerleştirildikten sonra, Dövmeli Adamı odanın merkezine götürdü. Halıyı kenara çekerek bir yer kapısını gözler önüne serdi. Adam, kapıyı açtı ve aşağı, karanlığa uzanan basamaklara baktı. “Mum alıp getireyim mi?” diye sordu. “Kesinlikle hayır!” diye bağırdı Leesha.</p>

  <p>Dövmeli Adam omuz silkti. “Ben zaten gayet iyi görebilirim,” dedi.</p>

  <p>“Üzgünüm, bağırmak istememiştim,” dedi Leesha. Önlüğündeki birçok cepten birine uzandı ve iki küçük şişe çıkardı. Birinin içindeki sıvıyı ötekine döküp çalkaladı ve hafif bir parlaklık oluştu. Küçük şişeyi yukarı kaldırarak tutan Leesha, tozlu mahzenin içine önden girip yürümeye başladı. Duvarlar, sıkıştırılmış topraktandı ve destek kirişlerinin üzerinde muhafazalar vardı. Küçük oda, saklama sepetleriyle, üzerinde çeşitli şişe ve kavanozların bulunduğu raflarla ve büyük fıçılarla doluydu.</p>

  <p>Leesha, bir rafa gitti ve bir kutu alevçubuğunu kaldırdı. “Orman iblisleri, ateşe dayanamaz,” dedi. “Güçlü bir eriticiye ne dersin?”</p>

  <p>“Bilmiyorum,” dedi Dövmeli Adam. Leesha ona kutuyu fırlattı ve dizlerinin üzerine çöküp alt raftaki şişelerde aranmaya başladı.</p>

  <p>“Göreceğiz,” dedi, berrak bir sıvı içeren büyük cam şişeyi de adama vererek. Şişenin tıpası camdandı ve ince bir telle sıkıca tutturulmuştu.</p>

  <p>“Yağ da ayakta kalmalarını güçleştirecektir,” diye mırıldanan Leesha, hâlâ aranıyordu. “Ayrıca yağmurda bile tutuşturulabilir...” Kilden yapılmış bir çift sürahiyi Dövmeli Adam’a uzattı.</p>

  <p>Bunları başka eşyalar da takip etti. Şimşekçubukları, Bruna’nın kutlama fişekleri, festival çatapatları, ateş düdükleri, at bomlar...</p>

  <p>Sonunda, mahzenin en arka tarafından, büyük bir su fıçısı getirdi.</p>

  <p>“Aç,” dedi Leesha, Dövmeli Adam’a. “Yavaşça.”</p>

  <p>Dövmeli Adam, kapağı açtığında, suyun üzerinde yüzen dört seramik sürahi buldu. Leesha’ya dönüp meraklı gözlerle baktı.</p>

  <p>“İşte bu,” dedi Leesha, “sıvı iblisateşi.”</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>Alacakaranlık Dansçısı’nın hızlı ve muhafazalı toynakları, onları dakikalar içinde Leesha’nın babasının evine getirmişti. Leesha bir kez daha nostalji duygusuyla doldu ama bu duyguyu da bir kenara attı. Gün batımına kaç saat vardı? Yeterince değil. Bu kesindi.</p>

  <p>Çocuklar ve yaşlılar gelmeye başlamış, avluda toplanıyorlardı. Brianne ve Mairy, onları çoktan araç-gereç toplama işine vermişti. Mairy çocukları boş gözlerle izliyordu. İki çocuğunu Kutsal Ev’de bırakıp gelmesini sağlamak kolay olmamıştı ama sonunda mantığı ağır basmıştı. Babaları orada bekleyecekti. Eğer işler kötü giderse, diğer çocukların da kendi annelerine ihtiyaçları olacaktı.</p>

  <p>Leesha, Dövmeli Adam’la birlikte geldiğinde, Elona evden hızlı adımlarla çıktı.</p>

  <p>“Bu senin fikrin miydi?” diye sordu. “Evimi bir ahıra çevirmek senin fikrin miydi?”</p>

  <p>Leesha onu iterek yoluna devam etti, Dövmeli Adam da yanındaydı. Elona’nın onların arkasına takılmaktan başka şansı kalmamıştı. “Evet anne,” dedi Leesha. “Bu benim fikrimdi. Herkes için yerimiz olmayabilir, ama salgına yakalanmamış çocuklar ve yaşlılar burada güvende olacaklar. Ne olursa olsun.”</p>

  <p>“Hayır böyle bir şey olmayacak!” diye bağırdı Elona. Leesha bir anda ona döndü. “Başka çaren yok!” diye haykırdı. “Kasabadaki son sağlam muhafazaların bizde olduğunu söylerken haklıydın, o yüzden ya bu kalabalık evde duracaksın ya da diğerleriyle birlikte savaşacaksın. Ama Yaratıcı şahidim olsun, genç ve yaşlılar bu gece babamın muhafazalarının arkasında kalacak.”</p>

  <p>Elona ona öfkeyle baktı. “Eğer baban iyi olsaydı, benimle böyle konuşamazdın.”</p>

  <p>“Eğer iyi olsaydı, ahaliyi kendisi davet ederdi,” dedi Leesha, bir santim geri adım atmayarak.</p>

  <p>Gözlerini Dövmeli Adam’a çevirdi. “Kâğıt atölyesi şu kapıların arkasında,” dedi eliyle işaret ederek. “Babamın muhafaza yapmakta kullandığı araç-gereçler orada olmalı. Çocuklar kasabadaki tüm silahları toplayıp sana getirecekler.”</p>

  <p>Dövmeli Adam başıyla onayladı ve tek kelime etmeden atölyenin içinde kayboldu.</p>

  <p>“Onu da hangi cehennemden buldun?” diye sordu Elona. “Bizi yolda iblislerden kurtardı,” dedi Leesha, babasının odasına giderken.</p>

  <p>“Oraya gitmen iyi bir şey mi bilmiyorum,” diye uyardı Elona, elini kapıya koyarak. “Ebe Darsy, yaşayıp yaşamaması artık Yaratıcı’ya kalmış diyor.”</p>

  <p>“Saçmalık,” dedi Leesha, çabucak odaya girip babasının yanına giderek. Adamın cildi solgun ve terliydi, ama Leesha geri çekilmedi. Elim babasının alnına koydu ve hassas parmaklarıyla babasının boğazına, bileklerine ve göğsüne sırayla dokundu. Çalışırken, bir yandan da annesine, babasının rahatsızlıklarının ne kadar zamandır devam ettiğini ve Ebe Darsy’nin o zamana kadar ne gibi tedavileri denediğini sordu.</p>

  <p>Elona üzüntüyle ellerini ovuşturdu, ama tüm sorulara mümkün olduğunca ayrıntılı cevaplar verdi.</p>

  <p>“Diğerlerinin çoğu daha kötü durumda,” dedi Leesha. “Babam, zannettiğinden çok daha güçlü bir adam.”</p>

  <p>İlk defa, Elona’dan küçümseyici bir cevap gelmedi.</p>

  <p>“Ona bir iksir hazırlayacağım,” dedi Leesha. “En az her üç saatte bir vermen gerekiyor.” Bir parşömen aldı ve yapması gerekenleri hızlı bir şekilde yazdı.</p>

  <p>“Onun yanında kalmayacak mısın?” diye sordu Elona. Leesha başını sağa sola salladı. “Kutsal Ev’de, beni bekleyen iki yüze yakın insan var anne,” dedi. “Ve çoğunun durumu babamdan daha kötü.”</p>

  <p>“Öyleyse bırak onlara Darsy baksın,” diye karşı çıktı Elona.</p>

  <p>“Darsy, salgın başladığından beri hiç uyumamış,” dedi Leesha. “Bir ölü gibi görünüyor. Zaten durumu iyi olsa bile, hastalığa karşı onun tedavisine güvenemem. Eğer burada babamla kalıp sana yazdıklarımı harfiyen yaparsan, şafağı görmesi, köyün geri kalanına göre çok daha muhtemel olur.” “Leesha?” diye inledi babası. “Sen misin?”</p>

  <p>Leesha onun yanına koşturdu. Yatağın kenarına oturdu ve babasının elini tuttu. “Evet baba,” dedi, gözleri dolarak. “Benim.”</p>

  <p>“Geldin demek,” diye fısıldadı Erny, dudaklarında yumuşak bir gülümseme belirirken. Parmakları, Leesha’nın elini zayıfça sıktı. “Geleceğini biliyordum.”</p>

  <p>“Elbette gelecektim,” dedi Leesha.</p>

  <p>“Ama gideceksin,” diye iç geçirdi Erny. Leesha cevap vermeyince, onun eline hafifçe vurdu. “Ne dediğini duydum. Git, ne yapılması gerekiyorsa yap. Seni görmek bile bana yeni bir güç verdi.”</p>

  <p>Leesha, ağlayacak gibi olduysa da bunu gülerek gizlemeye çalıştı. Babasının alnını öptü.</p>

  <p>“Durum söyledikleri kadar kötü mü?” diye fısıldadı Erny.</p>

  <p>“Ahalinin çoğu bu gece ölecek,” dedi Leesha.</p>

  <p>Kızının elini daha da sıkı kavrayan Erny biraz doğruldu. “Öyleyse git ve gerekenden daha fazla ölüm olmamasını sağla,” dedi. “Seninle gurur duyuyorum ve seni seviyorum.”</p>

  <p>“Ben de seni baba,” dedi Leesha, ona sıkıca sarılarak. Gözlerini sildi ve odayı terk etti.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>Rojer, hastaevine dönüştürülmüş olan kutsal mekânın dar koridorunda taklalar atıyor, birkaç gece önce Dövmeli Adam’ın onları cesur bir şekilde kurtarmasını pantomimle anlatıyordu.</p>

  <p>“Ama sonra,” diye devam etti, “bizimle kampın arasında, hayatımda gördüğüm en büyük kaya iblisi belirdi.” Bir masanın üstüne zıpladı ve kollarını havaya kaldırıp sallayarak, yaratığın boyunu yine de doğru düzgün betimleyemediğini gösterdi.</p>

  <p>“Dört buçuk metreydi,” dedi. “Dişleri mızrak gibiydi ve dikenli kuyruğu, bir atı paramparça edebilecek kadar büyüktü. Leesha ve ben durduk ama Dövmeli Adam duraksadı mı?</p>

  <p>Hayır! Sanki yedincigün sabahında yürüyüş yapıyormuş gibi sakince, canavarın gözlerinin içine baktı.”</p>

  <p>Rojer etrafını çevreleyen büyümüş gözlerden zevk alarak, bir iki saniye bekledi ve gergin sessizliğin iyice heyecanla dolmasına izin verdi. Sonra aniden “BAM!” diyerek ellerini birbirine çarptı ve herkesi yerinden hoplattı. “Aynen bu şekilde, Dövmeli Adam’ın atı, boynuzlarını iblisin sırtına geçirdi,” dedi.</p>

  <p>“Atın boynuzları mı vardı?” diye sordu yaşlı bir adam, bir sincap kuyruğu kadar kalın ve uzun kaşlarından birini kaldırarak.</p>

  <p>“Kesinlikle,” diye onayladı Rojer. Parmaklarını birer boynuz gibi kulaklarının arkasına koyup dimdik tuttu ve öksürükle karışık kahkahalar atılmasını sağladı. “Hayvanın kafasına oturtulmuş, parlak metalden yapılma, sivri, büyük boynuzlar. Üstlerinde de güç muhafazaları vardı! Hayatınızda görüp görebileceğiniz en muhteşem hayvan! Sonra da yaratığı toynaklarıyla ezdi.</p>

  <p>“Böylece at saldırısını sürdürürken, biz de çembere koşup kendimizi güvene aldık,” diye bitirdi Rojer.</p>

  <p>“At ne oldu?” diye sordu çocuklardan biri.</p>

  <p>“Dövmeli Adam bir ıslık çaldı,” dedi Rojer, parmaklarını dudaklarına götürüp taklit ederek. “Ve atı, nüveliklerin arasından dörtnala geri geldi, muhafazaları aştı ve çemberin içine girdi.” Ellerini bacaklarına vurup, dörtnala giden at sesi çıkarmıştı bunu söylerken.</p>

  <p>Hastalar, onun bu hikâyesinden etkilenmişlerdi. Zihinleri, yaklaşan geceden ve hastalıklarından kısa süreli de olsa uzaklaşmıştı. Dahası, Rojer, onlara umut verdiğini biliyordu. Leesha’nın onları iyileştirebileceği umudu. Dövmeli Adam’ın onları koruyabileceği umudu.</p>

  <p>Kendisine de umut verebilmeyi diledi. Ve aceleyle geri gelmelerini...</p>

  <p>Leesha, çocuklardan, babasının kâğıt yaparken kullandığı boya fıçılarını fırçalayarak temizlemelerini istemişti. O fıçıları, daha önce yaptıklarından çok daha büyük ölçekte iksirler hazırlamak için kullanacaktı. Bruna’nın stokları bile çabucak bitmişti. Brianne’e haber yolladı ve o da, diğer çocukları, domuzköküyle diğer şifalı otlardan toplamaları için daha da uzaklara gönderdi.</p>

  <p>Leesha’nın gözleri, sık sık pencereden gelen güneş ışığına gidiyordu. Atölyenin zeminindeki gölgeler uzuyordu. Gün bitiyordu.</p>

  <p>Fazla uzak olmayan bir yerde, Dövmeli Adam da benzer bir hızla çalışıyordu. Baltaları, kazmaları, çekiçleri, mızrakları, okları ve sapan taşlarını özenli bir şekilde muhafazalıyordu. Çocuklar, bir silah olarak kullanılabilecek her şeyi ona getiriyor; sonra da, boyaları kurumuş olanları, dışarıdaki arabalara yüklüyorlardı.</p>

  <p>Sık sık, birisi koşarak geliyor, Leesha’ya ya da Dövmeli Adam’a mesajlar getiriyordu. Onlar da hemen yapılacakları söylüyor ve haberciyi gönderip işlerine geri dönüyordu.</p>

  <p>Gün batımına iki saat kala, arabaları Kutsal Ev’e götürdüler. Hafif bir yağmur yağıyordu. Köylüler, onları gördüklerinde işlerini bıraktı ve Leesha’ya koşup, hazırladığı ilaçları arabalardan indirmeye yardım etti. Birkaçı da Dövmeli Adam’a yardım etmek amacıyla yaklaştı, ancak adamdan gelen bir bakış, onları geri gönderdi.</p>

  <p>Leesha, Dövmeli Adam’ın yanına gitti. Elinde ağır, taştan bir sürahi vardı. “Tıkaçotu ve gökçiçeği,” dedi, elindeki sürahiyi ona vererek. “Uç ineğin yemine kat ve hepsini yemelerini sağla.” Dövmeli Adam sürahiyi aldı ve başıyla onayladı.</p>

  <p>Tam Kutsal Ev’e girmek için arkasına dönerken, Dövmeli Adam onun kolunu yakaladı. “Bunu al,” dedi, kendi mızraklarından birini ona uzatarak. Bir buçuk metre uzunluğunda ve hafif bir mızraktı bu. Metal ucunda güç muhafazaları vardı ve çok keskindi. Sapı da savunma muhafazalarıyla bezenmiş, cilayla sertleştirilip pürüzsüz hale getirilmişti. Keskin olmayan kıç tarafında muhafazalı, çelik bir kaplama vardı.</p>

  <p>Leesha, silaha şüpheli gözlerle baktı ve almak için herhangi bir girişimde bulunmadı. “Bununla ne yapmamı bekliyorsun?” diye sordu. “Ben bir Ot...”</p>

  <p>“Otacı yeminini okuman için uygun bir zamanda değiliz,” dedi Dövmeli Adam. “Geçici hastaevinin muhafazaları güçsüz. Eğer hattımız çökerse, nüvelikler ile hastaların arasındaki tek şey o mızrak olacak. Öyle bir durumda yeminin senden ne isteyecek?”</p>

  <p>Leesha kaşlarını çattı ama silahı aldı. Dövmeli Adam’ın gözlerini, daha fazlasını görmek amacıyla aradı, ama adamın yüzündeki muhafazalar tekrar eski haline dönmüştü ve Leesha artık onun kalbini göremiyordu. Mızrağı yere atıp onu kollarına almak istedi, ama bir kez daha geri çevrilmeye dayanamazdı.</p>

  <p>Ancak, “Şey... iyi şanslar öyleyse,” demeyi başarabildi. Dövmeli Adam başıyla onayladı. “Sana da.” Silahlarla dolu arabasına geri dönmek üzere yürümeye başladı ve Leesha, onun arkasından bakakaldı. Çığlık atmak istiyordu.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>Arkasını dönüp de Leesha’nın yanından ayrıldığı zaman Dövmeli Adam’ın kasları gevşedi. Kadına arkasını dönmek için tüm irade gücünü kullanması gerekmişti, ama bu gece, birbirlerinin kafalarını karıştırmayı göze alamazlardı.</p>

  <p>Leesha’yı zihninden zar zor attıktan sonra, düşüncelerini yaklaşan savaşa çevirdi. Krasia’nın kutsal kitabı olan Evejah, Kaji’nin, yani ilk Kurtarıcı’nın fetihlerini anlatan bölümlere sahipti. Krasia dilini öğrenirken, bu kitabı yakından incelemişti.</p>

  <p>Kaji’nin savaş felsefesi, Krasia’da kutsal sayılırdı ve yüzyıllar boyunca her gece nüveliklere karşı savaşan Krasia savaşçılarına yol göstermişti. Savaşı yöneten dört kutsal kural vardı: Aynı amaç ve lider etrafından birlik olun. Savaşın zamanını ve yerini kendiniz seçin. Kontrol edemediğiniz şeylere adapte olun ve geri kalanını kendiniz hazırlayın. Düşmana, beklemeyeceği şekilde ve zayıflıklarını göz önünde tutarak saldırın.</p>

  <p>Krasialı bir savaşçıya, doğumundan itibaren öğretilen şey, kurtuluşa giden yolun, <i>alagaihn</i> öldürmekten geçtiğiydi. Jardir onlara muhafazalarının dışına atlamalarını söylediği zaman, tereddütsüz atlarlardı. Savaşıp ölürlerken, zihinlerinde, Everam’a hizmet ettikleri ve sonraki hayatta ödüllendirilecekleri düşüncesinden başka bir şey olmazdı.</p>

  <p>Dövmeli Adam, köylülerin aynı amaç etrafında bütünleşeceğinden ve kendilerini dövüşe tam anlamıyla verebileceklerinden şüpheliydi; ancak etrafta koşuşturmalarını ve kendilerini hazırlamalarını izlerken, belki de onları hafife aldığını düşündü. Tibbet Deresi’nde bile, kötü zamanlarda, herkes komşusunun yanında olurdu. Muhafazalı surlara sahip olmayan kasabaları ayakta tutan şey buydu. Eğer iblisler yükseldiğinde umutsuzluğu onların zihninden atabilirse, belki de tek bir vücut olarak savaşabilirlerdi.</p>

  <p>Eğer bu olmazsa, Kutsal Ev’deki herkes bu gece ölecekti.</p>

  <p>Krasia direnişinin gücü, Kaji’nin ikinci kanununa çok şey borçluydu. Savaşçılarını seçtikleri gibi, savaş alanlarını da kendileri seçerlerdi. Krasia Labirenti, <i>dal’Sharumlara</i> birçok savunma katmanı sağlamak ve iblisleri avantajlı noktalara çekebilmek için dikkatli bir şekilde tasarlanmıştı.</p>

  <p>Kutsal Ev’in bir tarafı, orman iblislerinin hâkimiyetindeki ağaçlık alana dönüktü. Diğer cephelerinden ikisi, mahvolmuş sokaklarla yıkılmış yapılara bakıyordu. Oralarda, nüveliklerin saklanabilecekleri pek çok yer olacaktı. Ancak taşlı zemine sahip ana giriş kapısının karşısında kasaba meydanı duruyordu. Eğer iblisleri oraya çekebilirlerse, bir şansa sahip olabilirlerdi.</p>

  <p>Kutsal Ev’in duvarlarındaki yağlı külleri yağmur altında temizleyememiş, bu nedenle muhafaza sembolleri çizememişlerdi. O yüzden pencereler ve kapılar tahtalarla kapatılıp çivilenmişti. Tahta kirişlere ise aceleyle muhafazalar çizilmişti. Giriş ve çıkışlar, küçük bir yan kapıyla sınırlandırılmış, kapının olduğu yere de muhafaza taşları yerleştirilmişti. İblisler, duvardan girmeye çalışırlarsa onlar için daha kolay olacaktı.</p>

  <p>Çıplak gecede, sadece insanların varlığı bile iblisleri bir mıknatıs gibi çekecekti, ama yine de Dövmeli Adam, nüveliklerin binadan uzakta kalmasını sağlayacak önlemleri almak için çok uğraşmıştı. Böylece, direnişin en az olduğu yol, onları meydanın uzak köşesinden saldırmaya zorlayacaktı. Dövmeli Adam’ın talimatları uyarınca, köylüler Kutsal Ev’in diğer cephelerine engeller yerleştirmiş ve Arlen’ın, üzerine şaşırtma muhafazaları çizdiği muhafaza direklerini de etrafa serpiştirmişti. Binanın duvarlarına saldırmak için bu direklerin yanından geçecek bir iblis, şaşırıp ne yapmak istediğini unutacak ve önlenemez bir şekilde meydandaki çatışmaya geri çekilecekti.</p>

  <p>Meydanın yan tarafında, Rahip’in kendi hayvanlarının olduğu bir barınak vardı. Küçüktü, ama yeni yapılmış muhafaza direkleriyle güçlendirilmişti. Birkaç hayvan, onun içinde kaba bir sığınak yapan adamların etrafında dolaşıyordu.</p>

  <p>Meydanın diğer tarafında ise, ateş iblislerini daha kolay bir yol seçmeye teşvik etmek amacıyla siperler kazılmış ve bu siperlerin içi çabucak çamurlu yağmur suyuyla dolmuştu. Leesha’nın getirdiği gres yağı da, çamurlu suyun üstüne kalın bir şekilde yayılmıştı.</p>

  <p>Köylüler, Kaji’nin üçüncü kanunu olan hazırlık safhasını iyi becermişti. Sürekli yağan yağmur, meydanı kaygan hale getirmiş ve sert toprağın üzerinde ince bir çamur tabakası oluşturmuştu. Savaş alanına Dövmeli Adam’ın muhafazalı çemberleri onun talimatı doğrultusunda yerleştirilmiş, çeşitli tuzak ve geri çekilme noktalan oluşturulmuş ve derin bir çukur kazılıp üzeri çamurlu bir muşambayla kapatılmıştı. Kaldırım taşlarının üzerine de süpürgelerle kıvamlı yağlar sürülmüştü</p>

  <p>Dördüncü kanun olan, düşmana beklemediği bir şekilde saldırma kanunu ise kendi kendine hallolacaktı.</p>

  <p>Nüvelikler, insanların onlara saldırmasını beklemeyecekti.</p>

  <p>“Söylediğiniz gibi yaptım,” dedi bir adam, Dövmeli Adam savaş alanını incelerken.</p>

  <p>“Ha?” dedi Dövmeli Adam.</p>

  <p>“İsmim Benn, efendim,” dedi adam. “Mairy’nin kocası.” Dövmeli Adam boş boş baktı. “Cam imalatçısı,” diye açıkladı Benn. Dövmeli Adam’ın gözleri, sonunda tanıdığını belli eden bir ifadeye büründü.</p>

  <p>“Bir bakalım öyleyse,” dedi.</p>

  <p>Benn, küçük, cam bir matara çıkardı. “İstediğiniz gibi ince oldu,” dedi. “Kırılgan.”</p>

  <p>Dövmeli Adam başıyla onayladı. “Sen ve çırakların kaç tane yapabildiniz?” diye sordu.</p>

  <p>“Uç düzine,” dedi Benn. “Ne işe yarayacaklarını sorabilir miyim?”</p>

  <p>Dövmeli Adam kafasını sağa sola salladı. “Yakında göreceksin,” dedi. “Onları getir ve biraz da bez parçası bul.”</p>

  <p>Hemen sonra Rojer geldi. “Leesha’nın mızrağını gördüm,” dedi. “Ve kendiminki için geldim.”</p>

  <p>Dövmeli Adam olumsuz anlamda başını salladı. “Sen dövüşmüyorsun,” dedi. “Hastalarla beraber içeride kalacaksın.”</p>

  <p>Rojer dik dik baktı. “Ama Leesha’ya...”</p>

  <p>“Sana mızrak vermek, seni gücünden mahrum bırakmak olur,” diye kesti Dövmeli Adam. “Müziğin dışarıdaki gürültüde kaybolur, ama içeride bir düzine mızraktan daha etkili olacaktır. Eğer nüvelikler içeri girerlerse, ben gelene kadar onları geride tutmak sana düşecek.”</p>

  <p>Rojer kaşlarını çattı, ama başıyla onayladı ve Kutsal Ev’e geri döndü,</p>

  <p>Diğerleri de çoktan sıralarını beklemeye başlamışlardı. Dövmeli Adam her birinin getirdiği haberleri dinledi, gelişmeler hakkındaki bilgileri aldı ve anında itaat edilen yeni görevler verdi. Köylüler hızlı bir şekilde, sanki her an kaçmaya hazır tavşanlar gibi hareket ediyorlardı.</p>

  <p>Onları daha yeni göndermişti ki, Stefny hızlı adımlarla ona yaklaştı. Arkasında da bir grup öfkeli kadın vardı. “Bizleri Bruna’nın kulübesine göndermek de ne oluyor?” diye sordu kadın.</p>

  <p>“Oradaki muhafazalar güçlü,” dedi Dövmeli Adam. “Sizler için Kutsal Ev’de ya da Leesha’nın ailesinin evinde yer yok.”</p>

  <p>“Bunlar bizi ilgilendirmez,” dedi Stefny. “Biz savaşmak istiyoruz.”</p>

  <p>Dövmeli Adam kadına baktı. Stefny, kısa boylu ve dal gibi ince bir kadındı. Elli yaşında gösteriyordu. En küçük orman iblisi bile, onun önünde bir dev gibi görünürdü.</p>

  <p>Ama Dövmeli Adam, kadının gözünde bunların bir önemi olmadığını gördü. Ne söylerse söylesin, kadınlar savaşacaktı. Krasialılar kadınlarına savaşmayı yasaklamış olabilirdi, ama bu onların sorunuydu. Gece vakti, saflarda yerini alacak kimseyi geri çevirmeyecekti. “Peki size de bir yer bulacağız,” diye söz verdi.</p>

  <p>Bir tartışma bekleyen Stefny bu cevaba şaşırdı ancak silahı aldı ve giderken başıyla onayladı. Diğer kadınlar da sırayla geldiler ve birbirlerine mızrakları dağıttılar.</p>

  <p>Erkekler ise, Dövmeli Adam’ın silah dağıttığım gördüklerinde hep beraber geldiler. Ormancılar, baltalarım geri aldılar ve yeni boyanmış muhafazalara şüpheli bir şekilde baktılar. Daha önce hiçbir balta darbesi bir orman iblisinin zırhını delip geçememişti.</p>

  <p>“Buna ihtiyacım ‘ olmayacak,” dedi Gared, Dövmeli</p>

  <p>Adam’a mızrağını geri vererek. “Ben öyle sopa sallamayı bilmem, ama baltamı savurmayı iyi bilirim.”</p>

  <p>Ormancılardan biri, Dövmeli Adam’a on üç yaş civarında gösteren bir kız getirdi. “Benim adım Flinn efendim,” dedi ormancı. “Kızım Wonda bazen benimle avlanmaya gelir. Onu gece vakti dışarıda riske atamam, ama eğer ona bir yay verip muhafazaların arkasında bir yer bulabilirseniz atışlarının isabetli olduğunu göreceksiniz.”</p>

  <p>Dövmeli Adam kıza baktı. Uzun boylu ve sade görünümlü kız, vücudu bakımından babasına çekmişti ve güçlüydü. Dövmeli Adam atma gitti ve kendi yayıyla ağır oklarını çıkardı. “Bunlara bu gece ihtiyacım olmayacak,” dedi kıza. Kutsal Ev’in çatısındaki yüksek bir pencereyi işaret etti. “Bak bakalım, oklarını fırlatabilmek için oradaki tahtaları yeterince kanırtıp gevşetebilecek misin?” dedi.</p>

  <p>Wonda yayı aldı ve koşturarak uzaklaştı. Babası ise başını eğdi ve geri çekildi.</p>

  <p>Bu sırada Rahip Jona topallayarak yaklaştı.</p>

  <p>“Senin içeride ve oturuyor olman gerekli,” dedi Dövmeli Adam; Kutsal Adamların yanında asla rahat olamazdı. “Eğer yük taşıyamıyorsan ya da siper kazamıyorsan, burada sadece ayakaltında olacaksın.”</p>

  <p>Rahip Jona onaylayarak başını salladı. “Sadece savunmalara bakmak istemiştim,” dedi.</p>

  <p>“Dayanacaklardır,” dedi Dövmeli Adam, hissettiğinden daha fazla özgüvenle.</p>

  <p>“Dayanacaklar,” dedi Jona. ‘“Yaratıcı, kendi evinin içindekileri korumasız bırakmaz. Seni o yüzden gönderdi.”</p>

  <p>“Ben Kurtarıcı değilim, Rahip,” dedi Dövmeli Adam, kaşlarını çatarak. “Beni kimse göndermedi ve bu gece hiçbir şey kesin değil.”</p>

  <p>Jona, bir yetişkinin, küçük bir çocuğun cahilliğine gülümseyeceği gibi gülümsedi. “Öyleyse, en zor zamanımızda çıkagelmen bir tesadüf mü?” diye sordu. “Sana, yanında getirdiğinden başka bir isim vermiyorum, ama buradasın, tıpkı hepimiz gibi. Çünkü Yaratıcı seni <i>buraya</i> gönderdi ve O’nun, yaptığı her şey için bir nedeni vardır.”</p>

  <p>“Köyün yarısının hastalıktan ölmesinin nedeni neydi peki?” diye sordu Dövmeli Adam.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>“Onun yolunu gördüğümü iddia edemem,” dedi Jona sakince. “Ama biliyorum ki, o yol yine de orada. Bir gün, arkaya dönüp baktığımızda, bunu nasıl görememiş olduğumuza şaşacağız<b>.”</b></p>

  <p>Darsy, Vika’nın yanında yorgun bir şekilde çömelmişti. Islak bir bez parçasıyla, hasta kadının alnındaki ateşi serinletmeye çalışıyordu. O anda, Leesha, Kutsal Ev’e girdi.</p>

  <p>Doğruca onların yanına gitti ve bezi Darsy’nin elinden aldı. “Biraz uyu,” dedi, kadının gözlerindeki derin yorgunluğu görerek. ‘Yakında güneş batacak ve tüm gücümüze ihtiyacımız olacak,” dedi. “Git ve zaman varken dinlen.”</p>

  <p>Darsy kafasını sağa sola salladı. “Nüvelendiğim zaman dinlenirim anca,” dedi. “O zamana kadar çalışacağım.”</p>

  <p>Leesha bir anlığına düşündü ve başını salladı. Önlüğüne uzanıp, mumlu bir kâğıda sarılı olan koyu renkli, sakıza benzer bir madde çıkardı. “Bunu çiğne,” dedi. “Yarın nüvelenmiş gibi hissedeceksin, ama gece boyunca seni ayakta tutacak.” Darsy başıyla onayladı ve sakızı alıp ağzına attı. Leesha ise Vika’yı incelemek için eğildi. Omzuna astığı bir matarayı eline alıp kapağını çekti. “Biraz doğrulmasını sağla,” dedi Darsy’ye. Kadın Vika’yı hafifçe kaldırdığında, Leesha, iksirinden ona içirdi. Vika, birazını öksürerek çıkardıysa da Darsy, onun boğazına masaj yaparak, Leesha tatmin olana kadar yutmasını sağladı.</p>

  <p>Ayakları üzerinde doğrulan Leesha, yatalak durumdaki vücutların oluşturduğu denizi gözleriyle taradı. En kötü şekilde yaralanmış olanları, Bruna’nın kulübesine gitmeden önce tedavi etmişti. Ama hâlâ yerine oturtulması gereken kemikler, dikilmesi gereken açık yaralar ve zorlayarak da olsa iksir içirmesi gerekenler insanlar vardı.</p>

  <p>Zamanla, salgını bitirebileceğinden emindi. Birkaçının hastalığı fazla ilerlemişti. Bunlar ya hastalığın etkileriyle yaşamaya devam edecek ya da ölecekti. Ama çocuklarının çoğu iyileşecekti.</p>

  <p>Tabii, geceyi atlatabilirlerse...</p>

  <p>Gönüllüleri bir araya topladı, dışarıdan yaralılar gelmeye başladığında ne yapmaları gerektiğini anlatıp ilaçları dağıttı.</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>Leesha ve diğerleri çalışırken Rojer onları izliyordu. Kemanını akort ederken kendini bir korkak gibi hissetti. Mantığı, ona Dövmeli Adam’ın haklı olduğunu ve Arrick’in de her zaman söylemiş olduğu gibi, güçlü olan yönlerine oynaması gerektiğini söylüyordu. Ama diğerleri dışarıda savaşırken kendisinin taş duvarların arasında saklanması, yine de bir korkak gibi hissetmesine neden oluyordu.</p>

  <p>Daha birkaç ay önce, kemanını ve sanatını bir kenara bırakıp kol gücü gerektiren başka bir işe yönelme düşüncesi ona iğrenç gelmişti. Ancak birileri onun için canını verirken saklanmaktan bıkmıştı artık.</p>

  <p>Eğer hayatta kalırsa, <i>Ormancı Çukuru Muharebesi’</i>nin, çocuklarının çocuklarından bile daha uzun süre yaşayacak bir hikâye olacağını düşündü. Peki onun rolü ne olacaktı? Saklandığı yerden keman çalmak, pek de kahramanca bir şey değildi.</p>
</body>
</html>