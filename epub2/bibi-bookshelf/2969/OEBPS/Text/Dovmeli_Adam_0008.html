<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="8: Hür Şehirler’e"><b>8</b></h2>

  <h2 class="sigil_not_in_toc" style="text-align: center;"><b>Hür Şehirler’e</b></h2>

  <h5 class="sigil_not_in_toc" style="text-align: center;"><b>D.S. 319</b></h5>

  <div style="text-align: center;">
    <img alt="kisim13" src="../Images/kisim13.jpeg"/><b><br/></b>
  </div>

  <p>Arlen, baston olarak kullandığı dala daha da yüklendi. Ateşi artmıştı. İki büklüm olup öğürdü, ancak boş midesinde safra suyundan başka hiçbir şey yoktu. Başı dönerken, ileriye bakmak için dikkatini toplamaya çalıştı.</p>

  <p>Bir duman bulutu gördü.</p>

  <p>Uzakta, yolun kenarında bir yapı vardı. Sarmaşıklarla, üzeri neredeyse görünmeyecek kadar kapanmış taş bir duvar. Duman oradan geliyordu.</p>

  <p>Korunma bulabileceği umudu, güçsüz bacaklarına güç verdi. Yalpalaya yalpalaya yürümeye başladı. Duvara ulaştığında, sırtını dayadı ve ağırlığını duvara vererek yapının etrafında giriş kapısı aramaya koyuldu. Taş, çatlaklar ve oyuklarla kaplıydı; içler acısı bir haldeydi. Her küçük yarıktan sarmaşıklar çıkmıştı. Arlen duvarın desteği olmadan nasıl yere kapaklanacak gibi oluyorsa; bu yaşlı duvar da, kendisini destekleyen sarmaşıklar olmadan çökecekmiş gibi duruyordu.</p>

  <p>Sonunda, duvardaki bir kemere ulaştı. Otların arasında, menteşeleri paslanıp çürümüş olan iki metal kapı görünüyordu. Zaman, kapıları yiyip bitirmişti. Kemer, her yerini sarmaşık ve otların sardığı geniş bir avluya açılıyordu. Kırık bir çeşme, çamurlu yağmur sularıyla doluydu. Biraz ileride göze çarpan alçak bir binaysa sarmaşıkların içine öylesine gömülmüştü ki; ilk bakışta fark edilmiyordu bile.</p>

  <p>Arlen, avluda büyülenmiş bir şekilde dolaşıyordu. Otların altında, zemin, çatlak taşlarla kaplıydı. Tam boyuna erişmiş olan ağaçlar taşları delip geçmiş, artık yosun kaplı olan devasa taşları yerinden söküp ters çevirmişti. Arlen, taşların üzerinde derin pençe izlerini görebiliyordu.</p>

  <p><i>Hiç muhafaza yok demek ki,</i> diye düşündü şaşkınlıkla. <i>Burası, Dönüş’ten önceki bir zamana ait olmalı.</i> Eğer öyleyse, üç yüz yıl önce terk edilmiş bir yer olmalıydı.</p>

  <p>Alçak binanın kapısı da, dış kapı gibi çürüyüp gitmişti. Küçük, taştan bir giriş yolu, geniş bir salona ulaşıyordu. Duvarlardan karmakarışık olmuş teller sarkıyordu, bir zamanlar üzerlerine asılı olan sanat eserleri çoktan dağılmıştı. Zemindeki halıdan geriye, kalın bir çamur tabakası kalmıştı. Duvarların ve eşyaların üzerinde çok eski pençe izleri görülüyordu. Düşüşün izleriydi bunlar.</p>

  <p>“Merhaba?” diye bağırdı Arlen. “Kimse var mı?”</p>

  <p>Hiçbir cevap gelmedi.</p>

  <p>Yüzünün çok sıcak olduğunu hissetti, ancak hava ılık olmasına rağmen hâlâ tir tir titriyordu. Daha ilerisini araştırabilecek güce sahip olduğunu sanmıyordu, ancak uzaktan duman görmüştü ve duman, hayat anlamına geliyordu. Bu düşünceyle içinde bir güç hissetti ve ikinci kata çıkmak için döküntüye dönmüş bir merdiven buldu.</p>

  <p>Binanın en üst katının büyük bir kısmı, güneş ışığına açıktı. Çatı çatlayıp içine doğru göçmüştü. Paramparça olmuş taşların arasından paslı metal çubuklar çıkıyordu.</p>

  <p>“Kimse var mı?” diye bağırdı bir kez daha. Bulunduğu katı arayıp taradıysa da, yıkıntılardan ve çürümüş eşyalardan başka hiçbir şey bulamadı.</p>

  <p>Tam umudunu kaybedecekken, holün uzak ucundaki pencerenin arkasında, havaya yükselen bir duman bulutu gördü. Koşup dışarı baktığında, ikiye ayrılmış bir ağacın arka avluda yatan gövdesinden başka hiçbir şey göremedi. Ağaç pençelenmiş ve kararmıştı. Bazı kısımları hâlâ küçük alevlerle çatırdıyor ve buralardan havaya duman yükseliyordu.</p>

  <p>Mutsuzluğa kapılarak yüzünü buruşturduysa da ağlamayı reddetti. Orada öylece oturup iblislerin gelmesini ve canını -hastalıktan daha önce almalarını beklemeyi düşündü. Ama asla vazgeçmemeye yemin etmişti. Hem ayrıca, Marea’nın ölümü o kadar da çabuk olmamıştı. Pencereden aşağı, taşlık avluya baktı.</p>

  <p><i>Buradan düşen insan kesin ölür,</i> diye düşündü. Birden başının döndüğünü hissetti. Kendini aşağı bırakmak hem daha kolay, hem daha doğru olacaktı sanki.</p>

  <p><i>Cholie gibi mi?</i> diye sordu kafasındaki bir ses.</p>

  <p>Dayısının boynuna geçirdiği ip zihninde belirince, Arlen kendini tutup pencereden uzaklaşarak gerçekliğe geri döndü.</p>

  <p><i>Hayır,</i> diye düşündü. <i>Cholie’nin yolu, babamınkinden daha iyi değil. Öleceksem, bu, birinin beni öldürmesinden olacak, korkaklıktan değil.</i></p>

  <p>Yüksek pencereden, uzakları görebiliyordu. Duvarın üzerinden, yola doğru baktı. Uzakta, oraya doğru yaklaşan bir hareketlilik gördü.</p>

  <p>Ragen.</p>

  <p>Bunun üzerine Arlen, sahip olduğunu bilmediği bir güç buldu kendinde. Merdivenden, neredeyse o her zamanki çevikliğiyle indi ve son gücüyle avludan dışarıya doğru koştu.</p>

  <p>Ancak yola ulaştığında nefesi tükendi ve vücudunun yan tarafındaki dikişleri tutarak toprağa düştü. Sanki göğsünde binlerce kıymık parçası varmış gibi hissediyordu.</p>

  <p>Kafasını kaldırıp bakınca, hâlâ yolun bir hayli gerisinde olan siluetleri gördü; ama adamlar herhalde yeterince yakında olmalıydılar ki, onlar da Arlen’ı gördü. Tam gözleri karardığı sırada, Arlen bir bağırış duydu ve bayıldı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Arlen, günışığında uyandı. Kamının üzerinde yatıyordu. Nefes aldığında, vücudunun etrafındaki sıkı sargıları hissetti. Sırtı hâlâ ağrıyordu ama artık yanma hissi yoktu. Ve günlerden beri ilk defa yüzünün serin olduğunu hissediyordu. Elini vücudunun altına götürüp kalkmaya yeltenince büyük bir acıyla sarsıldı.</p>

  <p>‘“Yerinde olsam bunun için acele etmezdim,” diye tavsiyede bulundu Ragen. “Hayatta olduğun için şanslısın.”</p>

  <p>“Ne oldu?” diye sordu Arlen, yakınında oturan adama bakmak için kafasını kaldırarak.</p>

  <p>“Seni yolda bayılmış halde bulduk,” dedi adam. “Sırtındaki kesiklerde iblis çürümesi vardı. Dikiş atmadan önce, oralarını kesip zehri akıtmam gerekti.”</p>

  <p>“Keerin nerede?” diye sordu Arlen.</p>

  <p>Ragen güldü, “içeride,” dedi. “Son birkaç gündür senden uzak duruyor. Yaralarını görmeye dayanamadı. Ayrıca seni ilk bulduğumuzda da midesinden rahatsızlandı.”</p>

  <p>“Günler mi?” diye sordu Arlen. Etrafına bakınınca o eski avluda olduğunu fark etti. Ragen oraya kamp kurmuştu; uyku tulumlarıyla hayvanları, taşınabilir muhafaza çemberleri koruyordu.</p>

  <p>“Seni üçüncügün, öğle vakti bulduk,” dedi Ragen. “Şimdi beşincigündeyiz. O zaman bu zamandır sayıklıyorsun. Hastalığı terleye terleye üzerinden atarken tepinip durdun.” “Benim iblis ateşimi tedavi mi ettin?” diye sordu Arlen, şok içindeydi.</p>

  <p>“Dere’de buna öyle mi diyorlar?” diye sordu Ragen. Omuz silkti. “Fena bir isim değil sanırım. Ama bu sihirli bir hastalık değil evlat, sadece bir enfeksiyon. Yoldan çok da uzak olmayan bir yerde biraz domuzkökü buldum ve böylece kesikleri tedavi etmeyi başardım. Daha sonra domuzkökü çayı da yapacağım. Eğer sonraki birkaç gün boyunca içersen, bir şeyin kalmaz.”</p>

  <p>“Domuzkökü mü?” diye sordu Arlen.</p>

  <p>Ragen, hemen hemen her yerde yetişen bir ot çıkardı. “Her Ulak’ın şifalı ot kesesinin demirbaşı. Tabii taze olunca daha iyi. Biraz başını döndürür ama nedendir bilinmez, iblis çürüğü buna dayanamıyor.”</p>

  <p>Arlen ağlamaya başladı. Annesi, kendisinin Jeph’in tarlasından sık sık topladığı bir otla iyileştirilebilir miydi yani? Bu kadarı da fazlaydı.</p>

  <p>Ragen sessizce bekleyerek, Arlen’a zaman tanıdı. Kendisine sonsuzluk gibi gelen bir zamandan sonra Arlen’ın gözyaşları dinmeye, hıçkırıkları da hafiflemeye başladı. Ragen tek bir kelime etmeden ona bir kumaş parçası uzattı ve Arlen bu kumaşı alıp yanaklarını sildi.</p>

  <p>“Arlen,” dedi Ulak sonunda. “Köyden bu kadar uzakta ne yapıyorsun?”</p>

  <p>Arlen adama uzun uzun bakarak, ne diyeceğine karar vermeye çalıştı. En sonunda konuşmaya başladığında, hikâye ağzından hızla döküldü. Ulak’a her şeyi anlattı; annesinin yaralandığı geceden başlayarak, babasından kaçışına kadar her şeyi.</p>

  <p>Ragen, Arlen’ın hikâyesini sindirirken sessiz kaldı. “Annen için üzgünüm Arlen,” dedi sonunda. Arlen burnunu çekti ve onaylayarak başını salladı.</p>

  <p>Güneşli Çayır’a giden yolu bulmak için nasıl uğraştığını ve yanlışlıkla Hür Şehirler’e giden yolu takip ettiğini anlatmaya başladığı sırada Keerin geri geldi. Arlen ilk gecesini, dev kaya iblisini ve bu iblisin, muhafazasını nasıl bozduğunu anlatırken, Jonglör, çocuğu pürdikkat dinledi. İblisin kendisini öldürmesine fırsat vermemek için muhafazasını hızla tamir etmeye çalıştığı anları anlatırken ise Jonglör’ün bütün beti benzi attı.</p>

  <p>“O iblisin kolunu koparan sen miydin?” diye sordu Ragen inanamayarak. Keerin ise, midesi yine bulanacakmış gibi görünüyordu.</p>

  <p>“Yeniden denemek istediğim bir numara değil,” dedi Arlen.</p>

  <p>“Ben de öyle olduğunu sanmıyorum zaten,” diyerek gülümsedi Ragen. ‘Yine de, dört buçuk metrelik bir kaya iblisini sakat bırakmak, bir-iki şarkıya değecek bir şey. Değil mi Keerin?” Ragen, Jonglör’e dirseğini vurdu ama bu, Keerin için bardağı taşıran son damla oldu. Jonglör, ağzını kapattı ve oradan koşarak uzaklaştı. Ragen ise kafasını sağa sola sallayıp İÇ geçirdi.</p>

  <p>“Seni bulduğumuzdan beri, tek kollu dev bir kaya iblisi peşimizi bırakmadı,” diye açıkladı. “Hayatımda gördüğüm nüvelikler içinde, muhafazaları bu kadar zorlayanını görmemiştim.”</p>

  <p>“O iyileşecek mi?” diye sordu Arlen, Keerin’in iki büklüm olmasını izlerken.</p>

  <p>“Zamanla geçer,” diye homurdandı Ragen. “Haydi, bir şeyler ye.” Arlen’ın doğrulup sırtını atının heybesine dayamasına yardımcı oldu. Ancak bu hareket Arlen’in acıyla irkilmesine neden oldu ve Ragen da bunu gördü.</p>

  <p>“Bunu çiğne,” dedi, Arlen’a pütürlü bir kök uzatarak. “Biraz başını döndürebilir, ama ağrını azaltacaktır.”</p>

  <p>“Sen Otacı mısın?” diye sordu Arlen.</p>

  <p>Ragen güldü. “Hayır, ama bir Ulak, eğer hayatta kalmak istiyorsa her sanattan biraz biraz bilmek zorundadır.” Koşum takımının yanındaki çantalara uzandı ve metal bir tencereyle yemek kapları çıkardı.</p>

  <p>“Coline’e domuzkökünü anlatmış olsaydın keşke,” dedi Arlen.</p>

  <p>“Anlatırdım,” dedi Ragen. “Eğer bilmediğini bir an düşünmüş olsaydım, anlatırdım.” Tencereyi doldurdu ve üçayaklı masanın üzerinden ateşin içine sarkıttı. “İnsanların unuttukları şeyler gerçekten şaşırtıcı.”</p>

  <p>Keerin geri döndüğünde, Ragen ateşleri körüklüyordu. Beti benzi atmış olsa bile Jonglör biraz rahatlamış görünüyordu. “Seni geri götürdüğümüz zaman Coline’e domuzkökünü kesinlikle anlatacağım,” dedi Ragen.</p>

  <p>“Geri mi?” diye sordu Arlen.</p>

  <p>“Geri mi?” diye tekrarladı Keerin.</p>

  <p>“Tabii <i>ki geri,”</i> dedi Ragen. “Baban seni arıyordur Arlen.”</p>

  <p>“Ama geri dönmek istemiyorum,” diye karşılık verdi Arlen. “Ben sizinle beraber Hür Şehirler’e gitmek istiyorum.”</p>

  <p>“Bu şekilde sorunlarından kaçamazsın,” dedi Ragen.</p>

  <p>“Geri dönmeyeceğim,” diye üsteledi Arlen. “Beni oraya sürükleye sürükleye götürebilirsin, ama bıraktığın saniye tekrar kaçarım.”</p>

  <p>Ragen, ona uzun uzun bakıp düşündü. En sonunda, Keerin’a bir bakış attı.</p>

  <p>“Ne düşünüyorum biliyor musun?” dedi Keerin. “Eve dönüş yolumuzu en az beş gece daha uzatmak gibi bir arzum yok.”</p>

  <p>Ragen, Arlen’a çatık kaşlarla baktı. “Miln’e ulaştığımızda babana mektup yazacağım,” diye uyardı.</p>

  <p>“Zamanını boşa harcamış olursun,” dedi Arlen. “Benim için asla gelmeyecektir.”</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Avlunun taş zemini ve yüksek duvarlar, o gece onları iyi bir şekilde sakladı. Geniş bir taşınabilir muhafaza çemberi arabayı korurken, hayvanlar bir kazığa bağlanmış şekilde bir başka çemberin içindeydi. Onlarsa iki eşmerkezli çemberin daha içeride olanında konaklıyorlardı. Çemberin ortasında bir ateş yakmışlardı.</p>

  <p>Keerin, uyku tulumunun içinde battaniyesini kafasına kadar çekmiş, yatıyordu. Hava soğuk olmamasına rağmen titriyor ve ara ara bir nüvelik gelip de muhafazaları sınadığında, irkiliyordu.</p>

  <p>“İçeri giremedikleri halde neden sürekli saldırıyorlar?” diye sordu Arlen.</p>

  <p>“Muhafaza ağındaki olası kusurları arıyorlar,” dedi Ragen. “Bir nüveliğin aynı yere iki kere saldırdığını göremezsin.” Parmaklarıyla şakağına vurdu. “Onlar hatırlar. İblisler, muhafazaları inceleyip zayıf noktalarını bulacak kadar zeki değildir, o yüzden koruma duvarına saldırarak zayıf noktayı ararlar. Muhafazaları nadiren aşabilseler de, bunu yapabildikleri zaman emeklerinin karşılığını alırlar.”</p>

  <p>Bu sırada bir rüzgâr iblisi pike yaparak duvarın üzerinden saldırdı fakat muhafazalardan sekerek başarısız oldu. Keerin da bu sesi duyunca, battaniyesinin altında sızlandı.</p>

  <p>Ragen, Jonglör’ün olduğu tarafa bakıp kafasını sağa sola salladı. “Nüvelikleri görmeyince, nüvelikler de onu göremeyecek sanıyor,” diye mırıldandı.</p>

  <p>“Hep böyle midir?” diye sordu Arlen.</p>

  <p>“O tek kollu iblis yüzünden, her zamankinden daha korkak hale geldi,” dedi Ragen. “Ama daha önce de muhafazaların ucunda durduğu yoktu.” Omuz silkti. “Alelacele bir Jonglör’e ihtiyacım oldu. Lonca da yanıma Keerin’ı verdi. Genelde bu kadar acemilerle çalışmam.”</p>

  <p>“Niye bir Jonglör’e ihtiyacın var ki?” diye sordu Arlen. “Eğer ufak köylere gidiyorsan, yanında bir Jonglör olması gerekir,” diye cevap verdi Ragen. “Eğer yanında Jonglör olmazsa, seni her an taşlayabilirler.”</p>

  <p>“Ufak köyler mi?”</p>

  <p>“Tibbet Deresi gibi küçük kasabalar,” diye açıklamada bulundu Ragen. “Çok uzak oldukları için düklerin kolayca kontrol edemediği yerler. Bazı insanlar...” diye devam etti, “aynı anda hem tüccar, hem Jonglör, hem Otacı, hem Ulak olabilir; fakat arkadaş canlısı bir nüveliğe ne kadar sık rastlayabiliyorsan, onlara da ancak o kadar sık rastlayabilirsin. Ufak köylerden geçen çoğu Ulak, bir Jonglör kiralamak zorundadır.”</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Ragen, ertesi sabah gün doğmadan kalktı. Arlen çoktan uyanmıştı. Ragen onu görünce onaylar bir şekilde başını salladı. “Ulakların geç vakte kadar uyuma lüksleri yoktur,” dedi. Yemek tencerelerini, Keerin uyansın diye gürültülü bir şekilde tangırdattı. “Gün ışığının her anına ihtiyaç vardır.”</p>

  <p>At arabası Ragen’ın <i>dağlar</i> dediği ufuktaki küçük çıkıntılara doğru sallana sallana ilerlerken, Arlen artık Keerin’ın yanına oturabilecek kadar iyi hissediyordu kendini. Zamanı geçirmek için, Ragen, Arlen’a seyahatlerinden öyküler anlatıyor ve yolun kenarındaki şifalı otları göstererek hangilerinin yenebileceğini, hangilerinin yaraları tedavi etmekte kullanılabileceğini açıklıyordu. Geceyi geçirmek için en iyi savunulabilir noktaları gösteriyor ve avcı hayvanlar konusunda ona uyarılarda bulunuyordu.</p>

  <p>“Nüvelikler yavaş ve zayıf hayvanları öldürür,” dedi Ragen. “O yüzden sadece en büyük, en güçlü olanlar veya en iyi şekilde saklanabilenler hayatta kalır. Yolda seyahat ederken, seni bir av olarak görecek tek şey iblisler değildir.”</p>

  <p>Keerin etrafına huzursuz bir şekilde bakındı.</p>

  <p>“Son birkaç gece kaldığımız yer neydi?” diye sordu Arlen.</p>

  <p>Ragen omuz silkti. “Küçük bir lordun küçük bir kalesi,” dedi. “Burasıyla Miln arasında onlardan yüzlercesi var. Sayısız Ulak tarafından yağmalanmış eski harabeler.”</p>

  <p>“Ulaklar tarafından mı?” diye sordu Arlen.</p>

  <p>“Tabii ki,” diye cevap verdi Ragen. “Bazı Ulaklar bu harabeleri bulmak için haftalarını harcar. Başka birisinin henüz bulmadığı bir harabeye denk gelecek kadar şanslı olanlar, çeşit çeşit ganimetle geri döner. Altınlar, mücevherler, oymalar, hatta bazen eski muhafazalar bile. Ama peşinde oldukları asıl ganimet, eski <i>savaş</i> muhafazalarıdır. Tabii bu tür muhafazalar eğer gerçekten var olduysa.”</p>

  <p>“Sen var olduklarını düşünüyor musun?” diye sordu Arlen.</p>

  <p>Ragen evet anlamında başını salladı. “Ama yolumdan sapıp da onları aramak için hayatımı riske atmam.”</p>

  <p>Birkaç saat sonra, Ragen, arabayı yolun dışına çıkartarak küçük bir mağaraya doğru sürdü. “İmkânın olduğu zaman bir sığınağı muhafazalandırmak en iyisidir,” dedi Arlen’a. “Bu mağara, Graig’in günlüğünde adı geçen birkaç mağaradan biri.”</p>

  <p>Ragen ve Keerin, hayvanların su ve yemini verdikten sonra, kendi malzemelerini mağaraya taşıyarak kamp kurdu. Atları yularından çözülmüş olan at arabası, hemen dışarıda bir çemberin içine konuldu. Adamlar çalışmaya devam ederken, Arlen, taşınabilir çemberi incelemekle meşguldü. “Burada benim bilmediğim muhafazalar var,” dedi, parmağını muhafaza şekillerinin üzerinde gezdirirken.</p>

  <p>“Tibbet Deresi’nde ben de daha önce görmediğim birkaç muhafazaya rastladım,” diye itiraf etti Ragen. “Onları günlüğüme not etmiştim. Belki bu gece bana ne işe yaradıklarını söyleyebilirsin.” Arlen gülümsedi; Ragen’ın cömertliğine karşılık verebileceği için mutluydu.</p>

  <p>Keerin, yemek yerlerken rahatsızca kımıldanıyor; sık sık, kararan gökyüzüne bakıyordu. Ama Ragen, gölgeler uzarken hiçbir şekilde heyecanlanmış gözükmüyordu.</p>

  <p>“Katırları mağaraya almanın vakti geldi,” dedi Ragen sonunda. Keerin, bu işe koyulmak için anında harekete geçti. “Yük hayvanları mağaralardan nefret eder,” diye bilgi verdi Ragen, Arlen’a. “O yüzden onları içeri sokmadan önce bekleyebildiğin kadar beklemelisin. Atlarsa her zaman en son içeri sokulmalıdır.”</p>

  <p>“Bir ismi yok mu?” diye sordu Arlen.</p>

  <p>Ragen kafasını hayır anlamında salladı. “Benim atlarım kendi isimlerini kendileri kazanmalı,” dedi. “Lonca onları özel olarak eğitir, ama çoğu at gece vakti dışarıda zincirlendiklerinde yine de korkar. Sadece, kaçmayacaklarını veya paniklemeyeceklerini bildiklerime isim veririm. Bu atı Angiers’tan almıştım. Eski tayım kaçıp da nüvelerce öldürüldüğü zaman. Eğer Miln’e gitmeyi başarırsa, ona bir isim vereceğim.”</p>

  <p>“Başaracak,” dedi Arlen, süvari atının boynunu okşayarak. Keerin katırları içeri aldıktan sonra onu da dizginlerinden tutarak mağaraya soktu.</p>

  <p>Diğerleri yerleşirken, Arlen, mağara ağzını inceledi. Taşlara oyulmuş olan muhafazalar varsa da, mağara girişinde hiçbir muhafaza yoktu. “Muhafazalarda eksik var,” dedi, eliyle işaret ederek.</p>

  <p>“Tabii ki var,” diye cevap verdi Ragen. “Toprağa muhafaza çizemeyiz, öyle değil mi?” Arlen’a meraklı gözlerle baktı. “Çemberi tamamlamak için <i>sen</i> ne yapardın?” diye sordu.</p>

  <p>Arlen bulmacayı inceledi. Mağaranın ağzı mükemmel bir çember oluşturmuyordu; daha çok ters çevrilmiş bir <i>u</i> harfi gibiydi. Muhafazalandırması daha zordu ama <i>çok çok</i> zor da değildi. Ayrıca, kayalara oyulmuş olan muhafazalar da bilindik muhafazalardı. Arlen, bir çubuk alarak, toprağa muhafazalar çizdi. Bunların çizgileri, düzgün bir şekilde, önceden yerleştirilmiş olanlara bağlanıyordu. Hepsini üç kez kontrol etti ve sonra geriye çekilerek, onaylaması için Ragen’a baktı.</p>

  <p>Ulak, Arlen’ın çalışmasını incelerken sessiz kaldı, sonra onaylayarak başını salladı.</p>

  <p>“Aferim,” deyince, Arlen gururla gülümsedi. “Açıları bir usta gibi ayarlamışsın. Ben bile bu kadar sıkı bir ağ öremezdim. Ayrıca tüm denklemleri de kafanda yaptın.”</p>

  <p>“Eee, teşekkürler,” dedi Arlen, gerçi Ragen’ın ne demek istediği hakkında hiçbir fikri yoktu.</p>

  <p>Ragen, oğlanın duraksamasını yakaladı. “Denklemleri <i>yaptın,</i> değil mi?” diye sordu.</p>

  <p>“Denklem ne ki?” diye sordu Arlen. “Şu çizgi,” diyerek en yakındaki muhafazayı işaret etti, “oradaki muhafazaya bağlanıyor.” Bu sefer duvarı işaret etmişti. “Sonra buradaki çizgileri geçiyor,” diyerek diğer muhafazaları gösterdi “ve oradakilerle çapraz kesişiyor.” Yine bir başka muhafaza grubunu göstermişti. “Bu kadar kolay işte.”</p>

  <p>Ragen şaşkınlıktan donakalmıştı. “Hepsini göz kararı mı çizdin yani?” diye sordu.</p>

  <p>Arlen omuz silkti. “Çoğu insan, çizgileri kontrol etmek için düz bir çubuk kullanır,” diye karşılık verdi. “Ama ben çubukla falan uğraşmam.”</p>

  <p>“Tibbet Deresi gece tarafından şimdiye kadar nasıl yutulmamış anlamıyorum,” dedi Ragen. Heybesinden bir çuval çıkardı ve mağara ağzında yere eğilerek Arlen’ın muhafazalarını sildi.</p>

  <p>“Toprak muhafazaları, ne kadar iyi çizilirse çizilsin, fazla risklidir.”</p>

  <p>Çuvalın içinden cilalı birkaç ahşap muhafaza levhası çıkardı. Üzeri çizgilerle işaretli düz bir çubuk kullanarak levhaları aralıklı olarak çabucak sıraladı ve böylece muhafaza ağını tekrardan mühürlemiş oldu.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Karanlığın çökmesinin üzerinden daha bir saat geçmemişti ki, tek kollu dev kaya iblisi, açıklığa geldi. Yüksek sesle uluyarak ve daha küçük iblisleri bir kenara savurarak mağara ağzına doğru kocaman adımlarla ilerledi. Kükreyerek meydan okuyordu. Keerin korkudan inleyerek mağaranın arka tarafına kaçtı.</p>

  <p>“Bu iblis artık senin kokunu tanıyor Arlen,” diye uyarıda bulundu Ragen. “Seni sonsuza kadar takip edip gardım düşürmeni bekleyecek.”</p>

  <p>Arlen uzun bir süre canavara bakarak, Ulak’ın sözlerini düşündü. İblis hırladı ve sertçe koruma duvarına saldırdı ama muhafazalar parlayarak yaratığı geriye savurdu. Keerin sızlanmaya devam etse de, Arlen ayağa kalkıp mağara ağzına yürüdü. Nüveliğin gözlerinin içine bakıp ellerini yavaşça havaya kaldırdı. Sonra da, havaya kaldırdığı ellerini birden ve yüksek sesle birbirine çarptı. Kendi iki uzvunu göstererek, iblisle dalga geçiyordu.</p>

  <p>“Bırak zamanını harcasın,” dedi, iblis yararsız bir öfkeyle ulurken. “Beni asla yakalayamayacak.”</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Yola neredeyse bir hafta daha devam ettiler. Ragen rotayı kuzeye çevirdi ve sıradağların başlangıcındaki küçük tepelerden geçtiler. Ragen, arada bir, avlanmak için duruyor; küçük hayvanları çok uzak mesafeden ince fırlatma mızraklarıyla avlıyordu.</p>

  <p>Çoğu geceyi, Graig’in günlüğünde belirtilmiş olan sığınaklarda geçirdiler. Fakat iki kere de yol üstünde kamp kurdular. Tüm hayvanlar gibi, Ragen’ın atı da iblisler yüzünden dehşete düşüyor, ama asla kaçmaya çalışmıyordu.</p>

  <p>“Bence bir ismi hak ediyor,” dedi Arlen belki de yüzüncü defa, atı işaret ederek.</p>

  <p>“Peki, peki!” diye karşılık verdi Ragen en sonunda, Arlen’in saçlarını karıştırarak. “Ona sen isim verebilirsin.”</p>

  <p>Arlen gülümsedi. “Gecegözü,” dedi.</p>

  <p>Ragen ata baktı ve onaylayarak kafasını salladı. “Güzel bir isim.”</p>
</body>
</html>