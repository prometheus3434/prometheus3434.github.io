<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="3: Yalnız Bir Gece"><b>3</b></h2>

  <h2 class="sigil_not_in_toc" style="text-align: center;"><b>Yalnız Bir Gece</b></h2>

  <h5 class="sigil_not_in_toc" style="text-align: center;"><b>D.S. 319</b></h5>

  <div style="text-align: center;">
    <img alt="kisim11" src="../Images/kisim11.jpeg"/><b><br/></b>
  </div>

  <p>Arlen, ağaçların arasından koşabildiği kadar hızlı koşuyor, keskin ve ani dönüşler yaparak gideceği yönü rasgele seçiyordu. Babasının onu takip edemeyeceğinden emin olmak istiyordu, ama Jeph’in haykırışlarının sesi azaldıkça, aslında hiç de takip edilmediğini fark etti.</p>

  <p><i>Neden uğraşsın ki?</i> diye düşündü. <i>Gece çökmeden geri dönmek zorunda olduğumu biliyor. Zaten başka nereye gidebilirim ki?</i></p>

  <p><i>Her yere.</i> Cevap beklenmedik bir şekilde gelmişti, ama kalbinde bunun doğru olduğunu biliyordu.</p>

  <p>Çiftliğe geri dönüp hiçbir sorun yokmuş gibi davranamazdı. Ilain’in, annesinin yatağına el koymasını izleyemezdi. Hatta onu yumuşak dudaklarıyla öpen güzel Renna bile, Arlen’ın kaybının ve bu kaybın nedeninin bir anımsatıcısı olacaktı.</p>

  <p>Ama nereye gidebilirdi ki? Babası en azından bir konuda haklıydı. Sonsuza kadar kaçamazdı. Karanlıktan önce kendine bir sığınak bulmalıydı; aksi halde, yaklaşan gece, onun son gecesi olacaktı.</p>

  <p>Tibbet Deresi’ne gitmek bir seçenek değildi. O gece için kimden korunma talep ederse etsin, ertesi sabah onu kulağından tuttuğu gibi evine teslim eder ve Arlen da bu numarasından sonra, hiçbir şey elde edemediği gibi, bir güzel de sopa yerdi.</p>

  <p>Güneşli Çayır öyleyse. Hog, birilerine bir şey taşımaları için para ödemiyorsa, Tibbet Deresi’nden neredeyse hiç kimse oraya gitmezdi; tabii Ulak değillerse.</p>

  <p>Coline, Ragen’ın Hür Şehirler’e dönmeden önce Güneşli Çayır’a gideceğini söylemişti. Arlen, Ragen’dan hoşlanmıştı; tanıdığı hiçbir yetişkin, ona daha önce bir birey gibi davranmamıştı. Ulak ve Keerin ondan bir hayli öndeydi, aralarında bir günü aşkın bir mesafe vardı. Ayrıca atla yolculuk ediyorlardı. Ancak Arlen acele edecek olursa, belki de onları zamanında yakalayabilir ve Hür Şehirler’e gitmek için onlara yalvarabilirdi.</p>

  <p>Coline’in haritası, boynunun etrafındaki bir ipe asılı olarak hâlâ ondaydı. Güneşli Çayır ve yol üstündeki çiftlikler haritada işaretlenmişti. Ormanın iyice içine girdiği halde, kuzeyin ne tarafta olduğu konusunda kendinden bir hayli emindi.</p>

  <p>Gün ortasında yolu buldu. Ya da daha doğru bir ifadeyle, yol onu buldu. Zira patika, tam karşısındaki ağaçlıkları dimdik keserek devam ediyordu. Arlen ağaçların arasında yönünü kaybetmiş olmalıydı.</p>

  <p>Birkaç saat yürüdüyse de, ne herhangi bir çiftliğe ne de yaşlı Otacı Kadın’ın evine dair bir işarete rastlayabildi. Güneşe baktığı zaman endişeleri arttı. Eğer kuzeye yürüyor olsaydı, güneşin sol tarafında olması gerekirdi ama değildi. Tam önündeydi.</p>

  <p>Durup haritaya baktığında korkuları gerçek çıktı. Güneşli Çayır’a giden yolda değil, Hür Şehirler’e giden yoldaydı. Daha da kötüsü, yol, Güneşli Çayır’a giden patikadan ayrıldıktan sonra, haritanın kenarında kayboluyor, artık görünmüyordu.</p>

  <p>Aynı yoldan geri dönme fikri korkutucuydu, özellikle de kendini zamanında koruma altına alıp alamayacağını bilemezken. Geldiği yoldan geriye doğru bir adım attı.</p>

  <p><i>Hayır</i>, dedi kendi kendine. Geriye dönmek, babasına özgüydü. <i>Ne olursa olsun, ileriye gideceğim.</i></p>

  <p>Yeniden yürümeye başladı. Hem Tibbet Deresi’ni, hem de Güneşli Çayır’ı ardında bırakıyordu. Her adımı, bir öncekinden daha hafif ve daha kolay geliyordu.</p>

  <p>Birkaç saat daha yürüdü ve sonunda ağaçları geride bırakıp geniş, bereketli ve henüz el değmemiş çayırlara ulaştı. Burada ne hayvan otlatılmış ne de toprak sabanlarla sürülmüştü. Bir tepe bulup zirvesine tırmandı ve taze havayı derin derin içine çekti. Yerden fırlamış büyük bir kaya parçası gördü ve üstüne çıkarak, her zaman menzilinin dışında kalmış olan koskoca bir dünyayı izlemeye koyuldu.</p>

  <p>İnsan hayatından herhangi bir iz yoktu; korunma talep edebileceği hiçbir yer göremiyordu. Yaklaşan geceden korkuyordu ama bu onun için çok uzak bir histi; sanki yaşlanıp bir gün öleceğini bilmek gibi.</p>

  <p>Öğlen saatleri yerini akşam saatlerine bıraktığında, Arlen, girişeceği hayatta kalma savaşı için kendine bir yer aramaya başladı. Gördüğü küçük bir ağaçlık umut vadediyordu. Zeminde çok az ot vardı ve toprağa muhafazalar çizebilirdi. Ama bir orman iblisi, ağaçlardan birine tırmanıp yukarıdan muhafaza ağının içine atlayabilirdi.</p>

  <p>Küçük, taşlı bir tepecik de gördü ama onun üstüne çıktığında, rüzgârın güçlü olduğunu hissetti. Bu rüzgâr, muhafazaları bozup kullanışsız hale getirebilirdi.</p>

  <p>Sonunda, ateş iblislerinin son birkaç gün içinde ateşe vermiş olduğu bir yere geldi. Yeni filizler henüz külleri delip dışarı çıkmayı başaramamıştı. Ayağını yere sürdüğünde, zeminin sert olduğunu gördü. Geniş bir alanda külleri temizledi ve muhafaza çemberini yapmaya başladı. Az zamanı vardı, o yüzden halkayı olabildiğince küçük tutup, acelesinin ona bir hata yaptırmasını önlemek istedi.</p>

  <p>Ucu keskin bir tahta parçası kullanarak toprağa mühürler çizmeye başladı. Bunu yaparken, yerin hafifçe kazılmasından dolayı açığa çıkan gevşek toprak süprüntülerini, nazikçe üfleyerek muhafaza sembollerinin etrafından uzaklaştırdı. Muhafazadan muhafazaya, arada bir arkaya da adım atarak ve sık sık hepsinin düzgün bir hizada olduğunu kontrol ederek, bir saati aşkın bir süre çalıştı. Elleri, her zamanki gibi, özgüvenli ve çevik hareket ediyordu.</p>

  <p>Bitirdiğinde, yaklaşık iki metre çapı olan bir çembere sahipti. Tüm muhafazaları üçer kez kontrol etti ve hata bulamadı. Dal parçasını cebine soktu ve gölgelerin uzayıp güneşin alçalmasını izleyerek çemberinin tam ortasına oturdu. Gökyüzü, gün batımında, birçok renge bürünmüştü.</p>

  <p>Belki de bugün ölecekti. Belki de ölmeyecekti. Kendine bunun bir önemi olmadığını söyledi. Ama ışık azaldıkça, cesareti de azaldı. Kalbinin küt küt attığını hissediyor, tüm içgüdüleri ona ayağa kalkıp kaçmasını söylüyordu. Ama koşacak <i>hiçbir</i> yer yoktu. Korunma bulabileceği en yakın yerden millerce uzaktaydı. Hava soğuk olmamasına rağmen titriyordu.</p>

  <p><i>Bu kötü bir fikirdi,</i> diye fısıldadı zihnindeki bir ses. Ama bu sese homurdanarak karşılık verdi Arlen. <i>Bu gece,</i> dedi o sese, <i>annemin bir hiç yüzünden ölüp ölmediğini anlayacağız... Bu gece, onu gerçekten neyin öldürdüğünü öğreneceğiz.</i></p>

  <p>Güneşin son ışıkları da gözden kaybolup Arlen karanlığa gömüldüğünde, bu cesur düşünceleri, düğümlenmiş kaslarını gevşetmek konusunda pek yardımcı olamadı. <i>İşte geliyorlar,</i> diye uyardı zihnindeki ses. Zeminden dumanlar yükselmeye başlamıştı.</p>

  <p>Dumanlar yavaş yavaş birleşirken, yerden yükselen iblislerin vücutları da maddeleşiyordu. Arlen da onlarla birlikte ayağa kalktı, küçük yumrukları sımsıkıydı. Her zamanki gibi en başta ateş iblisleri geldi. Hareket ederlerken haz içinde seğirtiyorlar, arkalarında titrek alevler bırakıyorlardı. Ateş iblislerini, hızla koşup, deriye benzeyen kanatlarını açarak havaya zıplayan rüzgâr iblisleri takip etti. Son olarak da, ağır vücutlarını zahmetli bir şekilde Nüve’den dışarı taşıyan kaya iblisleri geldi.</p>

  <p>Ve derken, nüvelikler, Arlen’ı görüp zevkle ulumaya başladı. Çaresiz çocuğa hücum ettiler.</p>

  <p>Pike yapan bir rüzgâr iblisi ilk darbeyi vurmak üzere hamle yaptı; çengel şeklini almış kanat pençelerini Arlen’ın boğazını yırtacak şekilde ayarlamıştı. Arlen çığlık attı, ancak yaratığın pençeleri Arlen’ın muhafazalarına çarptığında saldırı savuşturulmuş oldu, havada kıvılcımlar uçuşuyordu. Oluşan hızla iblis havada savruldu ve vücudu kalkana çarptı. Bu çarpışma, nüveliği, titrek bir ışık patlaması halinde geriye fırlattı. Yaratık yere çarptığında uludu, ama hemen ardından ayakları üzerinde doğruldu; açığa çıkan enerji derisindeki pullarda dans ederken, kasları seğiriyordu.</p>

  <p>Sonra, en irisi bile bir köpekten daha büyük olmayan, çevik ateş iblisleri geldi. Çığlık çığlığa saldırıya geçip kalkanı pençelemeye başladılar. Arlen her pençe darbesinde ürküyor, ama sihir bu saldırılara dayanıyordu. Arlen’ın etkili bir ağ ördüğünü anladıklarında ona ateş püskürdüler.</p>

  <p>Arlen bu numarayı biliyordu tabii. Bir odun kömürünü eline alabilecek yaşa geldiğinden beri muhafaza çiziyordu ve ateş-tükürüklerine karşı koyabilen muhafaza sembollerinin nasıl yapıldığından haberdardı. Pençeler gibi, yaratıkların püskürttüğü alevler de etkili bir biçimde savuşturulmuş oldu. Arlen, ısıyı bile hissetmemişti.</p>

  <p>Nüvelikler saldırı noktasına toplanmışlardı. Muhafazalardan biri etkin hale geçip büyük bir parlamayla ne zaman bir saldırıyı engellese, ortaya çıkan bu ışık Arlen’a, her defasında, etini kemiklerinden yüzmek isteyen vahşi bir yaratığı daha gösteriyordu.</p>

  <p>Birkaç rüzgâr iblisi daha pike yaptı, ama onlar da muhafazalar tarafından geri fırlatıldı. Ateş iblisleri de aynı şekilde, kalkanı yarma umuduyla, sihrin can acıtıcı yanmalarını kabul ederek kendilerini Arlen’ın üzerine doğru fırlatıyordu. Arlen artık ürkmeyi bırakmıştı. Dehşetini bir kenara itmiş, onlara küfürler haykırıyordu.</p>

  <p>Onun bu meydan okuması, avları tarafından alaya alınmaya alışık olmayan iblisleri daha da öfkelendirmeye yaradı. Arlen, yumruklarını sallayıp Tibbet Deresi’ndeki büyüklerin bazen Hog’a yaptıklarını gördüğü ayıp el hareketlerini yaparken, yaratıklar da muhafazaları delip geçme konusunda sarf ettikleri gayreti ikiye katladı.</p>

  <p>Korktuğu şey bu muydu yani? İnsanlığın, gölgesi altında yaşadığı dehşet bu muydu? Bu zavallı, hüsran içindeki yaratıklar mı? Saçmalık. Arlen tükürdü ve tükürüğü bir ateş iblisinin pullarında cızırdadığında, yaratığın hiddeti üçe katlandı.</p>

  <p>O anda, ulumakta olan yaratıklar birdenbire sustu. Arlen ateş iblislerinin titrek ışığında, nüveliklerin yana çekildiğini ve ona doğru dev adımlarla gelen bir kaya iblisine yol açtığını gördü. Kaya iblisinin adımları deprem gibiydi.</p>

  <p>Tüm hayatı boyunca, nüvelikleri uzaktan, pencere ve kapıların ardından seyretmişti. Son birkaç günün dehşet verici olaylarından önce hiçbir zaman, dışarıda, tam biçimini almış bir nüvelikle karşı karşıya kalmamış, olduğu yerde direnip savunma yapmaya kalkışmamıştı. İblislerin değişik boyutlarda olabileceğini biliyordu, ama böyle bir şeyi beklememişti.</p>

  <p>Zira yaklaşan kaya iblisinin boyu beş metreydi.</p>

  <p>Devasaydı.</p>

  <p>Canavar yaklaşırken, Arlen kafasını yukarı çevirmek zorunda kaldı. Uzaktan bile bakıldığında, yaratık, keskin kenarlara sahip, kule gibi yükselen, iri bir kas kütlesine benziyordu. Vücudunu kaplayan kara ve sert kabuğu, kemikli çıkıntılarla pütür pütürdü. Dikenli kuyruğu ise öne arkaya sallanıyor, devasa omuzlarını dengede tutmaya yarıyordu. Yaratık, attığı her gümbürtülü adımda zeminin üzerinde oyuklar açan pençeli iki ayağının üzerinde kambur bir şekilde duruyordu. Sahip olduğu uzun, budaklı kolları, kasap bıçağı boyutundaki tırnaklarında bitiyor; salyalı ağzı ise, genişçe açıldığı zaman, sıra sıra dizilmiş olan keskin dişlerini açığa çıkarıyordu. Bu sırada kara dili ağzından kayarak dışarı çıktı ve Arlen’ın korkusunun tadına baktı.</p>

  <p>Ateş iblislerinden biri, devasa yaratığın yolundan yeterince hızlı çekilmeyi başaramadı ve kaya iblisi onu elinin tersiyle bir köşeye fırlatırken, devasa pençeleri, daha küçük olan nüveliğin gövdesinde derin yaralar bıraktı.</p>

  <p>Dehşete düşmüş olan Arlen, nüvelik yaklaşırken bir adım geriledi. Sonra bir tane daha. Ne var ki, ancak son anda aklını başına toplamayı başardı ve koruyucu çemberden dışarı bir adım daha atmadan önce durdu.</p>

  <p>Çemberi hatırlaması, ona, geçici bir rahatlık verdi. Muhafazalarının, bu kaya iblisi için yeterince güçlü olduğundan şüphe duyuyordu. Aslında, çizilecek <i>herhangi</i> bir muhafazanın bu kaya iblisine dayanabileceğini pek sanmıyordu.</p>

  <p>İblis, oğlanın dehşetinin tadını çıkararak, ona uzunca bir süre baktı. Kaya iblisleri nadiren acele ederdi. Ancak gerektiği zaman, şaşırtıcı bir hızla hareket edebilirlerdi.</p>

  <p>İblis ilk darbeyi indirdiğinde, Arlen’in cesareti kırıldı. Kendini yere atarken çığlık çığlığaydı. Kafasını kollarıyla kapatıp yerde iki büklüm yattı.</p>

  <p>Darbenin neden olduğu patlama, kulakları sağır eden cinstendi. Gözlerini kapatmasına rağmen, Arlen, sihrin neden olduğu parlak ışıkları gördü; gece, gündüze dönmüştü sanki. İblisin uğradığı hüsranla attığı güçlü çığlığı duydu ve nüvelik kendi etrafında dönüp boynuzlu kuyruğunu muhafazalara çarptığında, gözünün ucuyla baktı.</p>

  <p>Sihir yine parladı ve yaratık yine geri püskürtüldü.</p>

  <p>Arlen, uzun zamandır tuttuğu nefesini vermek için kendini zorladı. İblisin, öfke dolu haykırışlarla, muhafazalarına darbe indirişini izledi. Kasıklarında ılık bir nem hissetti.</p>

  <p>Kendinden ve korkaklığından utanarak, ayaklarının üzerinde doğruldu ve iblisin gözlerinin içine baktı. Haykırdı. Bu, ruhunun derinliklerinden gelen, nüveliği ve onun temsil ettiği her şeyi reddeden, ilkel bir çığlıktı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Yerden bir taş alıp iblise fırlattı. “Nüve’ye, ait olduğun yere geri dön!” diye haykırdı. “Geri dön ve öl!”</p>

  <p>İblis, zırhından sekip giden taşı hissetmişe benzemiyordu pek. Ancak, aşamadığı muhafazalara yırtar gibi saldırırken, öfkesi giderek katlanıyordu. Arlen, sınırlı kelime dağarcığındaki zavallı ve iğrenç anlamına gelebilecek her kelimeyi iblise haykırıyor, fırlatacak bir şeyler bulabilmek için zemini pençeliyordu.</p>

  <p>Fırlatacak taşları bittiğinde, yukarı aşağı zıplamaya, kollarını sallamaya ve haykırarak meydan okumaya başladı.</p>

  <p>Sonra kaydı ve bir muhafazanın üstüne bastı.</p>

  <p>Arlen yaptığı şeyin muazzam dehşetini, dev iblisle birlikte yavaş yavaş fark ederken, zaman adeta dondu. Bu paylaştıkları sessiz ve uzun saniyede, ikisi de donup kalmıştı. Sonunda, aynı anda harekete geçtiler. Arlen, kazıma çubuğunu cebinden bir hamlede çıkartıp, bozulmuş muhafazanın olduğu yere hızla dalış yaparken, iblis de devasa pençesini ona doğru savurdu.</p>

  <p>Zihnini müthiş bir hızla çalıştıran Arlen, muhafazanın hasar gören kısmını çabucak değerlendirdi; mührün tek bir çizgisi bozulmuştu sadece. Muhafazanın bu çizgisini elindeki aletin tek bir hamlesiyle tamir ettiği anda bile çok geç olduğunu biliyordu. İblisin pençeleri, etine geçmeye başlamıştı.</p>

  <p>Ama o anda, sihir, tekrardan sonuç verdi ve iblis, dayanılmaz bir acıyla çığlık atarak geriye doğru savruldu. Arlen da aynı şekilde geriye düşüp acıyla haykırdı. Yerde kendi etrafında döndü ve sırtındaki pençeleri çekip çıkararak, az önce ne olduğunu anlamadan, bu pençeleri uzağa fırlattı.</p>

  <p>Ve o anda gördü: çemberin içinde duran bir kol. Tir tir titreyen ve dumanı tüten, iblisin kolu!</p>

  <p>Bu kopuk kola şok içerisinde baktı. Sonra arkasını dönüp, iblisin kükreyişini, kendi etrafında delice dönüşünü ve ona yaklaşacak kadar aptal olan her iblise vahşice saldırmasını izledi; yaratık, tek koluyla dehşet saçıyordu.</p>

  <p>Arlen yerdeki kola baktı; temizce kesilmiş, kesim noktası da kanaması dursun diye düzgünce dağlanmışa benziyordu. Tam o noktadan iğrenç bir koku sızıyordu. Arlen hissettiğinden daha büyük bir cesaretle, devasa kolu yerden aldı ve çemberden dışarı fırlatmaya çalıştı; ancak muhafazalar, iki yönlü bir duvar oluşturuyordu. Nüveliklere ait olan hiçbir şey, içeri giremediği gibi, dışarı da çıkamıyordu. Kol, muhafazalardan sekerek tekrar Arlen’in ayaklarının dibine düştü.</p>

  <p>Ve sonra, acı başladı. Arlen, sırtındaki yaralara dokundu ve eline baktığında kanlanmış olduğunu gördü. Kendini hasta hissediyor, gücü çekiliyordu. Dizlerinin üstüne düştü ve hissettiği acıdan dolayı, bir başka muhafazayı bozacağı korkusundan dolayı ağlamaya başladı. En çok da, annesi için ağlamaya başladı. Annesinin, o gece hissetmiş olduğu acıyı artık anlıyordu.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Gecenin geri kalanını, korkuyla muhafaza çemberinin içine sinmiş bir şekilde geçirdi. İblislerin etrafını çevirdiğini, beklediklerini duyabiliyordu. Uyku, mümkün olsaydı bile, buna kalkışmaya cesareti yoktu. Çünkü uykusundaki küçücük bir hareketi, nüveliklere, istedikleri şeyi verebilirdi.</p>

  <p>Şafağın gelmesi sanki yıllar sürdü. Arlen, o gece gökyüzüne sık sık baktı ama her seferinde sadece o dev, sakat kalmış kaya iblisini gördü. Yaratık, iltihaplı akıntıyı andıran yarasını tutuyor, çemberi sessizce turluyordu. Gözlerinde nefret vardı.</p>

  <p>Sonsuzluk gibi gelen karanlık saatlerin ardından, ufukta hafif bir kırmızılık belirdi. Bunu önce turuncu ve sarı renkler, sonra da muhteşem beyazlık takip etti. Diğer nüvelikler, gökyüzü sarıya dönmeden kaybolup gittiler ama dev yaratık, son ana kadar bekledi. Sıra sıra dişlerini açığa çıkararak, Arlen’a doğru tıslamaya devam etti.</p>

  <p>Ama, tek kollu kaya iblisinin nefreti bile, güneşe duyduğu korkuyu alt edemezdi. Son gölgeler de aceleyle kaybolurken, yaratığın devasa, boynuzlu kafası zeminin altına gömüldü. Arlen doğruldu ve çemberden dışarıya adım atarken, acıdan yüzü buruştu. Sırtı cayır cayır yanıyordu. Yaralarının kanaması gece içinde durmuştu, ama gerildiğinde tekrar açıldıklarını hissetti.</p>

  <p>Bu düşünce, gözlerini, yanında duran pençeli kola kaydırmasına sebep oldu. Yaratığın iğrenç uzvu, bir ağaç kütüğünü andırıyordu. Soğuk ve sert zırhlarla kaplanmıştı. Arlen bu ağır kolu havaya kaldırıp kendi önünde tuttu.</p>

  <p><i>En azından bir ödül aldım,</i> diye düşündü cesur olmaya çalışarak. Ne var ki hayvanın siyah pençelerinin üzerinde kendi kanını gördüğünde, vücuduna bir titreme geldi.</p>

  <p>Tam o sırada, üzerinde bir ışık demetinin sıcaklığını hissetti. Güneş, sonunda ufukta yükselmişti. İblisin uzvu, cızırdayıp tütmeye başladı. Bir anda alev aldığında, Arlen onu korkudan yere düşürdü. Güneş ışığının yardımıyla kolun gitgide daha da parlayarak yanışını büyülenmiş bir şekilde izledi. Yaratığın uzvu en sonunda küllenmiş bir kalıntıdan ibaret kaldığında da öne doğru bir adım atıp ihtiyatlı bir şekilde ayağının ucuyla dürtükledi. Kol içine doğru çöktü ve toz haline geldi.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Arlen, ağır adımlarla zar zor yürürken baston olarak kullanmak için bir dal buldu. Ne kadar şanslı olduğunu anlıyordu. Ve ne kadar aptal olduğunu. Toprak muhafazaları güvenilmezdi. Ragen bile öyle söylemişti. Rüzgâr, babasının da uyardığı gibi, onları bozmuş olsaydı ne yapardı?</p>

  <p>Ulu yaratıcı! Ya yağmur yağmış olsaydı?</p>

  <p>Daha kaç gece böyle hayatta kalabilirdi? Bir sonraki tepenin ardında ne olduğu hakkında hiçbir fikri yoktu. Olduğu yerle Hür Şehirler arasında herhangi bir insanla karşılaşabileceğine dair bir umut taşıması için hiçbir neden yoktu. Hür Şehirler’e varmak için daha haftalarca yol kat etmesi gerekiyordu.</p>

  <p>Gözlerinde yaşların biriktiğini hissetti. Onları kabaca sildi; karşı gelmek istercesine hırladı. Kendini korkuya bırakmak, sorunlar karşısında babasının başvurduğu bir çözüm yoluydu; Arlen ise bunun hiçbir işe yaramadığını çoktan anlamıştı.</p>

  <p>“Korkmuyorum!” diye haykırdı, güneş ışığı altındaki dünyaya. “Hayır!”</p>

  <p>Yalanının farkında olarak, yoluna devam etti.</p>

  <p>Öğlen olduğunda, kayalıklı bir dereye ulaştı. Su soğuk ve temizdi. İçmek için eğildiğinde, bu hareket, sırtına sanki mızraklar saplanıyormuş gibi canını yaktı.</p>

  <p>Yaralar için hiçbir şey yapmamıştı. Tabii, bu yaralara Coline’in yapabileceği gibi dikiş atamazdı. Annesi aklına geldi. Eve ne zaman kesikler ve yaralarla gelse, annesinin ilk yaptığı şey onları yıkamak olurdu.</p>

  <p>Gömleğini çıkarınca, sırtının yaralı ve kanla kaplı olduğunu gördü. Gömleğini suya batırdı ve üzerindeki çamur parçalarının, kanların dereden akıp gitmesini izledi. Giysilerini, kurusun diye kayaların üstüne yatırdıktan sonra kendini soğuk suyun içine bıraktı.</p>

  <p>Soğuk onu ürpertti ama kısa zamanda, sırtındaki ağrıyı da uyuşturdu. İğne gibi batan yaralarını, yapabildiği en iyi şekilde ovaladı ve artık acıya dayanamayacak hale gelene kadar hafifçe temizlemeye çalıştı. Titreyerek dereden çıktı ve giysilerinin yanında, kayalıkların üzerine uzandı.</p>

  <p>Bir süre sonra, irkilerek uyandı. Güneşin gökyüzünde çok uzağa hareket ettiğini ve günün neredeyse sona ermek üzere olduğunu gördüğünde küfretti. Biraz daha yolculuk edebilirdi ama alacağı riskin aptalca olacağını biliyordu. Zamanını, savunmaları üzerinde harcaması daha iyiydi.</p>

  <p>Dereden çok fazla uzakta olmayan bir yerde, nemli toprağa sahip geniş bir alan buldu. Çimenler kolayca sökülebiliyor, ona alan kazandırıyordu. Yumuşak toprağın üstüne basarak toprağı güzelce sıkıştırıp düzleştirdi. Sonra da muhafazaları çizme işine koyuldu. Bu sefer daha geniş bir muhafaza çemberi çizdi ve bu çemberi üç kez kontrol ettikten sonra, onun iç tarafına, güvenlik için fazladan bir çember daha çizdi. Nemli toprak, rüzgâra direnirdi; gökyüzünde de herhangi bir yağmur emaresi yoktu.</p>

  <p>Yaptığı muhafaza çemberlerinden tatmin olan Arlen, küçük bir çukur kazıp içine kuru çalı çırpı atarak kendine bir ateş yaktı. İç çemberin merkezinde yere oturdu ve güneş batarken açlığını umursamamaya çalıştı. Gökyüzü kızıldan, önce lavanta rengine, sonra da mora dönüşürken, Arlen ateşi söndürdü. Derin derin nefes alıyor, küt küt atan kalbini yatıştırmaya çalışıyordu. Sonunda, güneş ışıkları kayboldu ve nüvelikler yerden çıkmaya başladı.</p>

  <p>Arlen, beklerken nefesini tuttu. Nihayet, bir ateş iblisi, kokusunu alarak tiz bir çığlıkla son sürat ona doğru koştu. O anda, Arlen bir önceki gecenin dehşetini bir kez daha yaşayarak, kanının buz kestiğini hissetti.</p>

  <p>Nüvelikler, oraya gelinceye kadar, Arlen’in muhafazalarından habersizdi. Sihrin ilk parıldamasıyla Arlen rahat bir nefes aldı. İblisler, duvarı pençeliyor ancak geçemiyordu.</p>

  <p>Bir rüzgâr iblisi, muhafazaların zayıf olduğu daha yüksek bir noktadan uçarak geldi. İlk çemberi geçtiyse de Arlen’a pike yaparak yaklaştığında, İkincisine çarptı ve iki halkanın arasında kalarak yere yapıştı. Yaratık, ayakları üzerinde yalpalarken, Arlen sinirlerine hâkim olmaya çalıştı.</p>

  <p>İki ayaklı, gövdesi ince-uzun, kol ve bacakları cılız, on beş santimlik pençeleri olan bir yaratıktı bu. Kollarının iç kısımları ile bacaklarının dış kısımlarında ince, derimsi bir zar vardı. Bu zar, yaratığın yan taraflarından çıkmış esnek kemiklerle destekleniyordu. Yetişkin bir erkekten belki az daha uzun boylu olan iblisin kanat genişliği, boyunun iki katıydı ve gökyüzünde olduğunda dev gibi görünmesine yol açıyordu. Kafasında, arkaya eğrilmiş bir boynuz vardı ve kollarıyla bacaklarındaki gibi derimsi bir zarla kaplıydı. Uzun gagasındaki sıra sıra dişler, ay ışığında sapsarı görünüyordu.</p>

  <p>Nüvelik, gökyüzünde zarif bir ustalıkla hareket etse de, yerde beceriksizce yürüyordu. Yakından bakıldığında, rüzgâr iblisleri, kuzenleri kadar etkileyici görünmüyordu. Orman ve kaya iblisleri, aşılamaz bir zırha ve pençelerini ölümcül kılan olağanüstü bir güce sahipti. Ateş iblisleri herhangi bir insandan çok daha hızlıydı ve püskürttükleri ateşle herhangi bir şeyi alevlere boğabiliyordu. Rüzgâr iblisleri ise... Arlen, Ragen’ın, ince kanatlarını mızrağıyla deldiği rüzgâr iblislerini sakat bırakabildiğini hatırladı.</p>

  <p><i>Bu gece,</i> diye düşündü, <i>eminim bunu ben de yapabilirim.</i></p>

  <p>Ama bir mızrağı yoktu ve etkileyici olsun olmasın, eğer daha içteki muhafazaları dayanmazsa, nüvelik yine de onu öldürebilirdi. Yaratık bir an yaklaşır gibi olduğunda Arlen gerildi.</p>

  <p>İblis, kanadının ucundaki çengel şekilli pençesini ona savurdu ve Arlen irkildi, ancak muhafaza ağı üzerinde sihir parladı ve saldırı püskürtülmüş oldu.</p>

  <p>Birkaç nafile darbeden sonra, nüvelik, tekrardan havaya yükselmeye çalıştı. Koştu ve rüzgârı yakalamak için kanatlarını açtı ama yeterli devinimi kazanamadan dış muhafazalara çarptı. Böylece sihir, yaratığı çamurun içine geri gönderdi.</p>

  <p>Nüvelik kendini yerden kaldırmaya çalışırken, Arlen tüm korkusuna rağmen kahkaha attı. Dev kanatları zeminde sürüklendiği için iblis dengesini kaybetmişti, kalkamıyordu. Kendini yerden yukarı itecek elleri yoktu; çöp gibi ince kolları da vücudunun ağırlığı altında bükülüyordu. Kendi etrafında bir süre umutsuzca sallandıktan sonra zar zor kalkmayı başardı.</p>

  <p>Kapana kısılmış olan yaratık, defalarca havaya yükselmeye çalışıp başarısız oldu, zira çemberler arasındaki mesafe yeterince geniş değildi. Ateş iblisleri, kuzenlerinin sıkıntısını fark edip neşeyle çığlık attı. Çemberin etrafında hoplaya zıplaya yaratığı takip edip şanssızlığıyla dalga geçtiler.</p>

  <p>Arlen, göğsünün kabardığını, gururlandığını hissetti. Önceki gece çeşitli hatalar yapmıştı ancak o hataları bir daha yapmayacaktı. Hayatta kalmayı başarıp Hür Şehirler’i göreceği konusunda bir umuda sahip olmaya başlamıştı.</p>

  <p>Ateş iblisleri, rüzgâr iblisiyle dalga geçmekten yorulup daha kolay avlar peşinde koşmak üzere dönüp gitti. Saklanan küçük hayvanları ortaya çıkarmak için etrafa alevler püskürttüler. Küçük, korkmuş bir tavşan Arlen’ın dış halkasının içine atladı ve onu takip eden iblis, muhafazalar tarafından durduruldu. Sıkışmış olan rüzgâr iblisi beceriksiz bir hareketle bu tavşanı yakalamaya çalıştıysa da tavşan kolayca kaçtı. Çemberin içinden koşup diğer tarafa ulaştığında yine karşısında nüvelikleri buldu. Döndü ve çemberin içine ok gibi fırladı ama yine çok uzağa koşmuştu.</p>

  <p>Arlen, zavallı yaratıkla bir şekilde iletişim kurabilmeyi ve ona içteki çemberin güvenli olduğunu söyleyebilmeyi diledi. Ama hayvan çemberden içeri dışarı koştururken, tek yapabildiği onu izlemekti.</p>

  <p>Sonra, tasavvur edilemeyecek bir şey oldu. Çemberin içine seğirten tavşan, koşarken muhafazalardan birini bozdu. Hayvanın ardından gelen ateş iblisleri, açılan gedikten içeri doluştular. Bir süredir yalnız olan rüzgâr iblisi de kaçarak havaya sıçradı ve uzaklaştı.</p>

  <p>Arlen, tavşana lanetler yağdırdı ve hayvan ona doğru ok gibi koşarken daha da fazla küfretti. Eğer iç çemberi bozacak olursa ikisinin de işi bitmişti.</p>

  <p>Bir çiftlik çocuğunun atikliğiyle, çemberin dışına uzanıp tavşanı kulaklarından yakaladı. Hayvan vahşice çırpındı ama Arlen, babasının tarlalarında tavşanlarla nasıl başa çıkacağını gayet iyi öğrenmişti. Hayvanı kollarına alıp arka ayakları baş hizasının yukarısında kalacak şekilde sırtüstü yatırdı. Bir anda tavşan, mücadele etmeyi bırakıp ona boş gözlerle baktı.</p>

  <p>Arlen, hayvanı, iblislere fırlatmayı düşündü. Özgür bırakmaktan daha güvenli bir yol gibi görünüyordu, zira koştururken bir muhafazayı daha bozabilirdi. <i>Evet, niye olmasın ki,</i> diye düşündü. <i>Eğer gündüz vakti onu ben bulmuş olsaydım, hiç düşünmeden yerdim.</i></p>

  <p>Yine de, bunu yapamayacağını anladı. İblisler bu dünyadan ve ondan çok fazla şey almışlardı. Ne şimdi ne de hiçbir zaman, onlara isteyerek hiçbir şey vermeyeceğine dair yemin etti.</p>

  <p>Bu küçük tavşanı bile.</p>

  <p>Gece ilerledikçe Arlen, dehşet içindeki yaratığı sağlam bir şekilde kollarının arasında tuttu. Yumuşak bir sesle konuşup narin kürkünü okşuyordu. Her tarafında iblisler uluyordu, ancak Arlen onları zihninden uzaklaştırarak tüm dikkatini hayvan üstünde yoğunlaştırıyordu.</p>

  <p>Bu yoğunlaşma taktiği bir süre işe yaradı. Ancak bir kükreme sesi onu kendine getirdi. Yukarı baktığında, tek kollu devasa kaya iblisinin, üzerinde kule gibi yükseldiğini gördü. Salyaları, muhafazalara düştükçe cızırdıyordu. Yaratığın yarası, dirseğinin ucunda, pütürlü bir uzuv kalıntısı şeklinde iyileşmişti. Öfkesi, bir önceki geceden daha da şiddetli görünüyordu.</p>

  <p>Nüvelik, muhafaza duvarını yumruklamaya başladı, bunu yaparken sihrin iğne gibi batan parlamalarını umursamamaya çalışıyordu. Kaya iblisi, sağır edici darbelerle tekrar tekrar vurdu. Gücüyle birlikte kendini çemberi aşmaya ve intikamını almaya zorluyordu. Arlen, tekrar eden darbelerle muhafazaların zayıflamadığını biliyordu ancak bu gerçek, iblisin bunu başarmaya olan kararlılığının ona hissettirdiği korkuyu atlatmasına pek yardımcı olmuyordu.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Sabahın ışıkları, iblisleri bir günlüğüne daha Nüve’ye gönderdiğinde, Arlen, tavşanı sonunda bıraktı ve hayvan zıplaya zıplaya çabucak kaçtı. Gidişini izlerken Arlen’ın midesi guruldadı ama paylaştıkları onca şeyden sonra, hayvana yiyecek gözüyle bakmayı kendine yediremedi.</p>

  <p>Ayağa kalkarken, aniden bastıran mide bulantısıyla sendeleyerek neredeyse düşecek gibi oldu. Sırtındaki kesikler ateşten mızraklar gibi batıyordu. Şişip hassaslaşmış olan derisine dokunmak için arkasına uzandı ve elini geri çekip baktığında, parmaklarının, Coline’in Silvy’nin yaralarından temizlediği kahverengi sızıntıyla kaplı olduğunu gördü. Kesikler yanıyordu. Yüzünün kızardığını hissediyordu. Soğuk derede yine yıkandı ama buz gibi olan su, içinden gelen ateşi yatıştırmakta pek başarılı olamadı.</p>

  <p>Arlen, işte o zaman öleceğini anladı. Yaşlı Mey Friman, tabii öyle biri gerçekten varsa eğer, en az iki gün uzaktaydı. Ama gerçekten iblis ateşine yakalandıysa, bunun bir önemi de yoktu. Zira iki gün dayanması imkânsızdı.</p>

  <p>Yine de, kaderine razı olmayı kendine yediremedi. Sendeleye sendeleye yola doğru yürüdü ve -her nereden geldiyse artıkbir yük arabasının tekerlek izlerini takip etti.</p>

  <p>Eğer ölecekse bile, ardında bıraktığı hapishaneye değil, Hür Şehirler’e daha yakın bir yerde ölecekti.</p>
</body>
</html>