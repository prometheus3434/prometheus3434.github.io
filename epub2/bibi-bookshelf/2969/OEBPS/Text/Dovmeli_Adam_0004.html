<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="4: Leesha"><b>4</b></h2>

  <h2 class="sigil_not_in_toc" style="text-align: center;"><b>Leesha</b></h2>

  <h5 class="sigil_not_in_toc" style="text-align: center;"><b>D.S. 319</b></h5>

  <div style="text-align: center;">
    <img alt="kisim12" src="../Images/kisim12.jpeg"/><b><br/></b>
  </div>

  <p>Leesha, geceyi gözyaşları içinde geçirdi.</p>

  <p>Bu, olağandışı bir durum değildi, ancak o gece Leesha’yı ağlatan, annesi değildi. Duyduğu çığlıklar yüzünden ağlıyordu Leesha. Binlerinin muhafazaları başarısız olmuştu; kimin olduğunu bilmek imkânsızdı, ancak dayanılmaz acıların dehşetengiz haykırışları karanlıkta yankılanıyor, gökyüzüne dumanlar yükseliyordu. Dumanlardan yansıyan nüvelik alevlerinin ışığıyla, tüm köy, puslu turuncu bir renkle parlıyordu.</p>

  <p>Ormancı Çukuru’nun ahalisi, hayatta kalanları aramaya henüz çıkamazdı. Ateşle mücadele etmeye bile cesaret edemezlerdi. Yaratıcı’ya, alevler rüzgârla taşınıp diğer evlere yayılmasın diye dua etmekten başka hiçbir şey yapamazlardı. Ormancı Çukuru’ndaki evler, bu yüzden aralarında mesafe kalacak şekilde inşa edilmişti, ancak güçlü bir esinti, kıvılcımları uzağa taşıyabilirdi.</p>

  <p>Ateş kontrol altında kalsa bile, havadaki kül ve dumanlar, muhafazaları, yağlı is lekeleriyle karartabilir, nüveliklere büyük bir iştahla aradığı şansı verebilirdi.</p>

  <p>Leesha’nın evinin etrafındaki muhafazaları sınayan hiçbir nüvelik yoktu. Bu kötüye işaretti; iblislerin, karanlıkta daha kolay avlar bulduklarının bir göstergesiydi.</p>

  <p>Çaresizlik ve korku içinde olan Leesha, yapabileceği tek şeyi yapıyordu. Ağlıyordu. Ölüler için ağlıyordu, yaralılar için ağlıyordu, kendisi için ağlıyordu. Nüfusu dört yüzü bile bulmayan bu köyde, onun içini acıtmayacak hiçbir ölüm yoktu.</p>

  <p>On üç yaz görmüş olan Leesha, istisnai bir güzelliğe sahipti. Uzun, dalgalı, kömür karası saçları ve gök mavisi gözleri vardı. Daha ‘çiçek açmamıştı’, o yüzden evlenemezdi, ama köyün en yakışıklısı olan Gared Cutter’la sözlenmişti. Gared, ondan iki yaz daha büyüktü, uzun boyluydu ve kalın kaslara sahipti. Gared önlerinden geçerken, diğer kızlar ciyaklarlardı ama o Leesha’ya aitti ve hepsi bunu çok iyi biliyordu. Gared ona, güçlü bebekler verecekti.</p>

  <p>Tabii eğer bu geceyi atlatırsa...</p>

  <p>Leesha’nın odasının kapısı açıldı. Annesi, hiçbir zaman zahmet edip de kapıyı tıklatmazdı.</p>

  <p>Elona yüz ve vücut bakımından kızına çok benziyordu. Otuzunda hâlâ güzel olan kadının mağrur omuzlarına, uzun ve kara saçları dökülüyordu. Herkesin hasetle baktığı, kadınsı bir vücuda sahipti; Leesha’nın ondan miras almak istediği tek şey buydu. Göğüsleri daha yeni yeni çıkmaya başlamıştı ve annesininkiler gibi olmasına daha çok uzun bir zaman vardı.</p>

  <p>“Yeterince zırıldadın, seni beş para etmez kız,” diye bağırdı Elona, Leesha’ya gözlerini kurulaması için bir paçavra fırlatarak. “Yalnız başına ağlamanın sana hiçbir yararı olmaz. Eğer istediğin şeyi elde etme amacındaysan bir erkeğin önünde ağla. Ama yastığını ıslatmak ölüleri geri getirmeyecek.” Kapıyı çekip kapattı ve Leesha’yı pencere kepenklerinin arasından geçip odayı dolduran şeytani turuncu ışıkta tekrar yalnız bıraktı.</p>

  <p><i>Hiçbir şey hissetmez misin sen?</i> diye merakla düşündü Leesha.</p>

  <p>Annesi, ölüleri geri getirme konusunda gözyaşlarının bir işe yaramayacağını söylerken haklıydı, ancak bunun hiçbir işe yaramadığı konusunda haksızdı. Ağlamak, hayatın zorlaştığı günlerde, Leesha’nın kaçışı olmuştu hep. Diğer kızlar Leesha’nın hayatının mükemmel olduğunu düşünebilirdi, ama bunun tek nedeni, Elona’nın, tek kızına, yalnızlarken gösterdiği yüzünü şimdiye kadar hiçbirinin görmemiş olmasıydı. Elona’nın erkek evlat istediği bir sır değildi; bu isteği yerine gelmediği için de, hem Leesha hem de babası, onun aşağılamalarına maruz kalıyordu.</p>

  <p>Ama yine de, gözlerini öfkeyle sildi Leesha. Çiçek açmak için, Gared’ın onu alıp buradan götürmesi için sabırsızlanıyordu. Köylüler, düğün hediyesi olarak onlara bir ev inşa edecek, Gared onu muhafazaların arasından içeri taşıyacak ve diğerleri dışarıda tezahürat yaparken, onu bir kadın yapacaktı. Böylece Leesha’nın kendi çocukları olacak ve Leesha onlara, annesinin ona davrandığı gibi davranmayacaktı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Annesi kapıyı sertçe vurduğunda, Leesha giyinmişti. Gece hiç uyuyamamıştı.</p>

  <p>“Şafak zili çaldığında, seni kapının dışında istiyorum,” dedi Elona. “Ayrıca yorgun olduğun konusunda herhangi bir mızmızlanma da istemiyorum! Kimsenin ailemizin yardım konusunda geri kaldığını görmesine izin veremem.”</p>

  <p>Leesha, annesini, ‘görmesine’ kelimesini bu cümlede anahtar sözcük olarak kullandığını bilecek kadar iyi tanıyordu. Zira Elona, kendinden başka kimseye yardım etmeyi umursamazdı.</p>

  <p>Leesha’nın babası Erny, kapının yanında, Elona’nın sert bakışları altında bekliyordu. İriyarı bir erkek değildi, ayrıca <i>sırım gibi</i> demek de, olmayan bir güce işaret etmek olurdu. İrade gücü de, fiziksel gücünden daha fazla değildi. Sesi hiçbir zaman yükselmeyen pısırık bir adamdı. Elona’dan on iki yaş büyük olan Erny’nin ince kahverengi saçları, başının tepesini terk etmişti. Yıllar önce bir ulaktan satın aldığı, ince çerçeveli bir gözlük takıyordu; kasabada böylesine sahip tek erkek oydu.</p>

  <p>Uzun lafın kısası, Erny, Elona’nın istediği türden bir erkek değildi; ancak Erny’nin ürettiği kâğıtlar Hür Şehirler’den büyük bir talep görüyordu ve Elona da kocasını parası için seviyordu.</p>

  <p>Annesinin aksine, Leesha gerçekten de komşularına yardım etmek istiyordu. Nüvelikler yeryüzünden kaçıştığı anda, daha şafak zili bile çalmadan, dışarı koşup yangına maruz kalan evlere doğru yöneldi.</p>

  <p>“Leesha! Fazla uzaklaşma!” diye haykırdı Elona, ama Leesha onu umursamadı. Duman, kalın ve boğucuydu, ama Leesha ağzını önlüğüyle örttü ve yavaşlamadan koşmaya devam etti.</p>

  <p>Olay yerine ulaştığında, birkaç kasabalı çoktan oraya toplanmıştı bile. Uç ev yanarak çökmüştü, iki tanesi de hâlâ yanıyordu. Yanmakta olanlar, komşu evleri tutuşturabilirdi. Leesha, bu evlerden birinin Gared’ın evi olduğunu görünce çığlık attı.</p>

  <p>Kasabadaki genel ihtiyaç dükkânı ile hanın sahibi olan Smitt, olay yerinde etrafa emirler yağdırıyordu. Leesha kendini bildi bileli Smitt kasaba sözcüsüydü. Adam, emir vermekten pek hazzetmez, insanların sorunlarını kendi aralarında halletmelerini tercih ederdi, ama herkes bu konuda onun iyi olduğunu düşünürdü.</p>

  <p>“... hiçbir zaman kuyudan yeterince su çekmeyi başaramayacağız,” diyordu Smitt, Leesha yaklaşırken. “Dereye doğru bir kova sırası oluşturup diğer evlere de su götürmeliyiz, yoksa gece çökene kadar tüm köy kül olacak!”</p>

  <p>Gared ve Steave, o anda koşarak geldi. Telaşlıydılar, her tarafları is içindeydi, ama sağlıkları yerindeydi. On beş yaşındaki Gared, çoğu yetişkin erkekten daha uzundu. Babası Steave, bir deve benziyor, herkesin üzerinde bir kule gibi yükseliyordu. Leesha, onları görünce, midesindeki bir düğümün çözüldüğünü hissetti.</p>

  <p>Ama Gared’ın yanına koşma fırsatı bulamadan, Smitt oğluna işaret etti. “Gared, kova arabasını dereye götür!” Adam diğerlerine baktı. “Leesha!” dedi. “Gared’ı izle, kovaları doldurmaya başlayın!”</p>

  <p>Leesha, koşabildiği kadar hızlı koştu. Ama Gared ağır arabayı da çeke çeke yanında taşımak zorunda olmasına rağmen, birkaç mil kuzeydeki Angier Nehri’nden ayrılıp gelen küçük akarsuya ondan daha önce vardı. Delikanlı durup arabayı bıraktığında, Leesha onun kollarına atıldı. Gared’ın hayatta olduğunu görmenin, kafasındaki dehşetengiz görüntüleri yok edeceğini düşünmüştü, ancak bu kucaklaşma o görüntüleri daha da şiddetlendirmeye yaradı. Gared’ı kaybetmiş olsa ne yapardı, bilmiyordu.</p>

  <p>“Ölmüş olmandan korktum,” diye inledi, delikanlının göğsünde hıçkırarak.</p>

  <p>“Güvendeyim,” diye fısıldadı Gared, ona sıkıca sarılarak. “Güvendeyim.”</p>

  <p>Hızla, arabanın yükünü boşaltmaya başladılar ve diğerleri gelene kadar kovaları suyla doldurdular. Çok geçmeden, yüze yakın köylü, yangının olduğu yerden dereye kadar düz bir sıra yapmış, dolu kovaları elden ele geçirirken, boş olanları da dereye doğru göndermeye başlamıştı. Gared, arabayla birlikte yangının olduğu yere çağrıldı; yangını söndürmeleri için onun güçlü kollarına ihtiyaç vardı.</p>

  <p>Bu sefer Rahip Michel tarafından çekilen el arabası kısa süre sonra geri döndüğünde, üzeri yaralılarla doluydu. Bu görüntü, karışık duyguları da beraberinde getirdi. Hepsi de bir yerden dost olan köylüleri, yanmış ve vahşice yaralanmış bir halde görmek, Leesha’yı derinden yaralamıştı; ama bir saldırıdan sonra hayatta kalanların olması pek fazla rastlanılan bir görüntü değildi ve her biri, Leesha’nın Yaratıcı’ya teşekkür etmesini gerektiren birer armağandı.</p>

  <p>Kutsal Adam ve yardımcısı Evlat Jona, yaralıları derenin kenarına yatırdılar. Michel, genç adamı yaralıları rahatlatsın diye orada bıraktı ve arabayı, diğer yaralıları da getirmek için geriye götürdü.</p>

  <p>Leesha, gözlerini bu görüntüden ayırıp tüm dikkatini kovaları doldurma işine verdi. Ayakları soğuk suda hissizleşirken, kolları da ağırlaştı ama kendini işine kaptırıp çalışmaya devam etti, ta ki dikkatini çeken bir fısıltı işitene kadar.</p>

  <p>“Kocakarı Bruna geliyor,” dedi birisi ve Leesha’nın kafası ani bir refleksle yukarı kalktı. Yaşlı Otacı Kadın patikadan geliyor, önünde yürüyen çırağı Darsy de ona eşlik ediyordu.</p>

  <p>Hiç kimse Bruna’nın ne kadar yaşlı olduğunu bilmiyordu. Köyün yaşlıları daha gençken bile onun yaşlı olduğu söylenirdi. Hatta çoğunu o doğurtmuştu. Kocasından, çocuklarından ve torunlarından daha fazla yaşamış, dünyada hiçbir akrabası kalmamıştı.</p>

  <p>Şimdi, oldukça zayıf bir vücuda sahipti ve neredeyse kemikleri sayılıyordu; iskeletinin üzerinde buruşuk, ince ve yarı saydam bir deri tabakası kalmıştı sadece. Yarı yarıya kördü ve yalnızca çok yavaş bir tempoda yürüyebiliyordu, ama bağırdığı zaman sesi köyün öbür ucundan duyulabilirdi. Hiddetlendiğinde de, budaklı yürüyüş bastonunu hayret verici bir güç ve çeviklikle savururdu.</p>

  <p>Leesha, köydeki neredeyse herkes gibi, ondan dehşetle korkuyordu.</p>

  <p>Bruna’nın çırağı, yirmi yaz görmüş, gösterişsiz bir kadındı. Kol ve bacakları kalın, suratı ise genişti. Bruna, son çırağından da daha uzun yaşadığı için, ona eğitmesi için birçok genç kız gönderilmişti. Bitmek bilmeyen kötü muameleleri sonucunda ise, Darsy dışında hepsi kaçıp gitmişti.</p>

  <p>“Bir boğa kadar çirkin, ama bir o kadar da güçlü,” demişti Elona, Darsy hakkında bir keresinde. “O ekşimiş kocakarıdan korkacak neyi var ki? Bruna’nın onun kapısından damat adaylarını korkutup kaçıracak halı yok nasılsa.”</p>

  <p>Bruna, yaralıların yanında diz çöküp acı içindeki köylüleri sakin ellerle incelemeye başlarken, Darsy de rulo yapılmış ağır bir kumaşı açmaya koyuldu. Kumaşın üzerindeki cepler, sembollerle bezeliydi, hepsi bir alet, küçük bir şişe ya da bir kese barındırıyordu. Bruna çalışırken, yaralı köylüler inliyor ya da acıdan haykırıyor ama Bruna onları umursamıyordu. Yaraları çimdikliyor, sonra kendi parmaklarını kokluyor, gözleriyle olduğu kadar dokunma ve koku alma duyularıyla da çalışıyordu. Bakma gereği bile duymadan, elleri kumaşın üzerindeki ceplere ok gibi fırladı ve yaşlı kadın, şifalı otları havan ve tokmakla karıştırmaya başladı.</p>

  <p>Darsy küçük bir ateş yakmaya koyulduktan sonra kafasını kaldırdı ve dereden onlara meraklı gözlerle bakmakta Leesha’nın olduğu tarafa doğru seslendi: “Leesha! Su getir, çabuk ol!”</p>

  <p>Leesha, kendisine verilen görevi yerine getirmek için acele ederken Bruna, başını, ezmekle uğraştığı şifalı otların arasından kaldırdı.</p>

  <p>“Salak kız!” diye çığlık attı. Leesha, kadının onu ima ettiğini zannederek yerinden hopladıysa da Bruna havan ve tokmağını Darsy’ye fırlatarak genç kadını omzundan vurdu ve böylece çırağını baştan aşağı şifalı otlara bulamış oldu.</p>

  <p>Bruna, kumaşın ceplerini tekrar kurcalayarak her cebin içindeki farklı malzemeleri birer birer aldı ve vahşi bir hayvan gibi kokladı.</p>

  <p>“Domuzkökünün olması gereken yere kokarotu koymuşsun. Bütün gökçiçeklerini de tıkaçotuyla karıştırmışsın!” Yaşlı kocakarı, budaklı asasını kaldırdığı gibi Darsy’nin omuzlarının arkasına hızla indirdi. “Bu insanları öldürmeye mi çalışıyorsun, yoksa okuyamayacak kadar aptal mısın?”</p>

  <p>Leesha, kendi annesinin de böyle sinirlendiğini görmüştü. Ve eğer Elona o sırada gözüne bir nüvelik kadar korkutucu gelmişse, o halde Kocakarı Bruna tüm iblislerin anasıydı. Böylece Leesha dikkati kendi üzerine çekmekten korkarak, ikisinden de yavaşça uzaklaşmaya başladı.</p>

  <p>“Kötü muamelenden bıktım usandım seni yaşlı, kötü kalpli cadaloz!” diye bağırdı Darsy.</p>

  <p>“Git o zaman!” dedi Bruna. “Öldüğümde şifalı ot kesemi sana bırakacağıma, bu kasabadaki tüm muhafazaları bozarım daha iyi! Emin ol, insanlar şimdikinden daha kötü bir durumda olmazlar!”</p>

  <p>Darsy kahkaha attı. “Gideyim mi?” diye sordu. “Şişelerini ve üçayaklı sehpalarını kim taşıyacak o zaman, yaşlı kadın? Ateşini kim yakacak, yemeğini kim yapacak, öksürük krizine girdiğinde salyalarını suratından kim temizleyecek? Soğuk ve hastalık yüzünden gücünü kaybettiğin zaman kim senin yaşlı kemiklerini arabayla oraya buraya taşıyacak? Benim sana ihtiyacım olduğundan daha fazla senin bana ihtiyacın var!” Bruna asasını salladı ve Darsy akıllıca bir hareketle geri çekildiğinde, görünmez kalmak için gösterebildiği kadar gayret gösteren Leesha’ya takıldı. İkisi de yere yuvarlandılar.</p>

  <p>Bruna, bu fırsattan istifade ederek, asasını yeniden savurdu. Leesha toz toprağın içinde yuvarlanarak darbelerden kaçınmaya çalıştıysa da buna gerek kalmadı; zira Bruna gayet iyi nişan almıştı. Darsy acıdan çığlık atıp kafasını kollarıyla korumaya çalıştı.</p>

  <p>“Defol buradan!” diye bağırdı Bruna yine. “İlgilenmem gereken hastalar var!”</p>

  <p>Darsy homurdanarak ayaklarının üstünde doğruldu. Leesha, onun, yaşlı kadına vuracağından korktuysa da Darsy, bunun yerine koşup kaçtı. Bruna da Darsy’nin arkasından küfürler savurdu.</p>

  <p>Leesha nefesini tutarak dizlerinin üstünde yavaş yavaş uzaklaşmaya çalıştı. Tam kaçabileceğini düşündüğü anda, Bruna onun farkına vardı.</p>

  <p>“Sen, Elona’nın veledi!” diye bağırdı, budaklı bastonunu Leesha’ya doğrultarak. “Ateşi yak ve sehpamı ateşin üstüne koy!”</p>

  <p>Bruna, yaralılara döndü ve Leesha’nın, söyleneni yapmaktan başka herhangi bir seçeneği kalmadı.</p>

  <p>Sonraki birkaç saat boyunca Bruna, Leesha’ya bitmek tükenmek bilmeyen emirler verdi. Leesha, onun her isteğini yerine getirmek için koştururken, kadın, onun yavaşlığına lanet okuyordu. Kaynamış suyu, yer otlarını, demlenmiş tentürleri ve karıştırılmış merhemleri Bruna’ya getirip durdu Leesha. Bir işin daha yarısına bile gelmemişken, yaşlı Otacı ona başka bir emir daha veriyor ve Leesha da hepsini yerine getirebilmek için hep daha hızlı olmak zorunda kalıyordu. Yangının olduğu yerden, yeni yaralılar gelmeye devam ediyordu. Bu yaralıların ya derin yanıkları ya da evlerin çökmesinin neden olduğu kırık kemikleri vardı. Leesha köyün yarısının yanmış olduğunu düşünüp korktu.</p>

  <p>Bruna bazılarının acısını dindirmek, bazılarını da keskin aletlerle tedavi ederken rüyasız uykulara sürüklemek için çeşitli çaylar demledi. Dikiş atıyor, sargılıyor, iyileştirici sıvılar hazırlıyor ve bunları yorulmak bilmez bir şekilde yapıyordu.</p>

  <p>Leesha, ilgilenilmesi gereken başka yaralı kalmadığını ve kova sırasının artık yerinde olmadığını fark ettiğinde öğle vaktinin üzerinden saatler geçmişti. Bruna ve yaralılarla beraber yalnızdı. Yaralıların en kendinde olanı bile, Bruna’nın şifalı otları sayesinde, uzaklara uykulu gözlerle boş boş bakmakla meşguldü.</p>

  <p>Üzerine, şimdiye kadar hep geçiştirmeye çalıştığı bir yorgunluk çökünce, Leesha dizlerinin üstüne düştü ve derin bir nefes aldı. Vücudunun her noktası ağrıyordu, ama ağrıyla beraber güçlü bir tatmin duygusu da hissediyordu. Yaralıların bazıları hayatta kalamayabilirdi, ancak şimdilik yaşıyorlardı ve bunu yalnızca Bruna’nın değil, Leesha’nın sarf ettiği gayrete de borçluydular.</p>

  <p>Ama, Leesha’nın kendine de itiraf ettiği gibi, gerçek kahraman Bruna’ydı. O anda Leesha, yaşlı kadının birkaç dakikadır herhangi bir emir vermediğini fark ederek, Bruna’nın olduğu tarafa baktı ve yere çökmüş bir halde zorlukla nefes almaya çalıştığını gördü.</p>

  <p>“Yardım edin! İmdat!” diye haykırdı Leesha. “Bruna hasta!” Vücudunda hissettiği taze bir kuvvetle kadının yanına koştu. Kaldırıp oturttu. Kocakarı Bruna, hayret verecek ölçüde hafifti ve Leesha, kalın şah ile pamuktan eteğinin altında yaşlı kadının kemikten başka pek az şeyi olduğunu hissetti.</p>

  <p>Bruna titriyor, buruşuk derisindeki sayısız kırışıklığa takılan salyaları, ince bir çizgi halinde ağzından aşağı doğru akıyordu. Kara gözleri, titremesi durmayan ellerine vahşice kilitlenmişti.</p>

  <p>Leesha, ne yapacağını bilmez bir halde etrafına bakındı, ancak yakınında ona yardım edecek kimse yoktu. Bruna’yı oturduğu yerde dik tutmaya devam ederek, kadının spazm geçiren ellerinden birini yakalayıp kramplı kaslarını ovaladı. “Ah, Bruna!” diye yalvardı. “Ne yapmalıyım? Lütfen! Sana nasıl yardım edeceğimi bilmiyorum! Bana ne yapmam gerektiğini söylemen lazım!” Çaresizliğe kapılarak ağlamaya başladı.</p>

  <p>Bruna, elini, Leesha’nın kavrayışından kurtarınca, Leesha yaşlı kadının yine spazm geçirdiğini düşünerek haykırdı. Ama Leesha’nın verdiği destek sayesinde kadın kendine hâkim olmayı başararak elini şalının içine uzatıp bir kese çıkardı ve bu keseyi Leesha’ya verdi. Birkaç öksürükle birlikte kırılgan vücudu sarsılarak Leesha’nın kollarından kurtulup yere çarptı. Her öksürükte sudan çıkmış bir balık gibi sarsılıyordu. Leesha elindeki keseyle ve dehşetiyle kalakalmıştı.</p>

  <p>Elindeki kumaş keseye baktı ve deneysel bir şekilde keseyi sıkıp içindeki şifalı otları hissetmeye çalıştı. Kokladığında, bir karışım kokusunu aldı.</p>

  <p>Yaratıcı’ya şükretti. Eğer kesenin içinde tek bir ot olmuş olsaydı, vermesi gereken dozu asla doğru tahmin edemezdi.</p>

  <p>Ama o gün Bruna’nın emirleriyle yeteri kadar tentür ve çay hazırlamış olduğu için, Bruna’nın kendisine verdiği şeyin ne olduğunu anlayabilmişti.</p>

  <p>Üçayaklı sehpanın üstünde tüten tencereye koştu ve bir kupanın üzerine ince bir kumaş örterek, üstüne kesedeki otları yaydı. Otların üstünden yavaşça kaynar su döküp, onların kudretini suya emdirtti. Sonra kumaşı otlar içinde kalacak şekilde güzelce toparlayıp suyun içine attı.</p>

  <p>Bruna’nın yanma geri koşarken sıcak sıvının üzerine üfledi. Kadının ağzını yakacaktı, ama soğutmak için zaman yoktu. Tek koluyla Bruna’yı kaldırdıktan sonra, kupayı salyalarıyla kaplanmış olan dudaklarına götürdü.</p>

  <p>Otacı Kadın sarsılarak ilacın birazını döktüyse de Leesha, onu içmeye zorladı ve sarı sıvı, kadının ağzının kenarlarından da akıyordu. Yaşlı kadın titremeye ve öksürmeye devam etse de, sıkıntıları azalmaya başlamıştı. Göğsünün şişip inmeleri hafiflemişti. Bunu görünce Leesha derin bir nefes alarak rahatladı.</p>

  <p>“Leesha!” diye bir bağırış duydu. Başını Bruna’nın üzerinden kaldırıp baktığında, annesinin, bir grup kasabalının önünde son hızla ona doğru koştuğunu gördü.</p>

  <p>“Ne yaptın, seni beş para etmez kız?” diye sordu Elona. Diğerleri daha yaklaşmamışken Leesha’ya doğru uzanıp bağırdı: “Kızımın işe yaramazın teki olması yetmiyormuş gibi, yangınla mücadele edecek bir oğlumun olmaması yetmiyormuş gibi, tutup bir de kasabanın yaşlı cadalozunu mu öldürdün?” Kızının suratına tokadı yapıştırmak için geri çekildiği anda Bruna uzanarak Elona’nın bileğini kemikli eliyle kavradı.</p>

  <p>“Cadaloz onun sayesinde yaşıyor, seni ahmak!” diye araya girdi. Elona bir kemik gibi bembeyaz kesildi ve sanki Bruna bir nüveliğe dönüşmüş gibi, kendisini geriye çekti. Bu görüntü, Leesha’ya büyük bir tatmin yaşattı.</p>

  <p>O anda, köylülerin geri kalanı etraflarına toplanmış ve neler olduğunu sormaya başlamıştı bile.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>“Kızım, Bruna’nın hayatını kurtarmış!” diye haykırdı Elona. Leesha veya Bruna’nın bir şey söylemesine fırsat vermemişti.</p>

  <p>Ölülerden geri kalanlar yanan son evin üzerine fırlatılırken, Rahip Michel muhafaza işlemeli Kutsal Kitap’ını herkes görebilsin diye yukarı kaldırmıştı. Köylülerin şapkaları ellerinde, başları hafifçe öne eğikti. Jona ise; yangını tütsülüyor, havaya sinmiş olan rahatsız edici kokuyu tatlandırıyordu.</p>

  <p>“Kurtarıcı gelip iblis soyunun vebasını ortadan kaldırıncaya kadar, bütün bunların sebebinin, insanoğlunun günahları olduğunu iyi hatırlayın!” diye bağırdı Michel. “Karısını aldatanlar ve zinacılar! Yalancılar, hırsızlar ve tefeciler!”</p>

  <p>“Arka taraflarını fazla sıkı kapatanlar,” diye mırıldandı Elona. Bunu duyan birisi, arka taraftan, kendini tutmaya çalışarak kıkırdadı.</p>

  <p>“Bu dünyadan ayrılanlar yargılanacaklar,” diye devam etti Michel “ve Yaratıcı’nın iradesine hizmet edenler, Cennet’te onun yanında olacakken, Yaratıcı’nın güvenine ihanet edenler, kendilerini hazzın ve bedenin günahlarıyla kirletenler, sonsuza kadar Nüve’de yanacaklar!” Kitabı kapadı ve etrafındaki köylüler sessizlik içinde başlarını eğdi.</p>

  <p>“Ne var ki, yas tutmak iyi ve düzgün bir şey olsa da,” dedi Michel, “bizler, Yaratıcı’nın yaşamamız için bizi seçtiğini unutmamalıyız. Fıçıları açıp ölülere içelim. Onlara dair en sevdiğimiz hikâyeleri anlatıp gülelim, çünkü hayat değerli ve boşa gitmemeli. Bu gece muhafazalarımızın ardında oturacağımız zamana saklayalım gözyaşlarımızı.”</p>

  <p>“İşte bizim Rahip’imiz,” diye mırıldandı Elona. “Fıçı açmak için bir bahane olsun da... “</p>

  <p>“Yapma Elona,” dedi Erny, kadının eline hafifçe vurarak, “niyeti kötü değil.”</p>

  <p>“Korkak, sarhoşu savunacak tabii,” dedi Elona, elini geri çekerek. “Steave yanan evlere koşar, benim kocamsa kadınlarla beraber korkup siner.”</p>

  <p>“Ben kova sırasındaydım!” diye karşı çıktı Erny. Steave ve Erny, zamanında Elona için birbirlerine rakip olmuşlardı ve söylenenlere bakılacak olursa, Erny’nin Elona’yı kazanmasını sağlayan şey, kadının sevgi dolu kalbinden çok, Erny’nin kabarık cüzdanıydı.</p>

  <p>“Evet, bir kadın gibi kova sırasındaydın,” diye onayladı Elona, kalabalığın arasından kaslı Steave’i gözleyerek.</p>

  <p>Her zaman böyleydi. Leesha, onlara karşı kulaklarını kapatabilmek istiyordu. Nüveliklerin, yedi iyi insan yerine annesini almış olmasını diliyordu. Babasının, bir kere olsun annesine karşı bir duruş sergileyebilmesini istiyordu; kızı için olmasa bile kendisi için. Artık çiçek açıp Gared’la birlikte, ikisini de terk edebilmeyi diliyordu.</p>

  <p>Alevlerle mücadele etmek için fazla yaşlı veya fazla genç olanlar, tüm köy için yemek hazırlamışlardı ve diğerleri hareket edemeyecek kadar yorgun bir şekilde oturup küllenmiş ateşlere bakarlarken, yiyecekleri çıkardılar.</p>

  <p>Ancak ateşler söndürülmüştü, yaralılar bandajlanmış, iyileşiyorlardı ve gün batımına daha saatler vardı. Rahip’in sözleri, hayatta olduklarına şükreden insanların vicdan azaplarını alıp götürmüş, geri kalanını da Smitt’in güçlü birası halletmişti. Denirdi ki; Smitt’in birası her acıyı dindirebilirdi ve dindirilecek acı çoktu. Çok geçmeden, uzun masalarda, bu dünyadan göçüp gidenlere dair hikâyeler anlatılmaya, kahkahalar çınlamaya başladı.</p>

  <p>Gared, arkadaşları Ren ve Flinn, onların karıları ve diğer arkadaşı Evin’le birlikte birkaç masa uzakta oturuyordu. Hepsi de oduncu olan diğer çocuklar, Gared’dan birkaç yaş büyüktü ama Gared, Ren sayılmazsa, diğer hepsinden daha uzun boyluydu. Hatta Ren’i de geçecekmiş gibi görünüyordu. Bu grup içinde bir tek Evin sözlenmemişti ve asabi bir yapısı olmasına rağmen birçok kız onu gözlüyordu.</p>

  <p>Daha büyük olan çocuklar durmadan Gared’la dalga geçerlerdi, özellikle de Leesha konusunda. Leesha, anne babasının yanında oturuyor olmaktan pek memnun değildi, ancak Ren ve Flinn ahlaksız espriler yapıp Evin kavga çıkarırken, onların yanında oturmak genelde daha kötüydü.</p>

  <p>Kendilerine ayrılan yiyecekleri yedikten sonra, Rahip Michel ve Evlat Jona masadan kalkıp, Darsy’nin Bruna ve diğer yaralılara baktığı Kutsal Ev’e içi yemekle dolu büyük bir tabak taşıdı. Leesha, onlara yardım etmek için masadan izin istedi. Gared da onu fark edip yanına gitmek için hareketlendiği anda Leesha, en yakın arkadaşları Brianne, Saira ve Mairy tarafından çekiştirilerek götürüldü.</p>

  <p>“Olanlar doğru mu?” diye sordu Saira, onun sol kolunu çekiştirerek.</p>

  <p>“Herkes senin Darsy’yi devirip Kocakarı Bruna’yı kurtardığını söylüyor!” dedi Mairy, o da sağ koluna asılmıştı. Leesha, çaresiz gözlerle Gared’a baktı ve çekiştire çekiştire oradan götürülmeye göz yumup yürümeye devam etti.</p>

  <p>“Boz ayı sırasını bekleyebilir,” dedi Brianne ona.</p>

  <p>“Evlendikten sonra bile o kızlardan sonra gelicen be Gared!” diye bağırdı Ren, arkadaşlarının kahkahayla gürleyip masaya vurmalarına neden olarak. Kızlar onları umursamadı. Köyün büyükleri fıçı üstüne fıçı açarken, onlar artan gürültüden uzakta eteklerini yayıp çimenlere oturdular.</p>

  <p>“Gared, o espriyi duymaya bir süre daha devam edecek,” diye güldü Brianne. “Ren, Gared’la iddiaya girdi. ‘Bırak iyi bir elleşmeyi, Leesha’yı gün batımından önce öpemezsin bile,’ dedi.” Brianne, on altı yaşındaydı ve daha iki yıldır dul olmasına rağmen damat adayları konusunda sıkıntısı yoktu. Diyordu ki; bunun nedeni, nasıl bir eş olunacağının püf noktalarını bilmesiydi. Oduncu olan babası ve iki ağabeyiyle birlikte yaşıyor, hepsine annelik yapıyordu.</p>

  <p>“Bazılarının aksine, yoldan geçen her çocuğu, benimle elleşmeye davet etmiyorum ben,” dedi Leesha, Brianne’in sahtelik kokan öfkeli bakışlarla bakmasına sebep olarak.</p>

  <p>“Eğer ben Gared’la sözlenmiş olsaydım ona izin verirdim,” dedi on beş yaşındaki Saira. Kısa kesilmiş kahverengi saçları ve sincabınkine benzer çilli yanakları olan bir kızdı. Geçen sene bir oğlanla sözlenmişti, ancak nüvelikler bir gece, sözlendiği çocuğu ve babasını öldürmüştü.</p>

  <p>“Keşke ben de biriyle sözlenmiş olsam,” diye şikâyet etti Mairy. On dört yaşındaydı, bir deri bir kemikti, çökük bir yüze ve göze çarpan bir burna sahipti. Tamamen serpilip olgunlaşmış ama, anne babasının sarf ettiği tüm çabaya rağmen, daha hâlâ sözlenememişti. Elona ona <i>korkuluk</i> diyordu. <b>”Hiçbir</b> erkek, o <b>kemikli basenlerinin arasına bir</b> çocuk koymak istemez,” diye alay etmişti bir keresinde, “bebek çıkarken korkuluk ikiye ayrılmasın diye.”</p>

  <p>“Yakında olur,” dedi kıza Leesha. On üç yaşındaydı ve arkadaş grubunun en genci oydu, ancak diğerleri hep onun etrafında toplanırmış gibi görünüyordu. Elona, bunun, Leesha’nın onlardan daha güzel ve daha zengin olmasından kaynaklandığını söylüyordu ama Leesha, arkadaşlarının o kadar küçülebileceğine hiç inanmamıştı.</p>

  <p>“Darsy’yi gerçekten sopayla dövdün mü?” diye sordu Ma<sup>ir</sup>y..</p>

  <p>“Öyle olmadı,” dedi Leesha. “Darsy birkaç hata yaptı, Bruna da ona bastonuyla vurmaya başladı. Darsy, geri çekilirken bana takıldı, ikimiz de yere düştük ve Bruna, kaçıncaya kadar ona vurmaya devam etti.”</p>

  <p>“Eğer bana bir sopayla vursa, ben de ona karşılığını verirdim,” dedi Brianne. “Babam, Bruna’nın bir cadı olduğunu ve geceleri, kulübesinde, iblislerle ilişkiye girdiğini söylüyor.” “Bu iğrenç bir saçmalık!” diye kestirip attı Leesha.</p>

  <p>“Peki neden kasabadan o kadar uzakta yaşıyor?” diye sordu Saira. “Hem nasıl oluyor da, torunları yaşlılıktan ölürken o hâlâ hayatta?”</p>

  <p>“Çünkü o bir Otacı,” dedi Leesha. “Şifalı otların kasabanın merkezinde yetiştiğini hiç gördün mü? Ona bugün yardım ettim, müthişti gerçekten. Getirilen insanların yarısının, yaşayamayacak kadar kötü olduğunu düşünmüştüm ama o hepsini kurtardı.”</p>

  <p>“Bruna’nın onlara büyülerinden yaptığını gördün mü?” diye sordu Mairy heyecanlı bir şekilde.</p>

  <p>“O bir cadı değil!” dedi Leesha. “Ne yaptıysa hepsini şifalı bitkiler, bıçaklar ve ipliklerle yaptı.”</p>

  <p>“İnsanları kesiyor muydu yani?” diye sordu Mairy, iğrenerek.</p>

  <p>“Cadı işte n’olacak,” dedi Brianne. Saira kafasını salladı. Leesha ekşi bir bakış atınca, hepsi bir anda sessizleşti. “Öyle canının istediği gibi insanları kesmedi,” dedi Leesha. “Onları iyileştirdi. Bunu... bunu benim açıklamam imkânsız. Yaşlılığına rağmen, herkesle ilgilenene kadar çalışmayı bırakmadı. Sanki sadece iradesiyle ayakta kalabiliyordu. En sonuncusunu tedavi ettikten hemen sonra da yere yığıldı.”</p>

  <p>“Onu o zaman mı kurtardın?” diye sordu Mairy.</p>

  <p>Leesha evet anlamında kafasını salladı. “Öksürüğü başlamadan hemen önce bana ilacı verdi. Aslında ben bir tek onun verdiği ilacı hazırladım. Öksürüğü geçene kadar onu kollarımda tuttum, bizi bulduklarında o haldeydik.”</p>

  <p>“Ona dokundun mu yani?” Brianne suratını buruşturdu. “İddiasına girerim ekşi süt ve ot kokuyordun”</p>

  <p>“Ulu Yaratıcı!” diye haykırdı Leesha. “Bruna bugün bir düzine hayat kurtardı ve sizin tek yapabildiğiniz dalga geçmek!”</p>

  <p>“Vay be,” dedi Brianne, hazırcevap bir şekilde. “Leesha kocakarıyı kurtardı, sonra da korsesi birdenbire memelerine dar gelmeye başladı.” Leesha kaşlarını çattı. Arkadaşları arasında serpilip olgunlaşacak en son kız o olduğu için, göğüsleri ya da daha doğrusu göğüssüzlüğü, her zaman için ona dert olmuştu.</p>

  <p>“Sen de eskiden kocakarı için aynı şeyleri söylerdin Leesh,” dedi Saira.</p>

  <p>“Olabilir, ama artık söylemeyeceğim,” dedi Leesha. “Yaşlı ve huysuz bir kadın olabilir fakat daha iyisini hak ediyor.”</p>

  <p>Tam o sırada, Evlat Jona yanlarına geldi. On yedi yaşındaydı Evlat Jona, ama balta sallayamayacak veya testere çekemeyecek kadar ufak ve sıskaydı. Günlerinin çoğunu mektup yazmak veya mektupları, okuması olmayanlara okumakla geçirirdi ki köyde neredeyse kimsenin okuması yoktu. Leesha, okuyabilen birkaç çocuktan biri olarak, Rahip Michel’in koleksiyonundan kitap ödünç almak için sık sık onun yanma giderdi.</p>

  <p>“Bruna’dan bir mesaj getirdim,” dedi Jona, Leesha’ya. “Diler ki...”</p>

  <p>Ama bir anda arka tarafından çekilince sözleri yarıda kesildi. Jona iki yaş daha büyük olmasına rağmen Gared onu, sanki kâğıt bir bebekmişçesine döndürdü. Cüppesinden tutup, burunları neredeyse birbirine değecek şekilde kendine doğru çekti..</p>

  <p>“Sana daha önce, sözlenmediğin kızlarla konuşup konuşmaman hakkında ne yapman gerektiğini söylemiştim,” diye hırladı Gared.</p>

  <p>“Konuşmuyordum!” diye itiraz etti Jona, ayakları yerden birkaç santim yukarıda havayı tekmeliyordu. “Ben sadece...!”</p>

  <p>“Gared!” diye çıkıştı Leesha. “Onu hemen yere bırakacaksın!”</p>

  <p>Gared bir Leesha’ya bir Jona’ya baktı. Sonra arkadaşlarına ve yeniden Leesha’ya döndü. Bıraktığı zaman da Jona yere kapaklandı. Çocuk, ayaklarının üzerinde çabucak doğrularak kaçarcasına koştu. Brianne ve Saira kıkırdadılar ama Leesha, Gared’a sataşmadan önce onları sert bir bakışla susturdu.</p>

  <p>“Nüve aşkına senin sorunun ne?” diye sordu.</p>

  <p>Gared başını eğdi. “Özür dilerim,” dedi. “Şey... seninle bütün gün konuşamadık ya, seni onunla konuşurken görünce delirdim herhalde.”</p>

  <p>“Ama Gared...” dedi Leesha, çocuğun yanağına dokunarak, “kıskanman gereksiz. Benim için senden başkası yok.”</p>

  <p>“Gerçekten mi?”</p>

  <p>“Jona’dan özür dileyecek misin?” diye sordu Leesha.</p>

  <p>“Evet,” diye söz verdi Gared.</p>

  <p>“O zaman evet, gerçekten,” dedi Leesha. “Şimdi masalara geri dön. Bir-iki dakika sonra senin yanına geleceğim.” Çocuğu öptü ve Gared da ağzı kulaklarına vararak koşa koşa gitti.</p>

  <p>“Sanırım bir ayıyı eğitmek gibi bir şey bu,” diyerek düşünceye daldı Brianne.</p>

  <p>“Yanlışlıkla dikenli çalıların üzerine oturmuş bir ayı,” dedi Saira.</p>

  <p>“Onu rahat bırakın.” dedi Leesha. “Gared’ın kötü bir niyeti yok. Sadece biraz fazla güçlü ve bu da ona zarar veriyor. Ha biraz da...”</p>

  <p>“Hantal mı?” diye sordu Brianne.</p>

  <p>“Yavaş mı ya da?” diye destekledi Saira.</p>

  <p>“Peki ya mankafa?” diye öneride bulundu Mairy.</p>

  <p>Leesha hepsine vurdu ve hep beraber kahkahalarla güldüler.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Gared, babası Steave’le birlikte Leesha’nın ailesiyle oturmaya geldiğinde, Leesha’nın yanında koruyucu bir tavırla oturuyordu. Leesha, çocuğun kollarını kendi vücudu etrafında hissetmeyi özlemle istiyordu ama bu doğru bir şey olmazdı; sözlenmiş olsalar bile, Leesha henüz yaşını doldurmamış, nişanlarına da Rahip tarafından resmiyet kazandıramamıştı. Hem nişanlansalar bile, düğün gecelerine kadar iffetli dokunuşlar ve masum öpücükler haricinde herhangi bir şey yapamazlardı.</p>

  <p>Yine de, yalnız kaldıklarında Leesha, Gared’ın onu öpmesine izin veriyor, ama -Brianne ne düşünürse düşünsün bundan öteye geçmiyordu. Bu masumiyet geleneğini sürdürmek niyetindeydi çünkü düğün gecelerinin, sonsuza kadar hatırlayacakları özel bir gece olmasını istiyordu.</p>

  <p>Ve tabii bir de, dans ve flört etmeye bayılan Klarissa vardı. Leesha ve arkadaşlarına dans etmeyi o öğretmiş, saçlarını çiçeklerle süslemişti. Olağandışı bir güzelliğe sahip olan Klarissa’nın kapısında birçok damat adayı bekliyordu.</p>

  <p>Oğlu şu anda üç yaşında olmalıydı ve hâlâ, Ormancı Çukuru’ndaki hiçbir erkek, babası olduğunu söyleyip çocuğu sahiplenmemişti. Çoğunlukla bu durum, babanın evli bir erkek olduğuna işaret ederdi ve Klarissa’nın karnı şişip aylar geçtikçe, Rahip Michel’in ona bunun bir günah olduğunu söylemediği tek bir vaaz olmamıştı. Rahip, ayrıca bu günahların Yaratıcı’nın vebasını daha da güçlü kıldığını söyleyip durmuştu.</p>

  <p>“İblisler, içimizdeki iblislerin yansımasıdır,” derdi.</p>

  <p>Klarissa o zamana kadar herkes tarafından çok sevilmişti, ama hamile kalmasının ardından bütün kasaba ona karşı tavır almıştı. Kadınlar onu dışlayıp, her geçişinde arkasından fısıldarken, erkekler, karıları yakınlarda olduğunda, onunla göz göze gelmekten sakınmış, kanları yakınlarda olmadığında da ahlaksız yorumlar yapmaktan hiç kaçınmamıştı.</p>

  <p>Küçük oğlu sütten kesildiğinde, Klarissa, Rizon Kalesi’ne giden bir Ulak’la beraber Ormancı Çukuru’nu terk etmiş ve bir daha da geri dönmemişti. Leesha onu özlüyordu.</p>

  <p>“Bruna, Jona’yı yanıma gönderdiğinde acaba ne istiyordu, merak ediyorum,” dedi Leesha.</p>

  <p>“O küçük sıçandan nefret ediyorum,” diye hırladı Gared. “Sana ne zaman baksa, seni karısı olarak hayal ettiğini görebiliyorum.”</p>

  <p>“Eğer hepsi bir hayalse,” diye sordu Leesha, “neden umursuyorsun ki bu kadar?”</p>

  <p>“Seni diğer erkeklerin rüyalarında bile paylaşmayacağım,” dedi Gared, dev elini masanın altından onunkinin üstüne koyarak. Leesha da göğüs geçirerek Gared’a sokuldu. Bruna bekleyebilirdi.</p>

  <p>O anda Smitt, biradan dolayı titreyen bacaklarıyla ayağa kalktı ve büyük bira kupasını masaya vurdu. “Lütfen! Herkes beni dinleyebilir mi?!” Eşi Stefny, kocasının sandalyenin üstüne çıkmasına yardımcı oldu ve yalpaladığında da düşmemesi için kendini destek yaptı. Kalabalık sessizleşti ve Smitt boğazını temizledi. Emirler vermeyi sevmiyor olabilirdi ama konuşma yapmayı yeterince severdi.</p>

  <p>“içimizdeki en iyiyi dışarı çıkaran, yaşadığımız en kötü zamanlardır,” diye başladı. “İşte tam da bu zamanlarda Yaratıcı cesaretimizi görür. Ona, işte bu zamanlarda, alışkanlıklarımızı düzelttiğimizi ve vebayı bitirmesi için bize Kurtarıcı’yı göndermesine layık olduğumuzu göstermemiz gerekir. Ona, gecenin şerrinin, aile bilincimizi alıp götüremeyeceğini göstermemiz gerekir.</p>

  <p>“Çünkü Ormancı Çukuru bir ailedir,” diye devam etti Smitt. “Evet, bir aile. Ah, tabii ki küçük şeylerden dolayı kavgalar edip düşüncelerimizde ayrılacağız, ama nüvelikler geldiğinde, aile bağlarımızın bizleri hep beraber, bir kumaşın iplikleri gibi birbirimize bağladığını görürüz. Aramızdaki farklar ne olursa olsun, hiç kimse nüveliklerin insafına bırakılmaz.</p>

  <p>“Dün gece, dört ev, muhafazalarını kaybetti ve yirmi kişi nüveliklerin olmayan insafına kaldı. Ama çıplak gecede yapılan kahramanlıklar sayesinde, sadece yedi insanımızı bizden koparabildiler.”</p>

  <p>“Niklas!” diye bağırdı Smitt, hemen karşısında oturan, kum sarısı saçlara sahip bir adamı işaret ederek. “Annesini kurtarmak için yanan bir evin içine koştu!”</p>

  <p>“Jow!” diye bağırdı, sesi duyduğunda yerinden zıplayan bir adamı işaret ederek. “Daha iki gün önce, o ve Dav, önümde kavga edecekmiş gibi tartışıyordu. Ama dün gece, Dav ve ailesi, evlerinin muhafazalarına doğru koşarken, Jow, bir orman iblisine <i>-BİR ORMAN İBLİSİNE!</i> baltasıyla vurarak koca iblisi durdurdu!”</p>

  <p>Smitt masanın üstüne zıpladı; coşkusu, sarhoş bedenine çeviklik veriyordu. Masanın bir ucundan öbür ucuna yürüye yürüye insanların isimlerini haykırarak, geceleyin neler başardıklarım anlattı. “Gün içinde de kahramanlar vardı,” diye devam etti. “Gared ve Steave!” diyerek, bu baba-oğulu işaret etti. “Kurtulma şansı daha fazla olan evleri söndürebilmek için kendi evlerini yanmaya terk ettiler! Onlar ve diğerleri sayesinde, tüm köy yanabilecekken, sadece sekiz ev yandı!” Smitt döndü ve birden Leesha’ya baktı. Elini kaldırdı ve Leesha o anda, kendisini işaret eden Smitt’in elini, karnına inen bir yumruk gibi hissetti. “Leesha!” diye bağırdı adam. “Daha on üç yaşında ve Otacı Bruna’nın hayatını kurtardı!</p>

  <p>“Ormancı Çukuru’ndaki herkesin içinde bir kahramanın kalbi atıyor!” dedi, elini herkesi işaret edecek şekilde savurarak. “Nüvelikler bizi sınıyor, trajediler bizi zayıflatıyor, ama aynı bir Miln çeliği gibi, Ormancı Çukuru da asla bükülmeyecek!”</p>

  <p>Kalabalık, takdirle gürledi. Sevdiklerini kaybedenler en çok bağıranlardı; meydan okumalarını çığlıklarla haykırırlarken yanaklarından gözyaşları süzülüyordu.</p>

  <p>Smitt, gürültünün ortasında duruyor, etrafındaki insanların gücünü tüm benliğiyle hissediyordu. Bir süre sonra ellerini çırptı ve köylüler bir kez daha dikkat kesildi.</p>

  <p>“Rahip Michel,” dedi, “Kutsal Ev’i, yaralılara açarken, Stefny ve Darsy de geceyi onların bakımıyla geçirmeye gönüllü oldular. Michel ayrıca, gidecek hiçbir yeri olmayanlar için de Yaratıcı’nın muhafazalarının güvenliğini sunuyor.” Smitt yumruğunu kaldırdı. “Ama kahramanların kafalarını koyacakları yerler, Kutsal Ev’in sert oturma sıraları olmamalı! Özellikle de aileleriyle birliktelerse. Benim meyhanem on kişiyi rahatça barındırabilir, eğer gerekirse daha da fazlasını. Peki aramızdan başka kimler muhafazalarını ve yataklarını kahramanlarımızla paylaşmak ister?”</p>

  <p>Herkes bu sefer daha gürültülü bir şekilde yeniden bağrışmaya başladı ve Smitt’in yüzüne geniş bir gülümseme yayıldı. “Yaratıcı hepinize gülümsüyor,” dedi. “Ama gün batımı yaklaşıyor. Kimin nerede kalacağını şimdiden tayin etmekte yarar var...”</p>

  <p>Elona ayağa kalktı. O da birkaç kupa içmişti ve sözleri ağzında geveliyordu. “Erny ve ben, Gared’la Steave’i evimize alacağız,” dedi. Bu, Erny’nin ona sertçe bir bakış atmasına neden oldu. “Evimizde çok yerimiz var. Ayrıca Gared’la Leesha da sözlendikleri için, şimdiden neredeyse bir aile sayılırlar.”</p>

  <p>“Çok cömertsin Elona,” dedi Smitt, şaşkınlığını gizleyememişti. Elona çok nadiren cömertlik gösterisinde bulunurdu ve öyle bile olsa, genellikle altından gizli bir bedel çıkardı.</p>

  <p>“Bunun uygun kaçacağından emin misin?” diye sordu Stefny yüksek sesle. Tüm gözler ona döndü. Kocasının meyhanesinde çalışmadığı zamanlarda Stefny, Kutsal Ev’de gönüllü olarak çalışır ya da Kutsal Kitap’ı okurdu. Elona’dan nefret ederdi -ki bu Leesha’nın gözünde ona artı puan kazandırırdı-, ama aynı zamanda Klarissa’nın hamileliği anlaşıldığı zaman ona karşı olumsuz tavır takınanların da başında gelmişti.</p>

  <p>“Sözlenmiş iki çocuğun aynı çatı altında yaşaması mesela?” diye sordu Stefny, ama gözleri Gared’ın değil Steave’in üzerindeydi. “Kim bilir ne tür uygunsuz durumlar ortaya çıkacaktır? Bence siz başka birilerini evinize alın, Gared’la Steave de meyhanede kalsın.”</p>

  <p>Elona gözlerini kıstı. “Uç ebeveynin iki çocuğa gözetmenlik etmek için yeterli olduğunu düşünüyorum Stefny,” dedi buz gibi bir sesle. Gared’a dönüp delikanlının geniş omuzlarını sıktı. “Müstakbel damadım bugün beş erkeğin işini yaptı,” dedi. “Ve Steave de...” Uzandı ve adamın sağlam yapılı göğsünü sarhoş elleriyle dürttü. “On erkeğin işini.”</p>

  <p>Leesha’ya doğru geri döndü ama birazcık tökezledi. Kahkaha atan Steave, onu, düşmeden önce belinden yakaladı. Adamın eli, kadının ince belinde devasa duruyordu. “Benim i...” ‘İşe yaramaz’ kelimesini yuttu ama Leesha bunu yine de duydu. “Evet, benim kızım bile, büyük işler başardı bugün. Kahramanlarımın bir başkasının evinde uyumalarına razı gelemem.”</p>

  <p>Stefny suratını astı ama geri kalan köylüler mevzunun kapandığını düşünerek, ihtiyacı olan diğer köylüleri evlerine davet etmeye başladı.</p>

  <p>Elona yeniden tökezledi ve kahkahayla Steave’in kucağına düştü. “Sen Leesha’nın odasında yatabilirsin,” dedi adama. “Benimkinin hemen yanında.” Bu son kısımda sesini alçalttı ama sarhoştu ve herkes duydu. Gared kızardı, Steave kahkaha attı, Erny ise başını eğdi. Babasını böyle görünce Leesha’nın yüreği burkuldu.</p>

  <p>“Keşke nüvelikler dün gece <i>anamı</i> alıp götürselerdi,” diye mırıldandı.</p>

  <p>Babası kafasını kaldırıp ona baktı. “Böyle bir şeyi hiçbir zaman söyleme,” dedi. “Hem de hiç kimse hakkında.” Leesha kafasını olumlu bir şekilde sallayana kadar babası ona sert gözlerle bakmayı sürdürdü.</p>

  <p>“Zaten,” diye de ekledi hüzünlü bir sesle, “alsalar bile büyük ihtimalle onu bize geri yollarlardı.”</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Herkes için kalacakları evler ayarlanmış, insanlar gitmeye hazırlanıyorlardı ki, fısıltılarla karışık bir uğultu yükseldi ve</p>

  <p>kalabalık ikiye ayrıldı. Kalabalığın arasından topallayarak Kocakarı Bruna çıkageldi.</p>

  <p>Yürürken, koluna girmiş olan Evlat Jona ona eşlik ediyordu. Leesha, kadının diğer koluna girmek için atılıp ayağa kalktı. “Bruna, senin ayakta olmaman lazım,” diye sitem etti. “Dinlenmen gerekiyor!”</p>

  <p>“Bu senin suçun,” diye kestirip attı Bruna. “Benden daha hasta olanlar var ve benim de, onları tedavi etmek için kulübemdeki şifalı otlara ihtiyacım var. Eğer fedain...” Kadın Gared’a dik dik bakınca, oğlan korku içinde geri çekildi. “Eğer fedain, Jona’nın mesajımı iletmesine izin verseydi eline bir liste verip seni gönderebilirdim. Ama artık çok geç oldu ve benim de seninle gelmem gerek. Bu gece benim muhafazalarımın ardında kalıp sabahleyin geri gelebiliriz.”</p>

  <p>“Neden ben?” diye sordu Leesha.</p>

  <p>“Çünkü kasabadaki diğer kafasız kızların hiçbiri okuma bilmiyor!” diye ciyakladı Bruna. “Şişelerdeki etiketleri o inek Darsy’den bile daha kötü karıştırabilirler!”</p>

  <p>“Jona okuma biliyor,” dedi Leesha.</p>

  <p>“Ben gitmeyi teklif ettim...” diye başladı Evlat Jona, ama Bruna sopasını onun ayağına indirip sözlerini bir çığlıkla yarıda kesti.</p>

  <p>“Otacılık bir kadının yapacağı iştir kızım,” dedi Bruna. “Kutsal Adamlar sadece biz bunu yaparken dua etmek için orada olur.”</p>

  <p>“Ben...” diye başladı Leesha, birkaçış yolu bulmak için anne babasına bakarak.</p>

  <p>“Bence bu iyi bir fikir,” dedi Elona, sonunda kendini Steave’in kucağından kurtarmıştı. “Geceyi Bruna’nın evinde geçir.” Leesha’yı ileri doğru itekledi. “Kızım yardım etmekten memnuniyet duyar,” dedi geniş bir gülümsemeyle.</p>

  <p>“Gared da gitsin o zaman, olmaz mı?” diye öneride bulundu Steave, oğlunu tekmeleyerek.</p>

  <p>“Şifalı otlarını ve iksirlerini sabah getirebilmek için güçlü bir sırta ihtiyacınız olacak,” diye onayladı Elona, Gared’ı öne çekerek.</p>

  <p>Yaşlı Otacı, önce Elona’ya, sonra da Steave’e dik dik baktı ama en sonunda başını olumlu anlamda salladı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Bruna’nın evine oldukça yavaş bir tempoyla gittiler; zira kocakarı, sürünseler bile daha hızlı gidebilecekleri bir hız tutturmuştu. Eve gün batımından hemen önce ulaşabildiler.</p>

  <p>“Muhafazaları kontrol et evlat,” dedi Bruna, Gared’a. Delikanlı bu işi yerine getirirken, Leesha da kadını içeri sokarak yastıklı bir sandalyeye oturttu ve üstüne yumuşak bir battaniye örttü. Bruna zorlukla nefes alıyor, Leesha ise onun her an yeniden öksürmeye başlayacağından korkuyordu. Çaydanlığı doldurduktan sonra ocağın altına odun ve çıra koydu. Sonra da çelik ve çakmaktaşı aramak üzere bakışlarını etrafta gezdirdi.</p>

  <p>Bruna, “Şömine rafının üstündeki kutu,” deyince, Leesha küçük, tahta kutuyu fark etti. Kutuyu açtığında, içinde ne çakmaktaşı ne de çelik gördü; sadece, uçları bir çeşit kile bulanmış tahta çubuklar vardı, ikisini de aldı ve birbirlerine sürtmeye başladı.</p>

  <p>“Öyle yapılmaz be kız!” diye bağırdı Bruna. “Daha önce hiç alevçubuğu görmedin mi?”</p>

  <p>Leesha kafasını salladı. “Babamın, atölyede kimyasalları karıştırdığı yerde birkaç alevçubuğu var,” dedi. “Ama benim oraya girme iznim yok.”</p>

  <p>Yaşlı Otacı iç geçirdi ve kızı eliyle yanına çağırdı. Çubuklardan birini aldı ve eğri büğrü, kuru tırnağına bastırdı. Başparmağıyla bir fiske vurunca çubuğun ucu alev aldı ve Leesha’nın gözleri yuvalarından fırladı.</p>

  <p>“Otacı olmak için bitkilerden daha fazla şey bilmen gerek evlat,” dedi Bruna, alevçubuğu yanıp bitmeden önce, normal bir başka çubuğu yakarak. O ikinci çubukla bir lamba yaktı ve ikinci çubuğu Leesha’ya verdi. Kadın lambayı yukarı kaldırdığında, titrek ışığın aydınlattığı, kitaplarla dolu raflar gözler önüne serildi.</p>

  <p>“Vay canına!” diye hayretle haykırdı Leesha. “Rahip Michel’den bile daha fazla kitabın var!”</p>

  <p>“Bunlar, Kutsal Adamlar tarafından sansürlenmiş aptalca hikâyeler değildir evlat. Otacılar, eski dünyadan kalan; Dönüş’ten öncesine, yani iblislerin büyük kütüphaneleri yakmasından öncesine dayanan bazı eski ilim ve irfanların koruyucularıdır. “</p>

  <p>“İlim mi?” diye sordu Leesha. “Vebayı getiren kibir bu değil miydi?”</p>

  <p>“O, Michel’in söyleyeceği şey,” dedi Bruna. “Eğer o oğlanın büyüyüp böyle kendini bir şey sanan bir eşek olacağını bilseydim onu anasının bacakları arasında bırakırdım. Nüvelikleri ilk defa geri gönderen şey, büyü olduğu kadar, ilimdi de. Eski destanlar, ölümcül yaraları iyileştiren ve bitkilerle mineralleri karıştırıp zehir ve ateş yardımıyla düzinelerce iblisi öldürebilen büyük Otacılardan söz eder.”</p>

  <p>Leesha tam bir başka soru soracaktı ki, Gared geri döndü. Bruna eliyle bir işaret yaparak Leesha’yı ocağın başına gönderdi ve Leesha da ateşi yakıp çaydanlığı üstüne koydu. Çok geçmeden su kaynamaya başlamıştı. Bruna, cüppesinin birçok cebinden birine elini attı, özel bir şifalı ot karışımını kendi kupasına atarken, Leesha ile Gared’ın kupalarına da çay bitkisi koydu. Kadının elleri çabuk olmasına rağmen, Leesha yine de onun Gared’ın kupasına fazladan bir şey attığını gözden kaçırmadı.</p>

  <p>Leesha kupalara kaynar suyu doldurdu ve hepsi, tuhaf bir sessizlik içerisinde çaylarını yudumladılar. Gared çayını çabucak içti ve çok geçmeden suratını ovalamaya başladı. Bir dakika sonra ise yığılıp kaldı; derin bir uykuya dalmıştı.</p>

  <p>“Onun çayına bir şey koydun,” diye suçlamada bulundu Leesha</p>

  <p>Yaşlı kadın kıkır kıkır güldü. “Tıkaçotu reçinesi ve gökçiçeği tozu,” dedi. “Hepsinin teker teker farklı kullanımları vardır ama birlikte kullanıldıklarında, küçük bir tutamı bile koca bir boğayı uyutabilir.”</p>

  <p>“Ama neden?” diye sordu Leesha.</p>

  <p>Bruna gülümsedi, ama bu korkutucu bir görüntüydü. “Şimdilik, şaperonluk etmek diyelim,” dedi. “Sözlenmiş ya da sözlenmemiş olmanız fark etmez, on beş yaşındaki bir delikanlıya, gece genç bir kızla yalnız kaldığında güvenemezsin.”</p>

  <p>“O zaman neden gelmesine izin verdin?” diye sordu Leesha<b>.</b></p>

  <p>Bruna kafasını salladı. “Babana o şirret kadınla evlenmemesini söylemiştim ama, o cadaloz, babanın karşısında memelerini sallayıp başını döndürüverdi,” diye iç geçirdi. “Bu kadar sarhoş olduktan sonra, Steave ve anan, evde kim olursa olsun işi pişirecekler,” dedi. “Ama bu, Gared’ın bunları duyması gerektiği anlamına gelmiyor. Onun yaşındaki delikanlılar, yeterince kötü durumda olurlar zaten.”</p>

  <p>Leesha’nın gözleri yuvalarından fırlamıştı. “Annem hiçbir zaman...!”</p>

  <p>“O cümleyi nasıl bitirdiğine dikkat et,” diye sözünü kesti Bruna. “Yaratıcı, yalancılardan nefret eder.”</p>

  <p>Leesha birdenbire yatıştı. Elona’nın nasıl birisi olduğunun farkındaydı. “Yine de, Gared öyle değil,” dedi.</p>

  <p>Bruna homurdandı. “Bir köye ebelik yap da ondan sonra bunu gelip söyle bana,” dedi.</p>

  <p>“Çiçek açıp açmamamın bile önemi kalmayacak,” dedi Leesha. “Gared ve ben evleneceğiz ve ona karşı, bir eşin görevlerini yerine getirebileceğim.”</p>

  <p>“Bunun için pek isteklisin, öyle mi?” diye sordu Bruna, muzipçe gülerek. “Öyle kötü bir şey değil, bunu itiraf ederim. Erkeklerin işe yaradıkları şeyler balta sallayıp ağır şeyler taşımakla sınırlı değil.”</p>

  <p>“Neden bu kadar uzun sürüyor?” diye sordu Leesha. “Saira ve Mairy, on ikinci yazlarında çarşaflarını kırmızı etmişler. Bense on üçüncü yazıma gireceğim, hâlâ bir şey olmadı! Sorun ne olabilir?”</p>

  <p>“Hiçbir şey,” dedi Bruna. “Her kız farklı zamanda kanamaya başlar. Belki de bir senen daha vardır, hatta daha fazlası bile.”</p>

  <p>“Bir sene mi!” diye bağırdı Leesha.</p>

  <p>“Çocukluğunu geride bırakmak için bu kadar tez canlı olma kızım,” dedi Bruna. “O günler geçmişte kaldığında, onları özlediğini fark edeceksin. Dünyada, bir erkeğin altına yatıp da onun bebeklerini doğurmaktan daha başka şeyler de var.”</p>

  <p>“Ama başka ne bunun yerini tutabilir ki?” diye sordu Leesha.</p>

  <p>Bruna, rafları işaret etti. “Bir kitap seç,” dedi. “Herhangi bir kitap. Buraya getir ve sana dünyanın başka neler sunabileceğini göstereyim.”</p>
</body>
</html>