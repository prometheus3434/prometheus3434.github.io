<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="13: Daha Fazlası Olmalı"><b>13</b></h2>

  <h2 class="sigil_not_in_toc" style="text-align: center;"><b>Daha Fazlası Olmalı</b></h2>

  <h5 class="sigil_not_in_toc" style="text-align: center;"><b>D.S. 325</b></h5>

  <div style="text-align: center;">
    <img alt="kisim12" src="../Images/kisim12.jpeg"/><b><br/></b>
  </div>

  <p>Leesha bahçede eğilmiş, o günün şifalı otlarını topluyordu. Bazılarını kökü ve sapıyla beraber topraktan çekip çıkarırken, bazılarının ya birkaç yaprağını koparıyor ya da filizlerini tırnağıyla gövdesinden ayırıyordu.</p>

  <p>Bruna’nın kulübesinin arkasındaki bahçeyle gurur duyuyordu. Kocakarı, bu küçük arazinin bakımını yapamayacak kadar yaşlıydı ve Darsy de sert toprağa ürün verdirememişti. Ancak Leesha yetenekliydi. Bruna’yla beraber yabanda saatler harcayarak aradıkları şifalı otlar, şimdi hemen kapılarının önünde, muhafaza direklerinin güvenliği içerisinde yetişiyordu.</p>

  <p>“Keskin bir zihnin ve yetenekli parmakların var,” demişti Bruna, toprak ilk ürünleri verdiği zaman. “Çok geçmeden benden daha iyi bir Otacı olacaksın.”</p>

  <p>Bu sözlerin Leesha’ya verdiği gurur yeni bir duyguydu. Bruna’nın becerilerine belki hiçbir zaman yetişemeyecekti, ama yaşlı kadın, sürekli kibar sözler söyleyip boş iltifatlarda bulunan biri değildi. Diğer insanların Leesha’da göremediği bir şeyi görmüştü ve Leesha da onu hayal kırıklığına uğratmamak için elinden geleni yapıyordu. Dolu sepetiyle ayağa kalkan Leesha, üstündeki tozları temizledi ve kulübeye doğru hareketlendi; tabii buraya artık bir kulübe denebilirse. Erny, kızının bir mezbelede yaşamasını istememiş, çeşitli marangozlar ve çatı ustaları göndererek, kulübenin zayıf duvarlarıyla yıpranmış çatısını onartmıştı. Çok geçmeden, yeni olmayan pek bir şey kalmamış ve eklenenler, yapının büyüklüğünü ikiye katlamıştı.</p>

  <p>Bruna, adamlar çalışırken, gürültüden şikâyet etmişti. Ama şimdi, soğuk ve nemli hava eve daha zor girdiği için, hırıltılı nefesleri azalmıştı. Leesha’nın bakımı sayesinde, yaşlı kadın, artık her geçen sene daha da zayıflamıyor, aksine güçleniyordu.</p>

  <p>Leesha da, bu işin tamamlanmış olmasından memnundu. Zira, işin sonlarına doğru ustalar ona farklı gözlerle bakmaya başlamıştı.</p>

  <p>Zaman, Leesha’ya annesinin kadınsı siluetini kazandırmıştı. Bu, çocukluğundan beri istemiş olduğu bir şeydi, ancak şimdi pek bir yararı yoktu. Kasabadaki erkekler ona aç gözle bakarken; Gared’la olan fingirdeşmelerinin konu edildiği dedikodular, yıllar geçse de, hâlâ birçok erkeğin bir köşesinde yaşamaya devam ediyor, şehvetle fısıldayarak bir teklifte bulunacak olsalar Leesha’nın bu çağrıya sıcak bakacağını düşünmelerine sebep oluyordu. Ne var ki şimdiye kadar bu tekliflerin çoğu çatık bir kaşla, birkaçı da tokatla reddedilmişti. Örneğin Evin’in, karısının hamile olduğunu hatırlaması için, yüzüne yediği biber ve kokarotu karışımıyla bas bas bağırması gerekmişti. Leesha önlüğüyle eteğinin ceplerinde taşıdığı sayısız şifalı ota ek olarak, artık yanında mutlaka bir tutam körlük tozu da bulunduruyordu.</p>

  <p>Elbette, kasabadaki erkeklerden herhangi birine ilgi duyacak olsa bile, Gared, Leesha’nın yanma kimsenin yaklaşmasına izin vermiyordu. Erny dışında, Leesha’yla Otacılık’tan başka herhangi bir konuyu konuşurken yakalanan erkekler iri yapılı oduncu tarafından sert bir şekilde uyarılıyor, Leesha’nın hâlâ sözlüsü olduğu yolunda acımasız ‘hatırlatmalara’ maruz kalıyordu. Evlat Jona bile, Leesha kendisine selam verecek diye soğuk soğuk terliyordu.</p>

  <p>Leesha’nın çıraklık dönemi yakında sona erecekti. Yedi yıl bir gün. Bruna bunu söylediğinde Leesha’ya sonsuzluk gibi gelmiş olsa da, yıllar uçup gitmişti işte. Çıraklık döneminin bitmesine günler kalmıştı. Leesha çoktan beridir, Otacı’ya ihtiyacı olanların yanma yalnız gidiyor, Bruna’nın tavsiyelerine nadiren, ancak çok acil bir durum olduğu zaman başvuruyordu. Bruna’nın dinlenmeye ihtiyacı vardı.</p>

  <p>“Dük, bir Otacı’nın becerisini, sene içerisinde ölenlere göre daha fazla bebeğin doğmuş olup olmamasına bakarak ölçer,” demişti Bruna ilk gün. “Ama sen doğumla ölüm arasındaki zamana, yani yaşama yoğunlaşırsan, bundan bir sene sonra, Ormancı Çukuru’ndaki insanlar, sensiz nasıl idare edebildiklerini hatırlayamaz bile.” Bu söz yeterince doğru çıkmıştı. Bruna, o andan sonra Leesha’yı gittiği her yere yanında götürmüştü. Hatta insanlar mahrem şikâyetleri için Bruna’yı tek başına istedikleri zaman, yaşlı kadın bu istekleri reddetmişti. Kasabadaki hamile kadınlara her konuda yardımcı olduktan ve geriye kalanların yarısına da pomm çayı hazırladıktan sonra Leesha, kısa sürede kadınlardan nazik davranışlar görmeye; kadınlar da vücutlarındaki her türlü sıkıntıyı bir saniye bile düşünmeden onunla paylaşmaya başlamıştı.</p>

  <p>Ama tüm bunlara rağmen, Leesha hâlâ bir yabancıydı. Kadınlar, Leesha sanki görünmez bir hayaletmiş gibi onun yanında rahatça konuşuyor, yatağın üstündeki bir yastıktan farksızmış gibi köydeki tüm sırları hiç korkmadan ortaya döküyordu.</p>

  <p>“Zaten bir yabancısın,” demişti Bruna, Leesha şikâyet etme cüretini gösterdiği zaman. “Senin işin onların hayatlarını yargılamak değil, sadece sağlıklarıyla ilgilenmek. O cepli önlüğü üstüne geçirdiğin zaman, ne duyarsan duy sükûnetini asla kaybetmeyeceğine yemin et! Bir Otacı, işini iyi yapmak istiyorsa insanların güvenini kazanmaya muhtaçtır. Hiçbir sırrı açık etmemelisin, tabii bu sır bir başkasını iyileştirmene mani olmuyorsa.”</p>

  <p>Böylece Leesha dilini tuttu ve kadınlar, ona güvenmeye başladı. Kadınların gönlünü fethettikten sonra, bunu -kadınları tarafından arkalarından dürtüklenen erkekler izledi. Ama yine de Leesha’nın üzerindeki önlük, erkekleri ondan uzakta tutmaya yetti. Köydeki hemen her erkeğin çıplak halini görmüş olsa da hiçbiriyle yakınlık kurmamıştı. Ne var ki, kadınlar methiyeler düzüp ona hediyeler göndermeye devam etse de, Leesha’nın kendi sırlarını paylaşabileceği tek bir kimsesi bile yoktu.</p>

  <p>Her şeye rağmen, Leesha, son yedi yıl içerisinde, önceki on üç yıllık hayatına göre çok çok daha mutlu olmuştu. Bruna’nın dünyası, annesinin onu çocukluğundan beri hazırlamış olduğu dünyadan çok daha genişti. Ölen birinin gözlerini kapatmak zorunda kaldığı zamanlarda belki hüzünleniyordu ama, bir çocuğu annesinin karnından çektikten sonra kıçına indirdiği sağlam bir tokatla ilk ağlayışını başlattığı zaman içinde büyük bir sevinç de duyuyordu.</p>

  <p>Yakında, çıraklığı bitecek ve Bruna, temelli emekliye ayrılacaktı. Gerçi emekli olduktan sonra Bruna fazla yaşamayacaktı. Bunu düşündüğü zaman Leesha birçok yönden dehşete düşüyordu.</p>

  <p>Çünkü Bruna, onun hem kalkanı hem mızrağıydı. Onu kasabaya karşı koruyan geçilmez muhafazasıydı. Bu muhafaza olmadan ne yapacaktı? Leesha, etrafındaki insanlar üzerinde Bruna gibi hükümranlık kurabilecek, emirler yağdırıp şapşalların kafasına asasını indirebilecek bir yapıya sahip değildi. Ayrıca Bruna olmadan, kim onunla bir Otacı olarak değil de bir birey olarak konuşacaktı? Kim gözyaşlarını silip şüphelerine tanıklık edecekti? Zira şüphe, duyulan güvene ihanet etmek demekti aynı zamanda. Oysa insanlar, Otacılarının sırdaşlığına bel bağlardı.</p>

  <p>Aslında en özel düşüncelerinde, bunlardan daha da fazlası vardı. Ormancı Çukuru artık ona küçük geliyordu. Bruna’nın dersleriyle açılan kapılar, artık kolay kolay kapanmıyor; ona sürekli olarak, ne bildiğini değil, daha ne kadar çok şeyi bilmediğini hatırlatıyordu. Ama Bruna olmadan, bu seyahat sona erecekti.</p>

  <p>Eve girdi ve Bruna’yı masasında buldu. “Günaydın,” dedi. “Bu kadar erken kalkmanı beklemiyordum, yoksa bahçeye çıkmadan önce sana çay demlerdim.” Sepetini yere koydu ve ateşe bakınca, tüten çaydanlığı gördü.</p>

  <p>“Yaşlı olabilirim,” diye homurdandı Bruna. “Ama kendi çayımı yapamayacak kadar kör ve sakat değilim.”</p>

  <p>“Tabii ki değilsin,” dedi Leesha, yaşlı kadını yanağından öperek. “Oduncuların yanında balta sallayacak kadar formdasın.” Bruna’nın yüz ifadesine güldü ve yapacağı yulaf lapası için gidip öğütülmemiş yulafları aldı.</p>

  <p>Beraber geçirilen yıllar, Bruna’nın ses tonunu yumuşatmamıştı ama Leesha artık bunu fark etmiyordu bile. Yalnızca yaşlı kadının homurdanmalarının ardındaki şefkati duyuyor ve aynı şekilde cevap veriyordu.</p>

  <p>“Bugün erkenden ot toplamaya çıkmışsın,” dedi Bruna, kahvaltı ederlerken. “İblislerin havadaki leş gibi kokusunu hâlâ alabiliyorum. “</p>

  <p>“Taze çiçeklerle çevrelenmiş olmana rağmen bir tek sen leş gibi kokulardan şikâyet edebilirsin,” diye karşılık verdi Leesha. Gerçekten de kulübeyi her zaman taze çiçeklerle donatıyor, içerideki havayı tatlı kokularla dolduruyordu.</p>

  <p>“Konuyu değiştirme,” dedi Bruna.</p>

  <p>“Dün gece bir Ulak geldi,” dedi Leesha. “Boruyu duydum.”</p>

  <p>“Gün batımından önce gelse ölecek sanki!” diye homurdandı Bruna. “Ne kadar tedbirsizce.” Öfkelenip tükürdü.</p>

  <p>“Bruna!” diye azarladı Leesha. “Sana evin içine tükürmen konusunda ne söylemiştim ben?”</p>

  <p>Kocakarı, çapaklı gözlerini kısarak Leesha’ya baktı. “Burasının benim lanet evim olduğunu ve istediğim yere tükürebileceğimi söylemiştin,” dedi.</p>

  <p>Leesha kaşlarını çattı. “Bana başka bir şey söylemişim gibi geliyor,” diye karşılık verdi.</p>

  <p>“Göğüslerinin erkeklere düşündürdüğünden daha akıllıysan, söylememişsindir,” dedi Bruna, çayından bir yudum alarak.</p>

  <p>Leesha sahte bir kınama ve öfke ifadesi takınarak şaşkın gözlerle yaşlı Otacı’ya baktı, ne var ki kocakarıdan çok daha kötülerini işitmeye alışkındı. Bruna, canının istediğini söyler, neyi nasıl isterse öyle yapardı. Kimse de ona bir şey diyemezdi.</p>

  <p>“Demek gelen Ulak yüzünden bu kadar erken ayağa kalktın,” dedi Bruna. <i>”Umarım yakışıklı olanı gelmiştir</i> diye mi düşünüyorsun? Adı neydi? Şu sana köpek yavrusu gibi bakan hani?”</p>

  <p>Leesha’nın dudaklarında alaycı bir gülümseme belirdi. “Daha çok kurt gibi bakıyor,” dedi.</p>

  <p>“Bu da iyi bir şey olabilir!” diye kıkırdadı yaşlı kadın, Leesha’nın dizine vurarak. Leesha kafasını sağa sola salladı ve masayı temizlemek üzere ayağa kalktı.</p>

  <p>“Adı ne?” diye bastırdı Bruna.</p>

  <p>“Öyle bir şey yok,” dedi Leesha.</p>

  <p>“Asıl benim böyle kuru laflara karnım tok, “ dedi Bruna. “Şu ismi söyle bakayım sen!”</p>

  <p>“Marick,” dedi Leesha, gözlerini devirerek.</p>

  <p>“Bir kupa pomm çayı hazırlayayım, ister misin? Genç Marick’in ziyareti için diyorum yani,” dedi Bruna.</p>

  <p>“Burada kimse başka bir şey düşünemez mi?” diye sordu Leesha. “Onunla konuşmaktan hoşlanıyorum. Hepsi bu.”</p>

  <p>“Çocuğun kafasında konuşmaktan fazlası olduğunu göremeyecek kadar kör değilim,” dedi Bruna.</p>

  <p>“Öyle mi?” diye sordu Leesha, kollarını göğsünde kavuşturarak. “Şu anda kaç parmağımı kaldırıyorum?”</p>

  <p>Bruna, alaycı bir ses çıkardı. “Bir tanesini bile değil,” dedi, Leesha’nın olduğu tarafa bakmadan. “Merak etme, yeterince gördüm geçirdim, o numarayı da gayet iyi biliyorum,” dedi. “Tıpkı, Ulak Maverick’in, konuşurken şenle bir kez bile göz teması kurmadığını bildiğim gibi.”</p>

  <p>“Maverick değil Marick,” dedi Leesha tekrar. “Konuşurken gözlerime de bakıyor ayrıca.”</p>

  <p>“Göğüs bölgeni iyi göremediği zamanlarda sadece,” dedi kocakarı.</p>

  <p>“Seninle konuşmak imkânsız,” diye pufladı Leesha. “Bunda utanılacak bir şey yok,” dedi Bruna. “Benim de senin gibi memelerim olsaydı, ben de öyle göğsümü gere gere dolaşırdım etrafta.”</p>

  <p>“Benim göğsümü gere gere dolaştığım falan yok!” diye bağırdı Leesha, ama Bruna bir kez daha sadece kıkırdamakla yetindi.</p>

  <p>Bu sırada, çok da uzak olmayan bir yerden, bir boru sesi duyuldu.</p>

  <p>“Bu, genç usta Marick olmalı,” dedi Bruna. “Süslenip püslenmek için acele etsen iyi olur.”</p>

  <p>“Öyle bir şey yok!” dedi Leesha yeniden, ama Bruna elini sallayarak onu geçiştirdi.</p>

  <p>“Ben her ihtimale karşı o çayı ocağa koyayım,” dedi yaşlı Otacı. Bunun üzerine Leesha da yaşlı kadına bir paçavra fırlattı ve kapıya doğru hareketlenirken dilini çıkardı.</p>

  <p>Verandaya çıktı ve Ulak’ın gelmesini beklerken gülümsemeden edemedi. Bruna, onu bir erkek bulması konusunda neredeyse annesi kadar zorluyordu, ama kocakarı bunu sevgisinden yapıyordu. Yaşlı kadının tek isteği Leesha’nın mutlu olmasıydı ve Leesha, onu bu yüzden çok seviyordu. Ancak, Bruna’nın tüm takılmalarına rağmen Leesha’nın aklı, Marick’in kurt gözlerinden çok, taşıdığı mektuplardaydı.</p>

  <p>Küçüklüğünden beri, Ulak günlerine bayılırdı. Ormancı Çukuru küçük bir yer olsa da, üç büyük şehri ve bir düzine kasabayı birbirine bağlayan yolun üzerindeydi. Ormancı Çukuru’nun keresteleri ve Erny’nin ürettiği kâğıtlar, kasabayı, bölge ekonomisinde güçlü bir konuma getiriyordu.</p>

  <p>Ulaklar, Çukur’u ayda en az iki kere ziyaret ederdi. Mektupların çoğu Smitt’e bırakılsa da, Erny ve Bruna’ya gelen mektupları bizzat Ulaklar getirir, çoğu zaman da cevap yazmaları için onları beklerdi. Bruna; Rizon, Angiers ve Lakton şehirlerindeki ve çeşitli köy ve kasabalardaki Otacılarla yazışırdı. Kocakarının gözleri görmez hale geldikçe, mektupları yazma ve okuma işi, Leesha’ya düşmüştü.</p>

  <p>Bruna, çok uzak yerlerde bile saygı duyulan birisiydi. Hatta bölgedeki çoğu Otacı, şu veya bu tarihte yaşlı kadının öğrencisi olmuştu. Tecrübelerinin yetmediği durumlarda, onun tavsiyelerini almak için sık sık Bruna’ya başvururlardı. Ayrıca her Ulak’la beraber, çıraklarını ona göndermek isteyenlerin teklifleri de gelirdi. Hiç kimse, onun sahip olduğu bilgilerin, dünyadan göçüp gitmesini istemiyordu.</p>

  <p>“Artık çok yaşlandım, başka bir çaylağı daha kabul edemem!” diye sızlanırdı Bruna, konuyu geçiştirmek için elini havaya savurarak. Leesha da bunun üzerine kibar bir ret mektubu yazardı. Buna bir hayli alışmıştı.</p>

  <p>Bunların hepsi, Leesha’ya Ulaklarla konuşmak için birçok fırsat verirdi. Çoğu Ulak ona yiyecekmiş gibi bakar ya da Hür Şehirler’in hikâyeleriyle onu etkilemeye çalışırdı. Marick de bunlardan biriydi.</p>

  <p>Ancak Ulakların hikâyeleri pekâlâ Leesha’nın ilgisini çekerdi. Adamların asıl niyeti onun eteğinin altına girmek olsa da, anlattıkları hikâyeler sık sık Leesha’nın rüyalarına girerdi. Lakton rıhtımlarında yürümek, Rizon Kalesi’nin uçsuz bucaksız muhafazalı tarlalarını görmek, Angiers’a, orman kalesine gitmek; oralardaki kitapları okumak, Otacılarıyla tanışmak hep hayallerini süslerdi. Eski dünyanın bilgilerini muhafaza eden başka Otacılar da vardı; tabii herhangi biriyle tanışmak istiyorsa yola düşüp onları aramaya cesaret etmesi gerekiyordu.</p>

  <p>Marick uzaktan göründüğünde, Leesha gülümsedi. Bu kadar uzak bir mesafeden bile, adamın yürüyüş şeklini tanımıştı. Hayatını at sırtında geçirdiği için, bacakları hafifçe çarpık duruyordu. Angierslıydı ve bir yetmişlik boyuyla Leesha’dan ancak biraz daha uzundu. Yine de, sert ve sırım gibiydi; ayrıca Leesha gözlerinin kurt gözlerine benzediğini söylerken mübalağa etmiş de değildi. Yırtıcı bir hayvanın soğukkanlılığıyla etrafı kolaçan eden bu gözler, hem potansiyel tehditlerin, hem de potansiyel avların peşinde gibiydi.</p>

  <p>“Hey Leesha!” diye bağırdı Ulak, mızrağını ona doğru kaldırarak.</p>

  <p>Leesha, selamlamak üzere elini kaldırdı. “O şeyi güpegündüz taşıman gerçekten de gerekli mi?” diye bağırdı, mızrağı işaret ederek.</p>

  <p>“Ya etrafta bir kurt olsaydı?” diye karşılık verdi Marick, sırıtarak. “Seni nasıl korurdum sonra?”</p>

  <p>“Ormancı Çukuru’nda pek kurt olmaz,” dedi Leesha, adam yaklaşırken. Ulak, uzunca kahverengi saçlara ve ağaç kabuğu renginde gözlere sahipti. Leesha, yakışıklı bir erkek olduğunu kesinlikle inkâr edemezdi.</p>

  <p>“Bir ayı öyleyse...” dedi Marick, kulübeye ulaştığında. ‘Ya da bir aslan. Dünyada türlü türlü yırtıcı hayvan var.” Bunu dedikten sonra da gözlerini Leesha’nın göğüslerine dikti.</p>

  <p>“Bunun gayet farkındayım,” dedi Leesha, şalını düzeltip dekoltesini kapatarak.</p>

  <p>Marick kahkaha attı ve Ulak çantasını yavaşça verandaya bıraktı. “Şallar artık demode oldu,” dedi. “Angiers’taki veya Rizon’daki hiçbir kadın artık onları giymiyor.”</p>

  <p>“Bahse girerim, onlar ya boyunlarını daha iyi kapatan elbiselere ya da daha zarif erkeklere sahiptir,” diye karşılık verdi Leesha.</p>

  <p>“Boyunlarını kapatan elbiseler,” dedi Marick, kahkaha atıp yerlere kadar eğilerek. “Sana <i>boyun kapatan</i> bir Angiers elbisesi getirebilirim,” diye fısıldadı yaklaşarak.</p>

  <p>“O elbiseyi giymek için ne zaman bir nedenim olur ki?” diye sordu Leesha, adam onu köşeye sıkıştırmadan önce kayıp uzaklaşarak.</p>

  <p>“Angiers’a gel,” diye teklifte bulundu Ulak. “Orada giyersin.”</p>

  <p>Leesha iç geçirdi. “Bunu çok isterdim,” diye hayıflandı.</p>

  <p>“Kim bilir belki de bu şansa sahip olursun,” dedi Ulak, alay edercesine bir reverans yapıp elini Leesha’nın kulübeye önden girmesini işaret edecek şekilde kapıya uzatarak. Leesha gülümseyip içeri girdi, ama girerken, adamın gözlerinin vücudunun arka taraflarında dolaştığını hissetti.</p>

  <p>Girdiklerinde, Bruna sandalyesine geri dönmüştü. Marick kadının yanına gidip eğilerek selam verdi.</p>

  <p>“Genç usta Marick!” dedi Bruna, yüzü sevinçle parıldayarak. “Ne hoş bir sürpriz!”</p>

  <p>“Size Angierslı Sahibe Jizell’den selam getirdim,” dedi Marick. “Çok sıkıntılı bir hasta için sizden yardımınızı rica ediyor.” Çantasına uzandı ve rulo yapılmış bir kâğıt çıkardı.</p>

  <p>Bruna, Leesha’ya mektubu almasını işaret etti ve çırağı okurken, arkasına yaslanıp gözlerini kapattı.</p>

  <p>“Muhterem Bruna, D.S. 326 yılında, Angiers Kalesi’nden selamlar,” diye başladı Leesha.</p>

  <p>“Jizell çırağımken köpek yavrusu gibi gevezelik ederdi. Yazarken de gevezelikten vazgeçmiyormuş demek,” diye araya girdi Bruna. “Geç bu boş lafları, sonsuza kadar yaşayacak değilim, sen sadede gel.”</p>

  <p>Leesha, gözleriyle sayfayı taradı. Sonra diğer tarafını çevirip arkasını da büyük bir hızla baştan sona inceledi. Aradığı şeyi mektubun ikinci yaprağında buldu.</p>

  <p>“Bir oğlan,” dedi Leesha. “On yaşında. Annesi tarafından hastaevine getirilmiş, mide bulantısı ve halsizlikten şikâyetçiymiş. Başka herhangi bir rahatsızlığı ya da hastalık geçmişi yokmuş. Kerihotu, su ve yatak istirahatı verilmiş. Ama rahatsızlıkları üç gün içinde artmış. İlave olarak kollarda, bacaklarda ve göğüste kurdeşen görülmüş. Birkaç gün içinde, verilen kerihotunun miktarı günde üç onsa yükseltilmiş.”</p>

  <p>“Artan rahatsızlıklarına ateş ve kurdeşenlerinden çıkan sert, beyaz çıbanlar da eklenmiş. Merhemler bir işe yaramamış. Kusmalar görülmüş. Acıyı hafifletmek için yürekyaprağı ile haşhaş verilmiş. Midesi için de yumuşak süt. Çocuk iştahsızmış. Bulaşıcı bir hastalığa benzemiyormuş.”</p>

  <p>Bruna, kelimeleri sindirerek uzun bir süre sessiz kaldı. Marick’e baktı. “Sen çocuğu gördün mü?” diye sordu.</p>

  <p>Ulak başıyla onayladı.</p>

  <p>“Terliyor muydu?” diye sordu Bruna.</p>

  <p>“Terliyordu,” diye karşılık verdi Marick. “Ama aynı zamanda titriyordu da. Sanki hem sıcaktan bunalmış hem de üşümüş gibi.”</p>

  <p>Bruna homurdandı. “Tırnakları ne renkti?” diye sordu.</p>

  <p>“Tırnak rengi,” diye cevapladı Marick, sırıtarak.</p>

  <p>“Bana ukalalık taslarsan bundan pişman olursun,” diye uyardı Bruna.</p>

  <p>Marick’in beti benzi attı ve kafasını salladı. Yaşlı kadın, Ulak’ı birkaç dakika daha sorguladı ve aldığı cevaplara arada bir homurdanarak karşılık verdi. Ulaklar, keskin hafızaları ve gözlemleriyle tanınırdı. Bu yüzden Bruna, adamın söylediklerine şüpheyle yaklaşıyor gibi görünmüyordu. Sonunda, elini havaya savurarak adamı susturdu.</p>

  <p>“Mektupta başka önemli bir şey var mı?” diye sordu.</p>

  <p>“Sana başka bir çırak göndermek istiyor,” dedi Leesha. Bruna surat astı.</p>

  <p>Leesha mektubun ilgili kısmını okumaya başladı: “Vika adında, eğitimini tamamlamak üzere olan bir çırağım var. Yazdığın mektuplara bakılacak olursa sanırım senin de böyle bir çırağın var. Eğer yeniyetmeleri kabul etmekte gönülsüzsen, lütfen yetişmiş çıraklarımızı değiştokuş etmeyi bir düşün.” Leesha nefesini tuttu. Marick ise bilmiş bir tavırla sırıtıyordu.</p>

  <p>“Sana <i>yeter</i> demedim ki, devam etsene,” dedi Bruna. Leesha boğazını temizleyip okumaya devam etti: “Vika gelecek vaat eden bir çırak. Senin gibi bilge bir Otacıya bakıp ondan pek çok şey öğrenebileceği gibi, Ormancı Çukuru’nun ihtiyaçlarını görmek adına da son derece donanımlı bir kız. Eminim, Leesha da benim hastaevimdeki hastalara bakarak çok şey öğrenecektir. Lütfen, yalvarırım, en azından birisinin daha, bilge Bruna bu dünyadan geçip gitmeden, onun engin bilgilerinden yararlanmasına izin ver.”</p>

  <p>Bruna, uzun süre sessiz kaldı. “Cevaplamadan önce biraz düşünmem gerekli,” dedi sonunda. “Sen gidip kasabadaki işlerini hallet Leesha. Döndüğün zaman bu konu üzerinde konuşuruz.” Marick’e döndü. “Yarın cevabımı alacaksın. Leesha da sana ödemeni yapacak.”</p>

  <p>Ulak reverans yaptı ve evden geri geri yürüyerek çıkarken, Bruna arkasına yaslanıp gözlerini kapattı. Leesha kalbinin heyecandan küt küt attığını hissedebiliyordu, ama mektupta sözü edilen oğlana uygun bir tedavi yöntemi bulmak için onlarca yıllık deneyimlerini elekten geçirip kafasında çözümler arayan yaşlı Otacı’yı rahatsız etmemesi gerektiğini iyi biliyordu. Sepetini aldı ve kasabaya gitmek için kulübeden çıktı.</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>Leesha dışarı çıktığında, Marick onu bekliyordu.</p>

  <p>“Mektupta ne yazdığını baştan beri biliyordun,” diye suçladı Leesha.</p>

  <p>“Tabii ki,” diye karşılık verdi Marick. “Yazıldığında oradaydım.”</p>

  <p>“Ama hiçbir şey söylemedin,” dedi Leesha.</p>

  <p>Marick sırıttı. “Sana boyun kapatan bir elbise teklif etmiştim,” dedi. “Ve o teklifim hâlâ geçerli.”</p>

  <p>“Göreceğiz,” diye gülümsedi Leesha, bir kese sikke uzatarak. “Ödemen,” dedi.</p>

  <p>“Bana bir öpücükle ödeme yapmanı tercih ederdim,” dedi adam.</p>

  <p>“Öpücüklerimin altından daha değerli olduğunu söyleyerek beni şımartıyorsun,” diye cevapladı Leesha. “Hayal kırıklığına uğratacağım diye korkarım.”</p>

  <p>Marick güldü. “Tatlım, Angiers’tan buraya kadar gecenin iblislerine göğüs gererekgeldim. Şimdi bir de senden alacağım bir öpücükle geri dönecek olursam, Ormancı Çukuru’ndan geçmiş ve geçecek tüm Ulaklar kıskançlıklarından çatlar.”</p>

  <p>“O halde,” dedi Leesha gülerek, “sanırım öpücüklerimi biraz daha kendime saklayıp değerlerinin daha da yükselmesini bekleyeceğim.”</p>

  <p>“Ah, kalbimi yaralıyorsun ama,” dedi Marick, kalbini tutarak. Leesha ona keseyi fırlattı ve adam ustaca yakaladı.</p>

  <p>“En azından, saygıdeğer Otacı’mıza kasabaya kadar eşlik etme onuruna sahip olabilir miyim?” diye sordu gülümseyerek. Diz çöktü ve Leesha’nın tutması için kolunu yukarı kaldırdı. Leesha da dayanamayarak gülümsedi.</p>

  <p>“Henüz o safhaya geldiğimizi sanmıyorum,” dedi kız, Ulak’ın koluna bakarak. “Ama sepetimi taşıyabilirsin.” Sepeti, genç adamın uzattığı kola taktı ve kasabaya doğru yürümeye başladı. Genç Ulak arkasından boş boş bakıyordu.</p>

  <p>Kasabaya ulaştıklarında, Smitt’in pazaryeri insan kaynıyordu. Leesha, erkenden alacağını alır, en iyi ürünler bitmeden işini bitirir ve ilgileneceği hastalara gitmeden önce kasap Dug’a siparişlerini verirdi.</p>

  <p>“İyi sabahlar Leesha,” dedi Ormancı Çukuru’nun en yaşlısı olan ‘Yon Grey. Çoğu kadının saçından bile uzun olan kır sakalları, onun için bir gurur kaynağıydı. Bir zamanlar yapılı bir oduncu olan bu adam, yaşlandıkça kaslarının çoğunu kaybetmişti ve şimdi, ağırlığının çoğunu bir bastona vererek ayakta kalabiliyordu.</p>

  <p>“Günaydın Yon,” diye cevapladı Leesha. “Eklemlerin nasıl?”</p>

  <p>“Hâlâ ağrıyorlar,” diye cevapladı Yon. “Özellikle de ellerim. Bazı günler bastonumu bile zar zor tutuyorum.”</p>

  <p>“Ne zaman arkamı dönsem kıçımı çimdiklemekten geri kalmıyorsun da ama,” dedi Leesha.</p>

  <p>Yon kıkırdadı. “Benim gibi yaşlı bir adam için, bu her acıya değer evlat.”</p>

  <p>Leesha sepetine uzanıp küçük bir kavanoz çıkardı. “Senin için iyi ki de biraz daha tatlı merhem hazırlamışım o zaman,” dedi. “Tekrar gidip getirmekten kurtulmuş oldum.”</p>

  <p>Yon sırıttı. “Her zaman gelip merhemini eklemlerime sürebilirsin,” dedi bir gözünü kırparak.</p>

  <p>Leesha gülmemeye çalıştı, ama nafile bir çabaydı bu. Yon aklı başka yerlerde olan yaşlı bir adamdı ama Leesha onu yine de severdi. Bruna’yla yaşamak, yaşlılığın getirdiği tuhaf davranışların, bir ömür dolusu tecrübeye sahip olmak için ödenecek küçük bir bedel olduğunu öğretmişti ona.</p>

  <p>“Korkarım, bunu tek başına yapmak zorunda kalacaksın,” dedi Leesha.</p>

  <p>“Peh!” Yon, sahte bir öfkeyle bastonunu salladı. “Olsun, sen yine de bu işi bir düşün,” dedi. Gitmeden önce Marick’e baktı ve saygıyla başını salladı. “Ulak.”</p>

  <p>Marick de başını sallayarak cevap verdi ve yaşlı adam uzaklaştı.</p>

  <p>Pazardaki herkes Leesha’yı selamlıyor, genç kız da her birinin sağlık durumunu sormak için durup konuşuyordu. Alışveriş yaparken bile her zaman çalışıyordu.</p>

  <p>Leesha ve Bruna, sattıkları alevçubuğu ve benzeri ürünler sayesinde bir hayli paraya sahipti fakat kimse, yaptığı alışveriş için Leesha’dan tek kuruş para almazdı. Bruna, tedavilerinde kimseden para talep etmez ve kimse de herhangi bir şey için ondan para istemezdi.</p>

  <p>Leesha meyve ve sebzeleri sıkıp yoklarken Marick ona koruyucu bir edayla yakın duruyordu. Genç Ulak insanların bakışlarını üzerine çekse de Leesha, bunun, Marick’in pazarda bir yabancı olmasından ziyade, ikisinin yan yana olmasıyla alakalı olduğunu düşünüyordu. Zira Ulaklar, Ormancı Çukuru’nda nadir rastlanan insanlar değildi.</p>

  <p>Bu esnada Leesha, -Smitt’in oğlu olmasa bile kesinlikle Stefny’nin oğlu olan Keet‘le göz göze geldi. Oğlan neredeyse on bir yaşındaydı ve her geçen gün, Rahip Michel’e daha çok benziyordu. Stefny, yıllar boyu anlaşmanın kendine düşen kısmına sadık kalarak, Leesha hakkında, çıraklığa başladığı günden bu yana tek bir kötü söz etmemişti. Bruna’ya göre, kadının sırrı güvendeydi. Ancak Leesha, Smitt’in her akşam yemeğinde sofranın karşı tarafından gözlerinin içine bakan gerçeği nasıl göremediğini kesinlikle anlayamıyordu.</p>

  <p>Keet, Leesha’nın işaretiyle koşarak yanına geldi. “Günlük işlerin bittiği zaman bu torbayı Bruna’ya götür,” dedi Leesha, seçtiği meyve sebzeleri çocuğa uzatarak. Sonra da gülümsedi ve çocuğun eline gizlice bir sikke sıkıştırdı.</p>

  <p>Keet, bu hediyeyi görünce ağzı kulaklarına vardı. Büyükler bir Otacı’dan asla para almazdı ancak Leesha, çocuklara, yaptıkları fazladan işler için küçük bir şeyler vermeyi ihmal etmezdi. Ormancı Çukuru’nda ana para birimi olarak Angiers’tan gelen cilalı tahta sikkeler kullanılırdı ve bu sikke, Keet ile kardeşlerinin bir sonraki Ulak geldiğinde ondan Rizon şekeri satın alabilmelerine pekâlâ yeterdi.</p>

  <p>Leesha tam gitmek üzereyken Mairy’yi gördü ve selam vermek için ona doğru hareketlendi. Arkadaşı, son yedi yılını bir hayli hareketli geçirmişti; şu anda eteğini çekiştirmekle meşgul olan üç çocuğu vardı. Benn adında genç bir cam ustası, Lakton veya Rizon Kalesi’nde köşeyi dönmek üzere Angiers’ı terk etmişti. Seyahatinin bir sonraki ayağına devam etmeden önce de zanaatını icra edip cebine biraz daha para koyabilmek için Çukur’a uğramıştı. Ancak Çukur’da Mairy ile tanışmış ve yaptığı planları unutup gitmişti.</p>

  <p>Artık Benn zanaatını Mairy’nin babasının ahırında icra ediyor ve işleri gayet iyi gidiyordu. Krasia Kalesi’nden gelen</p>

  <p>Ulaklardan çuval çuval kum satın almıştı ve bu kumları hem kullanışlı hem de güzel eşyalara dönüştürmüştü. Çukur’da daha önce bir cam ustası olmadığı için artık herkes kendine camdan bir eşya istiyordu.</p>

  <p>Bu gelişmeden Leesha da memnundu. Çok geçmeden, Bruna’nın kitaplarında resimleri olan damıtma aletlerini yapmaya başlayan Benn, Leesha’nın, şifalı otların kuvvetli özlerini süzüp, Ormancı Çukuru’nun o zamana kadar gördüğünden çok daha tesirli ilaçlar hazırlayabilmesine olanak sağlamıştı.</p>

  <p>Benn ve Mairy’nin evlenmesinin üstünden çok geçmeden, Leesha, Mairy’nin bacakları arasından ilk bebeği çekmişti. Kısa zamanda bunu iki bebek daha takip etmiş ve Leesha, her birini kendi çocuğu gibi sevmişti. En küçük çocuklarına Leesha adını verdiklerinde, Leesha gözyaşlarını tutamamıştı.</p>

  <p>Leesha, “Günaydın sizi yaramazlar,” dedi ve çömelerek, Mairy’nin çocuklarının kucağına atlamasına izin verdi. Sıkıca sarılıp çocukları uzun uzun öptü ve ayağa kalkmadan önce, minik yaramazların ceplerine kâğıda sarılmış çeşitli şekerler sokuşturdu. Şekerleri kendi yapıyordu, Bruna’dan öğrendiği şeylerden biri de buydu.</p>

  <p>“Günaydın Leesha,” dedi Mairy, yumuşak bir reverans yaparak. Leesha ise kaşlarını çatmamak için kendini zor tuttu. O ve Mairy, yıllar boyunca birbirlerine hep yakın olmuşlardı ama Mairy, artık cepli bir önlük giyen arkadaşına farklı bir gözle bakıyordu. Bunun değişmesi de imkânsız görünüyordu.</p>

  <p>Yine de Leesha, Mairy ile olan arkadaşlığına büyük değer veriyordu. Saira, gizli gizli Bruna’nın kulübesine gelip pomm çayı alabilmek için yalvarırdı, ama ilişkileri orada biterdi. Kasabadaki kadınların söylediğine bakılacak olursa, Saira’nın gönlünü eğlendirdiği erkeklerin sayısı bir hayli fazlaydı. Ayrıca iddialara göre, köydeki erkeklerin yarısı ihtiyaç duyduklarında gidip onun kapısını çalmaktan çekinmiyor ve</p>

  <p>Saira’nın da her zaman, annesiyle yaptığı dikiş işinin kazandıracağından çok daha fazla parası oluyordu.</p>

  <p>Bazı açılardan, Brianne ondan bile daha kötü durumdaydı. Yedi yıldır Leesha’yla bir kez bile konuşmamış, ama onu gördüğü herkese kötülemekten de geri durmamıştı. Tedaviye ihtiyaç duyduğunda hep Darsy’yi tercih etmiş ve Evin’le olan fingirdeşmeleri sonucunda, çok geçmeden <i>şişkin</i> bir karna sahip olmuştu. Rahip Michel karşısına çıkıp onu sorguladığındaysa, Brianne tüm kasabayı karşısına almaktansa, çocuğun babası olarak Evin’i göstermişti.</p>

  <p>Evin de böylece, sırtında kızın babasının tırmığını ve iki yanında iriyarı erkek kardeşlerinin korkutucu bakışlarını hissederek, Brianne’le evlenmek zorunda kalmış ve o zamandan bu yana kendini, hem Brianne’in hem de oğulları Callen’ın hayatını çekilmez kılmaya adamıştı.</p>

  <p>Brianne, çalışkan bir anne ve eş olmuştu, ama hamileliğinde aldığı kiloları hiçbir zaman verememişti. Dolayısıyla, Leesha’nın da çok yakından bildiği gibi, Evin’in ne gözleri ne de elleri rahat duruyordu. Dedikodulara konu olan bir başka şey de, Evin’in Saira’nın kapısını sık sık çaldığıydı.</p>

  <p>“Günaydın Mairy,” dedi Leesha. “Ulak Marick’le tanışmış mıydın?” Ancak o anda arkasına dönünce, genç adamın yanında olmadığını fark etti.</p>

  <p>“Ah, hayır,” dedi, Ulak’ın pazarın karşı tarafında duran Gared’la tartıştığını görünce.</p>

  <p>Gared on beş yaşındayken, fiziksel olarak, babası dışında herkesten daha iri biriydi. Şimdiyse, yirmi iki yaşındaydı ve iki metre boyunda devasa bir adama dönüşmüştü. Vücudu, balta sallayarak geçirdiği uzun yılların sonucu olarak kaslı ve korkutucu bir hal almıştı. Gared’ın Miln kanı taşıdığı söylenirdi, zira hiçbir Angierslı o kadar iriyarı olmazdı.</p>

  <p>Yedi yıl önce söylediği yalan köyde bir yangın gibi yayıldığından beri, kızlar onunla mesafelerini korumaya çalışmış ve yalnız kalmaya çekinmişti. Belki de Gared’ın Leesha’yı hâlâ istiyor olmasının sebebi buydu; belki de değildi. Ama Gared geçmişten hiç ders çıkarmamıştı. Kaslarıyla birlikte egosu da şişmiş ve herkesin beklediği gibi bir kabadayıya dönüşmüştü. Zamanında onunla dalga geçen oğlanlar, şimdi her kelimesinde havaya zıplıyordu. Eğer onlara biraz zalim davranıyorsa, o halde diğerlerine pekâlâ dehşet saçtığı söylenebilirdi; özellikle de Leesha’ya bir saniyeden uzun bakacak kadar akılsız olanlara.</p>

  <p>Gared, Leesha’yı hâlâ bekliyor; Leesha eninde sonunda aklını başına toplayacak ve ona ait olduğunu anlayacakmış gibi davranıyordu. Genç adamı aksi yönde ikna etme çabaları, kalın kafalı bir inatçılıkla karşılaşıyordu.</p>

  <p>“Sen buralardan değilsin,” dedi Gared, omzundan sertçe dürttüğü Ulak’a. “O yüzden belki de Leesha’nın sözlü olduğunu duymamışsındır.” Yetişkin bir erkeğin, küçük bir oğlan çocuğuna diklenmesi gibi dikleniyordu Marick’e.</p>

  <p>Ama Marick ne gözünü kırpmış, ne de Gared’ın dürtme siyle hareket etmişti. Sert bir şekilde hareketsiz duruyor, kurt gözlerini Gared’ınkilerden ayırmıyordu. Leesha ise, onun Gared’la kavgaya tutuşmayacak kadar akıllı olması için dua ediyordu.</p>

  <p>Marick, “Ona göre öyle bir şey yok,” diye karşılık verince Leesha’nın umutları suya düştü. Hemen onların olduğu tarafa doğru hareketlendi, ancak adamların etrafında çoktan bir kalabalık oluşmaya başlamıştı ve bu kalabalık Leesha’nın yolunu tıkıyordu. Yolu açmak için, Bruna’nın sopasının onda olmuş olmasını diledi.</p>

  <p>“Senin için sözlenme yemini etti mi, Ulak?” diye sordu Gared. “Benim için etti!”</p>

  <p>“Ben de öyle duydum,” diye cevapladı Marick. “Ayrıca, senin, ona ihanet ettikten sonra, o kelimelerin bir nüvelik pisliği kadar bile olsa bir değeri olduğuna inanan, Ormancı Çukuru’ndaki tek aptal olduğunu da duydum.”</p>

  <p>Gared kükredi ve Ulak’ı yakalamak için atıldı, ancak Marick daha hızlı davrandı ve hafifçe yana kayıp mızrağını alarak, sivri olmayan tarafını oduncunun iki kaşı arasına geçirdi. Sonra mızrağı tek eliyle ustaca çevirerek, Gared’ın dizlerinin arkasına indirdi ve iriyarı oduncuyu sırtüstü yere düşürdü.</p>

  <p>Sonra mızrağını yere sapladı ve soğuk bir özgüvene sahip olan kurt gözleriyle, Gared’ın yanında ayakta durdu. “İstesem sivri ucunu kullanabilirdim,” dedi. “Bunu hatırlasan iyi edersin. Leesha, kendi adına konuşabilir.”</p>

  <p>Kalabalıktaki herkes alık alık bakıyordu, ama Leesha kalabalığı umutsuzca yarıp aralarından geçmeye devam etti. Gared’ı çok iyi tanıdığı için kavganın burada bitmeyeceğini biliyordu.</p>

  <p>“Durdurun bu saçmalığı!” diye bağırınca Marick ona doğru döndü ve Gared, bu fırsattan yararlanarak mızrağın toprağa yakın kısmını kavradı. Ne var ki Ulak’ın dikkati birden yerine geldi ve mızrağını gövde kısmından iki eliyle kavrayarak yerden çıkarmaya çalıştı.</p>

  <p>Bu, yapması gereken en son şeydi. Zira Gared, bir orman iblisinin gücüne sahipti ve yerde yatıyor durumda olsa bile, kimse bu güce erişemezdi. Mızrağı bütün gücüyle çekince Marick, kendini havada uçarken buldu.</p>

  <p>Gared ayağa kalktı ve bir metre seksen santim uzunluğundaki mızrağı sanki bir dal parçasıymış gibi ikiye ayırdı. “Mızrağının arkasına saklanmadan nasıl dövüşüyorsun görelim bakalım,” dedi, parçaları yere atarak.</p>

  <p>“Gared, hayır!” diye çığlık attı Leesha, kalabalıktaki son engeli de aşıp onun kolunu tutarak. Gared, Leesha’yı bir kenara itti ve gözlerini Marick’ten ayırmadı. Bu basit hareketi, Leesha’yı yeniden kalabalığın arasına göndermeye yetmişti. Leesha, Dug ve Niklas’a çarparak onlarla beraber yere yuvarlandı.</p>

  <p>“Durun!” diye bağırdı çaresizce. Ayağa kalkmaya çalışıyordu.</p>

  <p>“Benden başka hiç kimse sana sahip olmayacak. Ya benim olacaksın ya da Bruna gibi pörsümüş ve yalnız kalacaksın!” dedi Gared, daha yeni yeni kalkmaya başlayan Marick’e doğru yürüyerek.</p>

  <p>Gared, Ulak’a bu sefer sert bir yumruk salladı ama Marick yine hızlı davrandı. Eğilip darbeyi çevik bir şekilde geçiştirdi ve geri çekilmeden önce Gared’ın vücuduna iki hızlı yumruk indirdi.</p>

  <p>Ama Gared darbeleri hissettiyse bile, hiç canı acımış gibi görünmüyordu. Aynı yumruklaşma denemesi bir kez daha yaşandı ancak bu sefer, Marick yumruğunu Gared’ın burnuna indirdi. Darbenin indiği yerden kanlar aktı ve Gared, ağzını silerek kahkaha attı.</p>

  <p>“Yapabildiğinin en iyisi bu mu?” diye sordu.</p>

  <p>Marick haykırdı ve ileri atılarak, arka arkaya birkaç yumruk daha indirdi. Gared, onun hızına yetişemiyordu. Zaten denemiyordu da. Dişlerini gösterip darbeleri savuşturmakla yetiniyordu. Yüzü, öfkeden kıpkırmızı olmuştu.</p>

  <p>Birkaç saniye sonra, Marick geri çekildi ve bir kediyi andıran duruşuyla, yumruklarını yukarı kaldırıp kendini hazırladı. Yumruklarının şiddetinden dolayı parmak eklemleri soyulmuştu ve zar zor nefes alıyordu. Gared ise, pek yıpranmış görünmüyordu. Marick’in kurt gözlerinde ilk defa korku vardı.</p>

  <p>“Hepsi bu mu?” diye sordu Gared, yine ileri doğru yürüyerek.</p>

  <p>Ulak yine saldırdı, ama bu sefer, o kadar hızlı değildi. Bir-iki kere vurmayı başardıysa da Gared kalın parmaklarıyla omzunu sıkıca kavramıştı. Ulak, oduncunun ellerinden kurtulmaya çalışsa da kıpırdayamıyordu.</p>

  <p>Gared, yumruğunu, midesine indirdiği zaman Marick’in nefesi kesildi. Gared’ın ikinci yumruğu ise bu sefer kafasına isabet etti ve Marick bir patates çuvalı gibi yığılıp kaldı.</p>

  <p>“O ukala tavrına ne oldu?!” diye kükredi Gared. Marick, elleri ve dizleri üzerinde doğrulmaya çalıştıysa da Gared, karnına sert bir tekme geçirince Ulak kendi ekseni etrafında takla atarak sırtüstü yere kapaklandı.</p>

  <p>Leesha, tam o anda bir ok gibi öne fırlamıştı. Gared ise Marick’in üzerine çökmüş vücuduna ağır darbeler indiriyordu.</p>

  <p>“Leesha benimdir!” diye kükredi Gared. “Ve bunun aksini söyleyen herkes...!”</p>

  <p>Leesha, tam o sırada Bruna’nın kör eden tozundan koca bir avuç alıp Gared’ın suratına fırlatınca, iriyarı oduncunun kelimeleri yarıda kesildi. Ağzı zaten açıktı ve üstüne refleks olarak bir de nefes alınca, gözleriyle boğazı feci şekilde yanarak acı bir çığlık kopardı. Dengesini kaybederek Marick’in üzerinden yan tarafa düştü. Nefessiz kalmıştı; hem yüzünü tırmalıyor hem de yerde yuvarlanırken acıyla çırpınıyordu.</p>

  <p>Leesha, çok fazla toz kullandığını biliyordu. Bir tutamı bile çoğu erkeği durdurmaya yeterdi, ama bir avuç dolusu kullanıldığında, insanların kendi balgamlarında boğulmalarına, hatta ölmelerine bile neden olabilirdi.</p>

  <p>Kaşlarını çatarak, olayı izleyenlerin arasından ite kaka geçti ve Stefny’nin patatesleri yıkamakta kullandığı bir kova suyu kaptığı gibi Gared’ın üstüne boşaltarak, iriyarı oduncunun çırpınmalarını azalttı. Gared birkaç saat daha kör kalacaktı, ama Leesha onun ölümünün kendi elinden olmasını istemiyordu.</p>

  <p>“Yeminlerimiz bozuldu,” dedi yerde yatan eski sözlüsüne. “Şu anda ve sonsuza kadar. Asla senin karın olmayacağım, pörsüyüp yalnız kalacak olsam bile olmayacağım! Bir nüvelikle evlenirim daha iyi!”</p>

  <p>Ama Gared acıyla inledi. Söyleneni duyduğuna dair hiçbir belirti göstermiyordu.</p>

  <p>Leesha, Marick’in olduğu yere doğru hareketlendi. Diz çöküp genç adamın doğrulmasına yardım etti. Temiz bir bez çıkardı ve Ulak’ın yüzündeki kanı sildi. Darbe alan yerler daha şimdiden şişip morarmaya başlamıştı.</p>

  <p>“Sanırım ona gününü gösterdik, değil mi?” diye sordu Ulak, zayıfça kıkırdayıp, gülmesinin yüzüne getirdiği acıdan irkilerek.</p>

  <p>Leesha, Smitt’in kendi bodrumunda mayaladığı sert alkolden birazını beze döktü.</p>

  <p>“Aahhh!” diye haykırdı Marick, bezle yüzüne dokunulduğunda.</p>

  <p>“Bunu hak ettin,” dedi Leesha. “O kavgaya girmeyip yürüyüp gidebilirdin. Bunu yapmalıydın. Kazanabileceğini ya da kaybedebileceğini düşünmeden yapmalıydın. Benim senin korumana ihtiyacım yok. Ayrıca sevgimi kasabanın kabadayısına vermediğim gibi, bir Otacı’nın gözüne girmenin yolunun kavga çıkarmaktan geçtiğini düşünen bir adama da vermem.”</p>

  <p>“Ama ilk o başlattı!” diye karşı çıktı Marick.</p>

  <p>“Beni hayal kırıklığına uğrattın Marick,” dedi Leesha. “Ulakların daha akıllı olduklarını sanırdım.” Marick, gözlerini yere çevirdi.</p>

  <p>“Onu Smitt’in yerinde bir odaya götürün,” dedi Leesha, yakınlardaki birkaç adama. Adamlar da dediğini yapmak için hemen harekete geçti. Bugünlerde, Ormancı Çukuru’ndaki çoğu insan o ne derse yapıyordu zaten.</p>

  <p>“Eğer yarın sabahtan önce yatağından çıktığını duyarsam,” dedi Leesha, Ulak’a, “külahları değişiriz.”</p>

  <p>Marick zayıfça gülümsedi ve adamlar onu kaldırıp götürdüler.</p>

  <p>“Bu inanılmazdı!” diye heyecanla atıldı Mairy, Leesha şifalı ot sepetini almak üzere geri döndüğünde.</p>

  <p>“Durdurulması gereken bir aptallıktan başka bir şey değildi,” diye kestirip attı Leesha.</p>

  <p>“Değil miydi?” diye sordu Mairy. “İki adam boğalar gibi birbirine kilitlenmişti ama onları durdurmak için bir avuç ot fırlatman yeterli oldu!”</p>

  <p>“Otlarla can yakmak kolay,” dedi Leesha, kendi dudaklarında Bruna’nın sözlerinin olduğunu fark edip şaşırarak. “Zor olan, onlarla iyileştirmek.”</p>

  <p>Leesha, bakılması gereken hastalara bakmayı bitirip Bruna’nın kulübesine geri döndüğünde, öğle vaktinin üstünden saatler geçmişti.</p>

  <p>“Çocuklar nasıl?” diye sordu Bruna, Leesha sepetini yere koyarken. Leesha gülümsedi. Ormancı Çukuru’ndaki herkes, Bruna’nın gözünde birer çocuktu.</p>

  <p>“Gayet iyi,” dedi Leesha, yaşlı Otacı daha iyi görebilsin diye yanındaki alçak bir sandalyeye oturarak. “Yon Grey’in eklemleri hâlâ ağrıyor, ama zihni her zamanki gibi genç. Ona taze tatlımerhem verdim. Smitt hâlâ yatakta, ama öksürükleri azalıyor. Kötü dönemi atlattığını düşünüyorum.” Leesha hastalarının durumunu anlatmaya devam ederken, yaşlı kocakarı sessizce başını sallıyordu. Yalnızca herhangi bir yorumda bulunacağı zamanlar Leesha’nın sözünü kesiyordu ama artık bunu da nadiren yapıyordu.</p>

  <p>“Hepsi bu mu?” diye sordu Bruna. “Genç Keet’ten duyduğuma göre bu sabah pazarda büyük bir patırtı kopmuş, anlat bakalım?”</p>

  <p>“Tam bir aptallıktı,” dedi Leesha.</p>

  <p>Bruna, elini havaya savurdu. “Erkekler çocuk olmaktan asla vazgeçmez,” dedi. “Büyüyüp koca adam olsalar bile. Duyduğuma göre kavgayı pek güzel ayırmışsın.”</p>

  <p>“Bruna, birbirlerini öldürebilirlerdi!” dedi Leesha.</p>

  <p>“Peh!” dedi Bruna. “Erkeklerin uğrunda dövüştüğü ilk güzel kız sen değilsin. Buna inanmayabilirsin, ama ben senin yaşındayken, benim için birkaç kemiğin kırıldığı da olmuştu.”</p>

  <p>“Sen hiçbir zaman benim yaşımda olmadın,” diye alay etti Leesha. ‘Yaşlı Yon Grey, kendisi yürümeyi yeni öğrenirken bile sana <i>kocakarı</i> diye seslendiklerini söyledi.”</p>

  <p>Bruna kıkırdadı. “Evet öyle seslenirlerdi,” dedi. “Ama bir zamanlar, benim memelerim de seninkiler gibi dolgun ve pürüzsüzdü. Ayrıca, erkekler, onları emebilmek için nüvelikler gibi dövüşürdü.”</p>

  <p>Leesha, Bruna’ya gözlerini dikti ve yılların etkisini göz ardı edip, yaşlı kocakarının eskiden nasıl bir kadın olduğunu görmeye çalıştı. Ama nafileydi. Tüm abartmalar ve tıkaçotu hikâyeleri göz önüne alınsa bile, Bruna, en azından bir yüzyıl yaşamıştı. Hiçbir zaman kesin bir şey söylemez ve sadece, ‘“Yüzden sonra saymayı bıraktım,” derdi.</p>

  <p>“Yine de,” dedi Leesha, “Marick’in yüzü biraz şişmiş olabilir, ama yarın yola çıkmaması için hiçbir sebep yok.”</p>

  <p>“Bu iyi,” dedi Bruna.</p>

  <p>“Peki Sahibe Jizell’in genç hastası için bir tedavi bulabildin mi?” diye sordu Leesha.</p>

  <p>“Sen olsan ona ne yapmasını tavsiye edersin?” diye cevapladı Bruna.</p>

  <p>“Bilmediğimden eminim.” dedi Leesha.</p>

  <p>“Emin misin?” diye sordu Bruna. “Ben değilim. Hadi nazlanma, benim yerimde olsan Jizell’e ne söylerdin? Bu konu hakkında hiç düşünmemiş gibi davranma.”</p>

  <p>Leesha, derin bir nefes aldı. “Kerihotu, büyük ihtimalle oğlanın bünyesine kötü etki yapmıştır,” dedi. “Artık verilmemesi gerekiyor. Çıbanlar da patlatılıp içleri akıtılmak. Tabii, en baştaki hastalık hâlâ devam ediyor. Ateş ve mide bulantısı sadece basit bir soğuk algınlığından kaynaklanıyor olabilir, ama büyümüş gözler ve mide bulantısı daha fazlasına işaret ediyor. Ben olsam en az bir hafta dikkatle titre edip keşişyaprağı, hatun iğnesi ve engerek kabuğu verirdim.”</p>

  <p>Bruna, ona uzun uzun baktı ve hemen ardından başını olumlu anlamda salladı.</p>

  <p>“Eşyalarını topla ve sevdiklerine veda et,” dedi. “O tavsiyeyi Jizell’e bizzat kendin vereceksin.”</p>
</body>
</html>