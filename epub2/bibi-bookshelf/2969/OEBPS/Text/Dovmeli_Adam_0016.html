<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="16: Bağlılıklar"><b>16</b></h2>

  <h2 class="sigil_not_in_toc" style="text-align: center;"><b>Bağlılıklar</b></h2>

  <h5 class="sigil_not_in_toc" style="text-align: center;"><b>D.S. 323-325</b></h5>

  <div style="text-align: center;">
    <img alt="kisim11" src="../Images/kisim11.jpeg"/><b><br/></b>
  </div>

  <p>Miln’deki Dük’ün Kütüphanesi’nin çatısı, Arlen için büyülü bir yerdi. Havanın açık olduğu bir günde, dünya, önünde alabildiğine uzanıyordu. Bu dünya, ne surlar ne de muhafazalarla sınırlıydı; adeta sonsuzluğa doğru uzuyordu. Aynı zamanda, Arlen’in Mery’ye bakıp onu ilk defa gerçekten gördüğü yer de burasıydı.</p>

  <p>Kütüphanedeki işi neredeyse tamamlanmıştı ve yakında Cob’un atölyesine geri dönecekti. Güneşin, dağların karlı zirvelerinde oynadığı ışık oyunlarını izledi. Aynı ışıklar aşağıdaki vadiye de düşüyordu. Bu manzarayı sonsuza kadar aklına kazımaya çalışan Arlen, Mery’ye dönünce aynı şeyi onun için de yapmak, onu da zihnine kaydetmek istedi. Mery on beş yaşındaydı ve hem dağlardan hem de dağlardaki karlardan çok daha güzeldi.</p>

  <p>Mery bir seneyi aşkın bir süredir Arlen’ın en yakın arkadaşı olmuş, ancak Arlen onun hakkında hiçbir zaman bundan daha fazlasını düşünmemişti. Şimdiyse, onu güneş ışıklarının altın parlaklığı içerisinde görüyordu. Uzun kahverengi saçları soğuk dağ esintileriyle yüzünün etrafında uçuşup duran Mery, serin havanın soğuğundan korunmak için kollarını kendine sarılır gibi göğsünde kavuşturmuştu. Bu haliyle de aniden genç bir kadına dönüşmüştü; Arlen ise genç bir adama. Mery’nin eteğinin esintide hafifçe hareket edip altındaki iç etekliğin ipliklerinin görünmesiyle, Arlen’ın kalp atışları bir anda hızlandı.</p>

  <p>Öne doğru adım atarken hiçbir şey demedi, ama Mery onun gözlerindeki bakışı yakaladı ve gülümsedi. “Zamanı geldi,” dedi.</p>

  <p>Arlen tereddütle uzandı ve elinin tersiyle kızın yanağına dokundu. Mery de dokunmak için sokulunca, Arlen kızın tatlı nefesini tadarak onu öptü. İlk başta yumuşak ve çekingen bir öpücüktü bu, ama Mery de bu öpücüğe cevap vermeye başlayınca daha da derinleşti. Sanki kendine ait bir hayat bulmuştu öpüşmeleri. Tutkulu ve aç bir şeye dönüşmüştü; Arlen’ın haberi olmadan içinde bir seneyi aşkın bir süredir büyümüş olan bir şeye.</p>

  <p>Çok geçmeden, dudakları, yumuşak bir sesle birbirinden ayrıldı ve ikisi de, birbirlerine tedirgince gülümsedi. Kollarını birbirlerine dolamış bir şekilde, Miln’e yukarıdan bakarak, taze aşklarının şevkiyle anı paylaştılar.</p>

  <p>“Hayattan ne istiyorsun Arlen?” diye sordu Mery. “Hayalin ne?”</p>

  <p>Arlen bir süre sessiz kaldı. “Dünyayı, nüveliklerden kurtarmayı hayal ediyorum,” dedi.</p>

  <p>Kendi düşünceleri başka yerlere kaymış olan Mery, bu beklenmedik cevaba güldü. Kabalık etmek istememiş olsa da, bu gülüş Arlen’in kalbine bir bıçak gibi saplandı. “Kendini Kurtarıcı olarak mı görüyorsun öyleyse?” diye sordu Mery. “Bunu nasıl yapacaksın?”</p>

  <p>Arlen, ondan biraz uzaklaştı, birden kendini savunmasız hissetmişti. “Bilmiyorum,” diye itirafta bulundu. “Ulaklık yaparak başlayacağım. Kendime zırh ve bir at almak için yeterince para biriktirdim.”</p>

  <p>Mery kafasını salladı. “Eğer evleneceksek, bu böyle olamaz,” dedi.</p>

  <p>“Evleneceksek mi?” diye sordu Arlen şaşkınlıkla. Boğazındaki düğüme hayret etmişti.</p>

  <p>“Ne yani, senin için yeterince iyi değil miyim?” diye sordu Mery, kendini çekip içerlemiş görünerek.</p>

  <p>“Hayır! Öyle demek istemedim...” diye kekeledi Arlen. “Pekâlâ öyleyse,” dedi kız. “Ulaklık para ve onur getirebilir, ama çok tehlikeli, özellikle çocuklarımız olduğunda.” “Şimdi de çocuklarımız mı oluyor?” diye atıldı Arlen. Bunun üzerine Mery, ona sanki aptalın tekiymiş gibi baktı. Etraflıca düşünürken, onu umursamadı. Sonra da devam etti: “Hayır, böyle olmaz. Cob gibi bir Muhafazacı olman gerekir. Yine iblislerle savaşmaya devam edeceksin, ama nüvelik dolu bir yolda at sürmek yerine, benimle güvende olacaksın.” “Ben Muhafazacı olmak istemiyorum,” dedi Arlen. “Muhafazacılık benim için hiçbir zaman, amaçlarımı gerçekleştirmeye yönelik bir araç olmaktan öteye gitmedi.”</p>

  <p>“Ne amacı?” diye sordu Mery. ‘Yolda nüvelikler tarafından öldürülme amacı mı?”</p>

  <p>“Hayır,” dedi Arlen. “Ben ölmeyeceğim.”</p>

  <p>“Ulak olunca, Muhafazacı olarak sahip olamadığın neye sahip olacaksın ki?”</p>

  <p>“Kaçışa,” dedi Arlen, düşünmeden.</p>

  <p>Mery sessiz kaldı. Arlen’ın gözlerine bakmamak için kafasını çevirdi ve birkaç saniye sonra da kolunu ondan kurtardı. Sessizce oturdu ve Arlen hüznün onun güzelliğini daha da artırmaya yaradığını fark eti.</p>

  <p>“Ne kaçışı?” diye sordu Mery sonunda. “Benden mi?” Arlen ona baktı. Daha yeni yeni anlamaya başladığı şekillerde Mery’ye ilgi duymaya başlamıştı, boğazı kuruyordu. Kalmak o kadar mı kötü olurdu? Mery gibi bir başkasını bulabilme ihtimali neydi?</p>

  <p>Ama bulsa bile bu yeterli miydi? Hiçbir zaman bir aile kurmak istememişti. Aile kurumu, onun hiç ihtiyaç duymadığı bir bağlılık gerektiriyordu. Arlen kendisine son üç yıldır yaşama gücü veren görüntüyü hatırladı. Kendini yolda at sürerken, istediği yere gitmekte özgür olarak görüyordu. Her zamanki gibi bu düşünceyle içi ısındı. Ancak bu sıcaklık, Mery’ye bakmak için tekrar dönmesine kadar sürdü. Hayali uçup gitti ve düşünebildiği tek şey, Mery’yi tekrar öpebilmek oldu.</p>

  <p>“Senden değil,” dedi, kızın ellerini ellerine alarak. “Asla senden değil.” Dudakları yeniden buluştu ve bir süre, Arlen’ın düşünceleri başka hiçbir şeye dokunmadı.</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>“Harden Koruluğu’na görevim çıktı,” dedi Ragen, Miln Kalesi’nden bir günlük at sürüşü uzaklığında bulunan küçük tarım kasabasını kastederek. “Bana katılmak ister misin Arlen?”</p>

  <p>“Ragen, hayır!” diye bağırdı Elissa.</p>

  <p>Arlen’in bakışlarında büyük bir öfke belirdi, ancak Ragen onun konuşmasına fırsat vermeden kolunu kavradı. “Arlen, beni karımla bir dakikalığına yalnız bırakır mısın?” diye sordu kibarca. Arlen ağzını sildi ve izin isteyip masadan kalktı.</p>

  <p>Ragen, onun arkasından kapıyı kapattı ancak Arlen, kaderinin, kendisinin arkasından tayin edilmesine razı kalamazdı. Arkadan dolaşıp mutfağa girdi ve hizmetkâr girişinin kapısına kulağını dayayıp dinlemeye başladı. Aşçı ona merakla bakınca Arlen bu bakışa sert gözleriyle karşılık verdi ve adam da çekinip kendi işine geri döndü.</p>

  <p>“Daha çok küçük!” diyordu Elissa.</p>

  <p>“Lissa, o senin için hep çok küçük olacak,” dedi Ragen. “Arlen on altı yaşında ve bir günlük basit bir seyahati yapabilecek kadar büyüdü.”</p>

  <p>“Onu fazla cesaretlendiriyorsun!”</p>

  <p>“Sen de çok iyi biliyorsun ki, Arlen’ın benim cesaretlendirmeme ihtiyacı yok,” dedi Ragen.</p>

  <p>“Ona fırsat sunuyorsun o zaman,” diye kestirip attı Elissa. “Burada daha güvende!”</p>

  <p>“Benimle de yeterince güvende olacak,” dedi Ragen. “İlk birkaç seyahatini yanında onu denetleyecek birisi varken yapsa daha iyi değil mi?”</p>

  <p>“İlk birkaç seyahatini hiç yapmamasını tercih ederim,” dedi Elissa, sert bir şekilde. “Eğer onun iyiliğini düşünseydin, sen de böyle düşünürdün.”</p>

  <p>“Lanet gece! Lissa, yolda bir iblis bile <i>göreceğimiz</i> yok. Harden’a gün batmadan önce ulaşacağız, ertesi sabah da dönmek için gün doğumundan sonra yola çıkacağız. Sıradan insanlar bile bu seyahati her gün yapıyor.”</p>

  <p>“Beni ilgilendirmez,” dedi Elissa. “Gitmesini istemiyorum.”</p>

  <p>“Bunun seçimi sana kalmış bir şey değil,” diye hatırlatmada bulundu Ragen.</p>

  <p>“Yasaklıyorum!” diye bağırdı Elissa.</p>

  <p>“Yapamazsın!” diye bağırarak karşılık verdi Ragen. Arlen, daha önce hiçbir zaman, Ragen’ın karısına sesini yükselttiğini duymamıştı.</p>

  <p>“Gör bak neler yapacağım,” diye haykırdı Elissa. “Atlarınızı ilaçla uyutacağım! Mızraklarınızı ikiye böleceğim! Zırhını kuyuya atacağım!”</p>

  <p>“İstediğin aleti alabilirsin,” dedi Ragen, sıktığı dişlerinin arasından. “Arlen ve ben, yarın Harden Korusu’na gideceğiz. Eğer gerekirse <i>yürüyerek</i>.”</p>

  <p>“Seni terk ederim,” dedi Elissa sessizce.</p>

  <p>“Ne?”</p>

  <p>“Beni duydun,” dedi kadın. “Eğer Arlen’ı buradan götürürsen, sen geri gelene kadar buradan gitmiş olacağım.” “Ciddi olamazsın,” dedi Ragen.</p>

  <p>“Hayatımda hiç bu kadar ciddi olmamıştım,” diye cevap verdi Elissa. “Onu götürürsen giderim.”</p>

  <p>Ragen, uzun bir süre sessiz kaldı. “Bak Lissa...” dedi sonunda. “Hamile kalamadığın için ne kadar üzgün olduğunu biliyorum...”</p>

  <p>“Sakın bu konuyu oraya getirme!” diye bağırdı Elissa. “Arlen senin oğlun değil!” diyerek aynı yüksek sesle karşılık verdi Ragen. “Ne yaparsan yap bu gerçek değişmeyecek! O bizim <i>misafirimiz,</i> çocuğumuz değil!”</p>

  <p>“Tabii ki çocuğumuz değil!” diye bağırdı Elissa. “Ne zaman döneme girsem, o lanet mektupları götürmek için yola çıkıyorsun! Nasıl çocuğumuz olabilir ki?”</p>

  <p>“Benimle evlenirken, ne olduğumu biliyordun,” diye hatırlatmada bulundu Ragen.</p>

  <p>“Biliyorum,” diye karşılık verdi Elissa. “Ve şimdi de, annemi dinlemiş olmam gerektiğini anlıyorum.”</p>

  <p>“Bu da ne demek oluyor?” diye sordu Ragen.</p>

  <p><b>”</b>Demek oluyor ki, artık bunu yapamayacağım,” dedi Elissa, ağlamaya başlayarak. “Sürekli beklemeler, eve geri dönecek misin diye merak etmeler, önemsiz diye geçiştirdiğin yaraların... Sevişebildiğimiz o sınırlı zamanlarda fazla yaşlanmadan hamile kalmak için dua etmelerim... Ve şimdi de bu!</p>

  <p>“Evet, evlendiğimizde senin ne iş yaptığını biliyordum,” diye ağlamaya devam etti. “Ve bununla başa çıkmayı öğrendiğimi sanıyordum. Ama bu... Ragen, ikinizi birden kaybetme düşüncesine dayanamam. Yapamam!”</p>

  <p>Omzuna bir el dokununca Arlen irkildi. Gelen Margrit’ti ve yüzünde katı bir ifade vardı. “Bunu dinlememelisin,” dedi. Arlen, onları bir casus gibi gizli gizli dinlediği için utandı. Tam dönüp gitmek üzereydi ki, Ulak’ın sözlerini duydu.</p>

  <p>“Peki, tamam,” diyordu Ragen. “Arlen’a gelemeyeceğini söyleyeceğim ve onu cesaretlendirmeyi bırakacağım.” “Gerçekten mi?” diye burnunu çekti Elissa.</p>

  <p>“Söz!” dedi Ragen. “Ve Harden Koruluğu’ndan döndüğüm zaman,” diye ekledi, “birkaç aylığına izin alıp seninle öyle sevişeceğiz ki, artık ister istemez hamile kalacaksın.” Elissa, “Ah, Ragen!” diye güldü ve Arlen, kadının kendini kocasının kollarına bıraktığını duydu.</p>

  <p>“Haklısın,” dedi, Margrit’e. “Bunu dinlemeye hakkım yoktu.” Boğazına oturan öfkeyi yuttu. “Ama onların da bunu tartışmaya hakları yoktu.”</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>Odasına çıkıp eşyalarını toplamaya başladı. Cob’un atölyesindeki sert yer yatağında yatması, kendi kararlarını kendisinin verebilmesine engel olan yumuşak yatakta yatmasından çok daha iyiydi.</p>

  <p>Arlen aylar boyu Ragen ve Elissa’dan uzak durdu. Ulak ve karısı, onu ziyaret etmek için sık sık Cob’un atölyesine uğruyor, ancak Arlen’ı hiçbir yerde bulamıyorlardı. Onunla barışma niyetlerini belli etmek için hizmetkârlarıyla haber üstüne haber yollasalar da, sonuç hep aynıydı.</p>

  <p>Artık Ragen’ın ahırım kullanmayan Arlen, kendi atını satın almıştı ve şehrin dışındaki düzlüklerde binicilik yeteneklerini geliştirmeye çalışıyordu. Sık sık Mery ve Jaik de ona eşlik ediyor ve gün geçtikçe üç genç birbiriyle daha da yakınlaşıyordu. Mery, bu idmanlara pek hoş gözlerle bakmasa bile, üçü de hâlâ gençti ve bir atı düzlükte dörtnala koşturmanın zevki, diğer hisleri bir kenara itiyordu.</p>

  <p>Arlen, Cob’un atölyesinde, gün geçtikçe daha da bağımsız bir şekilde çalışmaya başlamıştı. Cob’un gözetimi olmadan yeni müşteriler kabul ediyor, iş tekliflerine yine aynı şekilde kendisi cevap veriyordu. İsmi, muhafaza çevrelerinde tanınırlık kazanırken, Cob’un da kazancı gittikçe artıyordu. Adam, yeni hizmetkârlar tutup yanına birkaç çırak daha almış, çırakların eğitiminin büyük bir kısmını da Arlen’a bırakmıştı.</p>

  <p>Çoğu akşam, Arlen ve Mery, beraber yürüyor, gökyüzünün renklerini beraber izliyordu. Öpüşmeleri daha da tutkulu olmaya başlamıştı. İkisi de daha fazlasını istiyor, ancak Mery daha fazla ileri gitmeden kendini geri çekiyordu.</p>

  <p>“Bir sene içinde çıraklığın bitecek,” diyordu hep. “Eğer istersen, çıraklığının bittiği günün hemen ertesinde evlenebiliriz. Ondan sonra da her gece bana sahip olup zevkten çıldırabilirsin.”</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>Cob’un atölyede bulunmadığı bir sabah, Elissa ziyarete geldi. Bir müşteriyle konuşmakla meşgul olan Arlen ise, çok geç olana kadar kadını fark etmedi.</p>

  <p>“Merhaba Arlen,” dedi Elissa, müşteri atölyeden ayrıldığı zaman.</p>

  <p>“Merhaba Leydi Elissa,” diye cevapladı Arlen.</p>

  <p>“Bu kadar resmi olmana gerek yok Arlen,” dedi Elissa.</p>

  <p>“Bence, fazla samimiyet, ilişkimizin doğasını kafa karıştırıcı bir şekle soktu,” diye cevapladı Arlen. “Aynı hatayı tekrarlamak istemiyorum.”</p>

  <p>“Senden defalarca özür diledim Arlen,” dedi Elissa. “Beni affetmen için daha ne yapmam gerekli?”</p>

  <p>“Özür dilerken samimi davranarak,” diye cevapladı Arlen. Çalışma tezgâhındaki iki çırak, ilk önce birbirlerine baktı, sonra aynı anda kalkıp dışarı çıktı.</p>

  <p>Elissa, onları umursamadı. “Özrümde samimiyim,” dedi.</p>

  <p>“Hayır değilsin,” diye karşılık verdi Arlen, tezgâhtan birkaç kitap alıp onları bir kenara koymak üzere hareketlenirken. “Konuşmanıza kulak misafiri olduğum ve duyduklarıma alındığım için üzülüyorsun. Evinizden ayrıldığım için üzülüyorsun. Üzgün OLMADIĞIN tek şeyse, Ragen’ın beni yanında götürmesini engellemiş olman.”</p>

  <p>“Bu tehlikeli bir yolculuk,” dedi Elissa, dikkatli bir şekilde.</p>

  <p>Arlen kitapları masaya vurdu ve ilk defa, Elissa’yla göz göze geldi. “O yolculuğu son altı ayda on defa yaptım,” dedi.</p>

  <p>“Arlen!” diye nefesini tuttu Elissa.</p>

  <p>“Dük’ün Madenleri’ne de gittim ayrıca,” diye devam etti Arlen. “Ve güneydeki taş ocaklarına da; şehirden bir gün uzaklıkta olan her yere. ‘Yapmam gereken yolculukları tamamladım. Ulaklar Loncası da, onlara başvurumu gönderdiğimden beri bana yaranmaya çalışıyor. Beni istediğim her yere götürüyorlar. Sense yaptığınla hiçbir şey elde edemedin. Beni hiç kimse bir kafese tıkamaz Elissa, ne sen ne de bir başkası.”</p>

  <p>“Seni hiçbir zaman kafese tıkmaya çalışmadım Arlen, sadece korumak istedim,” dedi Elissa yumuşak bir sesle.</p>

  <p>“Bunu yapmak asla sana düşmezdi,” dedi Arlen, işine geri dönerek.</p>

  <p>“Evet, belki de düşmezdi,” diyerek iç geçirdi Elissa. “Ama bunu yapmamın tek sebebi sana değer veriyor olmam. Seni seviyor olmam...”</p>

  <p>Arlen duraksadı, Elissa’ya bakmayı reddediyordu.</p>

  <p>“O kadar mı kötü olurdu Arlen?” diye sordu Elissa. “Cob genç değil ve seni bir oğul gibi seviyor. Onun atölyesini devralman ve seni birlikte gördüğüm o güzel kızla evlenmen, o kadar lanet bir şey mi olurdu?”</p>

  <p>Arlen kafasını sağa sola salladı. “Ben Muhafazacı olmayacağım. Asla.”</p>

  <p>“Peki Cob gibi emekli olduktan sonra?”</p>

  <p>“O zamana kadar çoktan ölmüş olurum,” dedi Arlen. “Arlen! O nasıl söz öyle!”</p>

  <p>“Neden ki? Gerçek bu. Hiçbir Ulak, çalışmaya devam edip de yaşlılıktan ölmeyi başaramıyor.”</p>

  <p>“Ama eğer seni öldüreceğini biliyorsan, neden yapıyorsun?” diye sordu Elissa.</p>

  <p>“Çünkü onlarca yıl boyunca bir hapishanede kalacağıma, sadece birkaç yıl yaşayıp özgür olduğumu bilirim, daha iyi.” “Miln bir hapishane değil Arlen,” dedi Elissa.</p>

  <p>“Öyle,” diye ısrar etti Arlen. “Tüm dünyanın buradan ibaret olduğunu düşünüp kendimizi kandırıyoruz, ama bu doğru değil. Kendimize, dış dünyada, burada sahip olduğumuz şeylerden daha fazlasının olmadığını söylüyoruz ama var. Sence Ragen neden Ulaklık yapmaya devam ediyor? Hem de harcayabileceğinden çok daha fazla parası varken.”</p>

  <p>“Ragen, Dük’e hizmet ediyor. Yaptığı işe karşı sorumluluğu var. Çünkü bu işi ondan başka kimse yapamaz.”</p>

  <p>Arlen, alaycı bir ses çıkardı. “Başka Ulaklar da var Elissa. Ayrıca Ragen, Dük’e, sanki bir böcekmiş gibi bakıyor. Bu işi ne sadakatinden, ne de onurundan yapıyor. Ulaklık yapmaya devam ediyor, çünkü gerçeği biliyor.”</p>

  <p>“Ne gerçeği?”</p>

  <p>“Dışarıda, buradakinden çok daha fazla şey olduğu gerçeği,” dedi Arlen.</p>

  <p>“Ben hamileyim Arlen,” dedi Elissa. “Sence Ragen <i>bunu</i> başka bir yerde bulabilir mi?”</p>

  <p>Arlen duraksadı. “Tebrikler,” dedi en sonunda. “Bunu ne kadar istediğini biliyorum.”</p>

  <p>“Söyleyeceklerin bu kadar mı?”</p>

  <p>“Sanırım Ragen’dan emekliye ayrılmasını bekleyeceksin. Bir baba kendini riske atamaz, öyle değil mi?”</p>

  <p>“İblislerle savaşmanın başka yolları da var Arlen. Her doğum, onlara karşı kazanılmış bir zafer.”</p>

  <p>“Tıpkı babam gibi konuşuyorsun,” dedi Arlen.</p>

  <p>Elissa’nın gözleri fal taşı gibi açıldı. Arlen’ı tanıdığından beri onun anne babasından söz ettiğini hiç duymamıştı. “Baban bilge bir adammış,” dedi yumuşak bir sesle.</p>

  <p>Ama yanlış bir şey söylemişti. Elissa, söyler söylemez bunun farkına vardı, zira Arlen’in yüzü daha önce hiç görmediği bir ifadeye bürünmüştü. Korkutucu bir ifadeydi bu.</p>

  <p>“Bilge falan değildi o!” diye bağırdı Arlen, içi fırça dolu bir kupayı yere fırlatarak. Kupa kırıldı ve her tarafa mürekkep saçıldı. “O bir korkaktı! Annemi ölüme terk etti! O, annemin ölmesine izin verdi...” Yüzü ıstırap dolu bir ifadeye bürünen Arlen yumruklarını sıktı. Elissa, ne yapacağını ya da ne söyleyeceğini bilemeden ona doğru koştu. Tek bildiği, ona sarılmak istediğiydi.</p>

  <p>“Babam annemin ölmesine izin verdi çünkü geceden korkuyordu,” diye fısıldadı Arlen. Elissa’nın kendisine sarılmasına karşı çıkmaya çalıştıysa da, kadın ona sımsıkı sarılmaya başardı. Elissa’nın kolları arasında hüngür hüngür ağlıyordu Arlen.</p>

  <p>Elissa ona uzun bir süre sarılmaya devam edip saçını okşadı. En sonunda fısıldadı: “Evine geri dön Arlen.”</p>

  <p>Arlen, çıraklığının son senesini Ragen ve Elissa’yla oturarak geçirdi, ancak ilişkilerinin doğası değişmişti. Artık kendi kararlarını kendi veren bir adam olmuştu ve Elissa bile bu gerçekle mücadele etmeyi bırakmıştı. Ancak teslim bayrağını çekmesi -Elissa’yı bir hayli şaşırtarak onları daha da yakınlaştırmıştı. Elissa’nın karnı şiştikçe, Arlen onun üzerine daha çok düşmeye başlamıştı. Arlen ve Ragen, seyahatlerini, Elissa’yı yalnız bırakmayacak şekilde ayarlıyordu.</p>

  <p>Arlen, Elissa’nın Otacı ebesiyle de uzun zamanlar geçiriyordu. Ragen, bir Ulak’ın, Otacılık sanatından da biraz anlaması gerektiğini söylemişti. O yüzden Arlen, kadın için, şehrin surları dışında yetişen ot ve kökler topluyor; kadın da bunun karşılığında ona kendi sanatına dair bazı bilgiler veriyordu.</p>

  <p>Ragen o aylarda Miln’den fazla uzaklaşmadı ve kızı Marya doğduğu zaman da, mızrağını temelli olarak duvarına astı. O ve Cob, bütün geceyi içki içip kadeh kaldırarak kutladı.</p>

  <p>Arlen da sabaha kadar onlarla oturdu ancak sadece düşüncelere dalıp kadehine bakmakla yetindi.</p>

  <p>“Plan yapmalıyız,” dedi Mery bir akşam, Arlen ile birlikte babasının evine doğru yürürlerken.</p>

  <p>“Plan mı?” diye sordu Arlen.</p>

  <p>“Düğün için diyorum seni saf tavuk,” diye güldü Mery. “Babam bir çırakla evlenmeme asla izin vermezdi, ama sen Muhafazacı olduktan sonra evlilikten başka bir laf etmeyecek.”</p>

  <p>“Muhafazacı değil Ulak,” diye düzeltti Arlen.</p>

  <p>Mery, ona uzun uzun baktı. “Seyahatlerini bir kenara bırakma vaktin geldi Arlen,” dedi kız. “Yakında baba olacaksın.”</p>

  <p>“Bununla ne alakası var ki?” diye sordu Arlen. “Baba olan birçok Ulak var.”</p>

  <p>“Ben bir Ulak’la evlenmeyeceğim,” dedi Mery sert bir şekilde. “Bunu en başından beri biliyorsun.”</p>

  <p>“Tıpkı senin, benim ne olduğumu en başından beri bildiğin gibi,” diye karşılık verdi Arlen. “Ama yine de buradasın.” “Değişebileceğini sanmıştım,” dedi Mery. “Bir şekilde kapana kısıldığını ve özgür olmak için hayatını riske atman gerektiğini düşünmene sebep olan bu sanrıdan kurtulabileceğini sanmıştım. Beni sevdiğini sanmıştım!”</p>

  <p>“Seviyorum,” dedi Arlen.</p>

  <p>“Ama bundan vazgeçecek kadar değil,” diye karşılık verdi Mery. Arlen sessiz kaldı.</p>

  <p>“Hem bu işi yapıp, hem de beni nasıl sevebilirsin?” diye sordu Mery.</p>

  <p>“Ragen, Elissa’yı seviyor,” dedi Arlen. “ikisini de yapmak pekâlâ mümkün.”</p>

  <p>“Elissa, Ragen’ın yaptığı şeyden nefret ediyor,” diye çıkıştı Mery. “Bunu kendin söyledin.”</p>

  <p>“Ve yine de on beş yıldır evliler,” dedi Arlen.</p>

  <p>“Beni mahkûm etmek istediğin şey bu mu yani?” diye sordu Mery. “Yalnız başıma geçireceğim uykusuz geceler mi? Geri dönüp dönmeyeceğini bilmemek mi? Ölüp ölmediğini merak etmek mi, bir başka şehirde şırfıntının tekiyle tanışıp tanışmadığını düşünüp durmak mı?”</p>

  <p>“Öyle bir şey olmayacak.”</p>

  <p>“Emin ol olmayacak,” dedi Mery, yanaklarından gözyaşları süzülmeye başlarken. “Buna izin vermeyeceğim çünkü. Buraya kadar.”</p>

  <p>“Mery lütfen,” dedi Arlen, ona uzanarak. Ama Mery geri çekilerek kendini Arlen’ın elinden kurtardı.</p>

  <p>“Birbirimize söyleyecek bir şeyimiz kalmadı.” Bir hamlede arkasını döndü ve babasının evine doğru koşmaya başladı.</p>

  <p>Arlen, uzun bir süre orada öylece kaldı ve kızın arkasından boş boş baktı. Gölgeler uzamaya, güneş ufukta batmaya başlamıştı. Ama yine de durdu. Hatta Son Zil çaldığında bile. Çizmelerini taş kaplı zemine sürterken, işlenmiş taşların arasından nüveliklerin çıkıp onu yok etmesini diledi.</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>“Arlen! Ulu Yaratıcı! Burada ne yapıyorsun sen?!” diye bağırdı Elissa, malikâneye giren Arlen’ın yanına koşarak. “Güneş battığı zaman, Cob’un evinde kaldığını düşünmüştük!”</p>

  <p>“Sadece düşünmek için zamana ihtiyacım vardı,” diye ağzında geveledi Arlen.</p>

  <p>“Dışarıda, karanlıkta mı?!”</p>

  <p>Arlen omuz silkti. “Şehir muhafazalı. Etrafta nüvelik yok-”</p>

  <p>Elissa, konuşmak için ağzım açtı ama Arlen’in gözlerindeki bakışı yakaladı ve söyleyeceği sitem sözcükleri, dudaklarına ulaşamadan uçup gitti. “Arlen ne oldu?” diye sordu uysal bir şekilde.</p>

  <p>“Sana söylediğim şeyleri Mery’ye de söyledim,” dedi Arlen, duygusuzca gülerek. “Ama o senin kadar iyi karşılamadı.”</p>

  <p>“Aslına bakarsan ben de o kadar iyi karşıladığımı hatırlamıyorum,” dedi Elissa.</p>

  <p>“Söylemek istediğim şeyi anlamışsındır o zaman,” diye katıldı Arlen, merdivenlerden çıkarak. Odasına gitti ve camı bir hamlede açtı. Serin gece havasını içine çekip karanlığa baktı.</p>

  <p>Sabah olduğunda, Loncabaşı Malcum’u görmeye gitti.</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>Ertesi sabah Marya şafaktan önce ağlamaya başladı, ama sesi rahatsızlıktan ziyade bir iç rahatlığı getiriyordu. Elissa, gece vakti ölen çocukların hikâyelerini duymuştu ve bu düşünce onu öylesine dehşete düşürüyordu ki, uyku vakti geldiğinde bebeği onun kollarından zorla almaları gerekiyordu. Kadının rüyaları, midesini düğümleyen endişelerle doluydu.</p>

  <p>Elissa, ayağını yataktan dışarı savurdu ve emzirmeye hazır olmak için bir göğsünü açarken terliklerini giydi. Marya, göğüs ucunu sertçe sıkıyordu ama bu acı bile içini rahatlatıyordu, zira Marya’nın göğsünü böyle sertçe sıkması, biricik evladındaki güce işaret ediyordu. “İşte böyle ışığım,” dedi sevgi dolu bir biçimde, “iç ve güçlen.”</p>

  <p>Bebeğini emzirirken Elissa odada volta atıyordu, zira akşam olduğunda ondan ayrılacağı için şimdiden dehşete düşmüştü. Ragen, kendi halinden memnun bir şekilde yatağında horulduyordu. Emekli olalı sadece birkaç hafta olmuştu ve artık çok daha iyi uyuyordu. Kâbusları eskisi kadar sık değildi. Günleri Elissa ve Marya’yla dolu dolu geçiyor, o yüzden de yol onu eskisi gibi kendine çekmiyordu.</p>

  <p>Marya, sonunda emmeyi bırakıp halinden memnun bir şekilde geğirdi ve yeniden sızdı. Elissa da onu öpüp beşiğine geri götürdü ve kapıya yöneldi. Her zamanki gibi Margrit orada onu bekliyordu.</p>

  <p>“İyi sabahlar Elissa Ana,” dedi kadın. Bu unvan ve söylenişindeki içten sevgi, Elissa’yı hâlâ neşeyle dolduruyordu. Margrit onun hizmetkârı olsa bile, daha önce, Miln’deki en geçer akçe olan annelik statüsü açısından birbirlerinin akranı olmamışlardı.</p>

  <p>“Şeker kızın bağırışlarını işittim,” dedi Margrit. “Gerçekten çok güçlü bir bebek.”</p>

  <p>“Dışarı çıkmam gerekli,” dedi Elissa. “Lütfen banyoyu hazırla ve mavi elbisemle ermin pelerinimi yatağın üstüne ser.” Kadın onaylayarak başını salladı ve Elissa, bebeğinin yanma geri döndü. Banyosunu yapıp kıyafetlerini giydikten sonra, Marya’yı isteksiz bir şekilde Margrit’e teslim etti ve kocası henüz uyanmadan şehre çıktı. Bu işe burnunu soktuğu için Ragen onu azarlayacaktı ama Elissa, Arlen’in bir uçurumun kenarında olduğunu biliyordu. Harekete geçmeyip de Arlen’in bu uçurumdan düşmesine göz yumamazdı.</p>

  <p>Arlen’ın, onu Kütüphane’ye girerken görmesinden korkarak etrafına bakındı. Mery’yi odaların içinde veya kitap yığınlarının arasında bulamayınca buna pek şaşırmadı. Arlen sadece kendisini ilgilendiren pek çok şeyde olduğu gibi Mery’den de fazla bahsetmezdi, ancak bahsettiği zamanlarda, Elissa onu dikkatle dinlemişti. Arlen ile Mery için Kütüphane’nin neresinin özel bir anlam taşıdığını biliyor ve kızın orada olacağını tahmin edebiliyordu.</p>

  <p>Gerçekten de Elissa, Mery’yi, Kütüphane’nin çatısında ağlarken buldu.</p>

  <p>“Elissa Ana!” diye nefesini tuttu Mery, çabucak gözyaşlarını silerek. “Beni korkuttunuz!”</p>

  <p>“Üzgünüm tatlım,” dedi Elissa, onun yanma giderek. “Eğer gitmemi istersen, giderim, ama konuşmaya ihtiyacın olduğunu düşündüm.”</p>

  <p>“Sizi Arlen mı gönderdi?” diye sordu Mery.</p>

  <p>“Hayır,” diye cevapladı Elissa. “Ama onun ne kadar üzgün olduğunu gördüm ve bu durum senin için de zor olmalı diye düşündüm.”</p>

  <p>“Arlen üzgün müydü?” diyerek burnunu çekti Mery.</p>

  <p>“Karanlıkta, saatlerce sokaklarda dolaşmış,” dedi Elissa. “Çok endişelendim.”</p>

  <p>Mery kafasını sağa sola salladı. “Kendini öldürtmeye kararlı,” diye mırıldandı.</p>

  <p>“Bence tam tersi,” dedi Elissa. “Bence, umutsuzca kendini hayatta hissetmeye çalışıyor.” Mery, ona meraklı gözlerle bakınca Elissa kızın yanına oturdu.</p>

  <p>“Yıllar boyu,” dedi Elissa, “kocamın neden evinden uzaklarda dolaşma ihtiyacı duyduğunu anlayamadım. Neden birkaç kâğıt parçası ve emanet için nüveliklerle karşı karşıya gelip hayatını riske ettiğini... Bizi iki ömür boyunca lüks içinde yaşatacak kadar para kazanmış olmasına rağmen bu işe hâlâ neden devam ettiğini anlamıyordum.</p>

  <p>“İnsanlar, Ulakları betimlemek için sorumluluk, onur ve özveri gibi sözcükler kullanıyorlar. Kendilerini de, Ulakların, bu işi, saydığım bu yüce değerler uğruna yaptığına inandırıyorlar.”</p>

  <p>“Öyle değil mi?” diye sordu Mery.</p>

  <p>“Bir zamanlar ben de öyle olduğunu düşünürdüm,” dedi Elissa. “Ama şimdi, her şeyi daha açıkça görüyorum. Bazı zamanlar kendimizi o kadar çok canlı hissederiz ki, o zamanlar geçip gittiğinde kendimizi... sönmüş hissederiz. Böyle olduğunda, tekrardan canlı hissetmek için neredeyse her şeyi yaparız.”</p>

  <p>“Ben kendimi hiç sönmüş hissetmedim,” dedi Mery.</p>

  <p>“Ben de hissetmemiştim,” diye karşılık verdi Elissa. “Hamile kalana kadar da hissetmedim. Ama birdenbire, içimde büyüyen bir yaşamdan sorumlu oldum. Yediğim her şey, yaptığım her şey, onu da etkiliyordu. O kadar çok beklemiştim ki, bebeğimi kaybedeceğimi düşününce dehşete kapılıyordum. Benim yaşımdaki birçok kadın gibi...”</p>

  <p>“Siz o kadar yaşlı değilsiniz,” diye karşı çıktı Mery. Elissa sadece gülümsedi.</p>

  <p>“Marya’nın kalbinin içimde attığını hissedebiliyordum,” diye devam etti Elissa. “Kendi kalbim de onunkiyle uyum içinde atıyordu. Böyle bir şeyi daha önce hiç hissetmemiştim. Şimdi, bebeğim doğdu ve ben, bu duyguyu bir daha asla hissedemeyeceğim diye korkuyorum. Maryaya umutsuzca tutunuyorum, ama o bağlantı asla eskisi gibi olmayacak.”</p>

  <p>“Bunun Arlen’la ilgisi nedir?” diye sordu Mery.</p>

  <p>“Sana Ulakların seyahat ettiklerinde kendilerini nasıl hissettiklerini anlatmaya çalışıyorum,” dedi Elissa. “Bence,</p>

  <p>Ragen’ın hayatını kaybetme riskiyle hep karşı karşıya olması, hayatının ne kadar değerli olduğunu anlamasını sağladı ve içinde, ölmesine asla izin vermeyecek bir yaşama içgüdüsü oluşturdu.</p>

  <p>“Arlen için ise, durum bundan farklı. Nüvelikler ondan çok fazla şeyi koparıp almış Mery. Ve o bu yüzden kendini suçluyor. Bence, kalbinin derinliklerinde, kendinden nefret bile ediyor. Bu yüzden nüvelikleri suçluyor ve ancak onlara meydan okuduğunda huzur bulabiliyor.”</p>

  <p>“Ah, Arlen,” diye fısıldadı Mery. Gözleri bir kez daha yaşlarla dolmuştu.</p>

  <p>Elissa uzanıp kızın yanağına dokundu. “Ama seni seviyor,” dedi. “Senin hakkında konuştuğu zaman bunu hissedebiliyorum. Bence, bazen, seni sevmekle meşgul olduğu zamanlarda, kendinden nefret etmeyi unutuveriyor.”</p>

  <p>“Siz nasıl başardınız Ana?” diye sordu Mery. “Nasıl o kadar sene, bir Ulak’la evli kalmaya dayanabildiniz?”</p>

  <p>Elissa iç geçirdi. “Çünkü Ragen hem iyi kalpli hem de güçlü bir erkek. Öyle bir erkeğin ne kadar nadir olduğunu çok iyi biliyorum. Beni sevdiğinden ve her seferinde geri geleceğinden asla şüphe etmedim. Ama en büyük nedeni şu ki, onunla geçirdiğim anlar, ayrı kaldığımız anların hepsine değerdi.”</p>

  <p>Kollarını Mery’nin omzuna dolayıp kıza sıkıca sarıldı. “Ona eve gelmesi için bir neden ver Mery. Eğer bunu yaparsan, bence Arlen kendi hayatının bir değeri olduğunu eninde sonunda anlayacaktır.”</p>

  <p>“Onun hiç gitmesini istemiyorum ki,” dedi Mery sessizce.</p>

  <p>“Biliyorum,” diyerek ona katıldı Elissa. “Ben de istemiyorum. Ama eğer giderse, ona olan sevgimin azalacağını da hiç sanmıyorum.”</p>

  <p>Mery iç geçirdi. “Ben de,” dedi.</p>

  <p>Jaik o sabah değirmene gitmek için evinden çıkarken, Arlen onu evinin kapısında bekliyordu. Şafak Habercisi adını verdiği siyah yeleli, kahverengi atı yanında, zırhı da üzerindeydi.</p>

  <p>“Bu da ne?” diye sordu Jaik. “Harden Koruluğu’na mı gidiyorsun?”</p>

  <p>“Daha da ötesine,” dedi Arlen. “Lonca’dan, Lakton’a bir mesaj götürmek için iş aldım.”</p>

  <p>“Lakton mu?!” diyen Jaik’in ağzı açık kaldı. “Oraya gitmen haftalar sürer!”</p>

  <p>“Benimle gelebilirsin,” diye teklifte bulundu Arlen.</p>

  <p>“Ne?” diye sordu Jaik.</p>

  <p>“Jonglör’üm olarak,” dedi Arlen.</p>

  <p>Jaik, “Arlen, ben hazır değilim...” diyecek olduysa da, Arlen sözünü kesti: “Cob, ‘Bir şeyi öğrenmenin en iyi yolu, o şeyi yapmaktır,’ der. Benimle gel ve bu işi beraber öğrenelim! Sonsuza kadar değirmende mi çalışmak istiyorsun?”</p>

  <p>Jaik gözlerini taş döşeli zemine çevirdi. “Değirmencilik o kadar da kötü bir iş değil,” dedi, ağırlığını bir ayağından diğerine vererek.</p>

  <p>Arlen ona bir anlığına sessizce baktı ve sonra başını aşağı yukarı salladı. “Kendine iyi bak olur mu Jaik?” dedi, Şafak Habercisi’ne binerken.</p>

  <p>“Ne zaman geriye döneceksin?” diye sordu Jaik.</p>

  <p>Arlen omuz silkti. “Bilmiyorum,” dedi, şehrin kapılarına bakarak. “Belki de hiçbir zaman.”</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>Elissa ve Mery, Arlen’ın geri dönüşü için beklemek üzere, o sabah malikâneye geri döndüler. <i>”Fazla</i> kolayca vazgeçme,” diye öğütledi Elissa, yürürlerken. “Sahip olduğun <i>bütün</i> güçten vazgeçmen hiç iyi olmaz. Senin için mücadele etmesini sağla, yoksa değerini asla anlamaz.”</p>

  <p>“Anlayacağını düşünüyor musunuz?” diye sordu Mery.</p>

  <p>“Ah,” diyerek gülümsedi Elissa. “Anlayacağını <i>biliyorum.”</i></p>

  <p>“Bu sabah Arlen’ı gördün mü?” diye sordu Elissa, Margrit’e, malikâneye ulaştıklarında.</p>

  <p>“Evet Ana,” diye cevapladı kadın. “Birkaç saat önce. Marya ile biraz zaman geçirdi ve bir çantayla gitti.”</p>

  <p>“Çantayla mı?” diye sordu Elissa.</p>

  <p>Margrit omuz silkti. “Büyük ihtimal, Harden Koruluğu’na ya da öyle bir yere gidiyordur.”</p>

  <p>Elissa başını salladı. Arlen’in bir-iki gün şehirden ayrılmaya karar vermesine şaşırmamıştı. “Yarına kadar gelmeyecektir,” dedi, Mery’ye. “Gel de gitmeden sana bebeği göstereyim.”</p>

  <p>Yukarı kata çıktılar. Marya’nın beşiğine yaklaştıklarında Elissa sevgi dolu sözcükler söyledi ve kızını kucağına almak için sabırsızlandı, ancak bebeğin altına kısmen sıkıştırılmış olan katlı bir kâğıt görünce aniden durdu.</p>

  <p>Elleri titreye titreye parşömeni bebeğin altından aldı ve yüksek sesle okudu.</p>

  <p><i>Sevgili Elissa ve Ragen,</i></p>

  <p><i>Ulaklar Loncası’ndan, Lakton’a gitmemi gerektirecek bir iş aldım. Bu mektubu okuduğunuz zaman çoktan yola koyulmuş olacağım. Herkesin istediği kişi olamadığım için üzgünüm.</i></p>

  <p><i>Her şey için teşekkür ederim. Sizi asla unutmayacağım.</i></p>

  <p><i>-Arlen</i></p>

  <p>“HAYIR!” diye bağırdı Mery. Dönüp odadan dışarı fırladı ve koşarak evi terk etti.</p>

  <p>“Ragen!” diye bağırdı Elissa. “Ragen!!”</p>

  <p>Kocası koşa koşa yanına geldi ve notu okuduğunda başını hüzünlü bir şekilde sağa sola salladı. “Her zamanki gibi sorunlarından kaçıyorsun,” diye mırıldandı.</p>

  <p>“Eee?” dedi Elissa.</p>

  <p>“Eee ne?” diye sordu Ragen.</p>

  <p>“Git ve bul onu!” diye bağırdı kadın. “Onu geri getir!” Ragen, karısına sert bir bakışla karşılık verdi ve tek bir kelime bile konuşmadan adeta tartıştılar. Elissa, bunun baştan kaybedilmiş bir savaş olduğunu biliyordu. Çok geçmeden gözlerini yere çevirdi.</p>

  <p>“Çok erken,” diye fısıldadı. “Neden bir gün daha bekleyemedi ki?” Ağlamaya başladığı sırada, Ragen onu kollarıyla sarmaladı.</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>“Arlen!” diye çığlık atıyordu Mery, koşarken. Tüm yapmacık sakinliği, güçlü görünme isteği ve Arlen’ı kendisi için mücadele ettirme arzusu uçup gitmişti. Şimdi tek istediği, şehri terk etmeden önce onu bulup ne kadar sevdiğini ve ne yapmayı seçerse seçsin, sevmeye devam edeceğini söyleyebilmekti.</p>

  <p>Şehir kapısına, rekor zamanda ulaştı. Yorgunluktan nefes nefese kalmıştı ancak çok geçti. Muhafızlar, Arlen’ın şehri saatler önce terk ettiğini söyledi.</p>

  <p>Mery, kalbinde, onun bir daha geri gelmeyeceğini biliyordu. Eğer onu istiyorsa, peşinden gitmesi gerekecekti. Ata binmeyi biliyordu. Ragen’dan bir at alıp Arlen’in peşine düşebilirdi. Arlen ilk gecesini Harden Koruluğu’nda geçirecekti, bundan emindi. Mery, eğer acele ederse oraya zamanında ulaşabilirdi.</p>

  <p>Arlen’ı kaybedeceği düşüncesinin sağladığı taze bir güçle, malikâneye geri koştu. “Gitmiş!” diye bağırdı Elissa ve Ragen’a. “Sizden bir at ödünç almam gerekli!”</p>

  <p>Ragen kafasını sağa sola salladı. “Öğle vaktini geçtik. Oraya zamanında ulaşman imkânsız. Yolu yarılarsın ve nüvelikler seni parçalara ayırır,” dedi.</p>

  <p>“Önemi yok!” diye çığlık attı Mery. “Denemek zorundayım!” Ahırların olduğu tarafa bir ok gibi fırladı ama Ragen onu bir hamlede yakaladı. Mery ağlaya sızlaya onun göğsüne vurduysa da Ragen kaya gibiydi, yapacağı hiçbir şey bu emekli Ulak’ın ellerinden kurtulmaya yetmeyecekti.</p>

  <p>İşte tam o anda Mery, Miln’in bir hapishane olduğunu söylediğinde Arlen’in ne demeye çalıştığını anladı. Kişinin kendini sönük hissetmesi böyle bir şey olmalıydı.</p>

  <p>Cob, kendisine bırakılan kısa mektubu bulduğunda vakit bir hayli geç olmuştu. Kâğıt parçası, tezgâhın üstündeki muhasebe defterinin arasına iliştirilmişti. Arlen, mektubunda, yedi yılı tamamlamadan gittiği için özür diliyordu. Cob’un bu durumu anlayacağını umut ettiğini söylüyordu. Cob, mektubu tekrar tekrar okuyup her kelimeyi ve satır aralarındaki manaları ezberledi.</p>

  <p>“Ulu Yaratıcı! Arlen, tabii ki anlıyorum,” dedi.</p>

  <p>Ve ağlamaya başladı.</p>
</body>
</html>