<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="23: Yeniden Doğuş"><b>23</b></h2>

  <h2 class="sigil_not_in_toc" style="text-align: center;"><b>Yeniden Doğuş</b></h2>

  <h5 class="sigil_not_in_toc" style="text-align: center;"><b>D.S. 328</b></h5>

  <div style="text-align: center;">
    <img alt="kisim11" src="../Images/kisim11.jpeg"/><b><br/></b>
  </div>

  <p>Parlayan güneş, Arlen’in bilincini yerine getirdi. Kafasını kaldırıp ağzındaki çamuru tükürürken kumlar yüzüne yapıştı. Dizleri üzerinde doğrulmaya çalışırken etrafına bakındı; her yer kumdu.</p>

  <p>Onu çöle taşıyıp ölüme terk etmişlerdi.</p>

  <p>“Korkaklar!” diye haykırdı. “Kendi göremediğiniz işi çöle yaptırarak temize çıkamazsınız!”</p>

  <p>Dizleri üzerinde titredi. Vücudu ona sırtüstü yatıp ölmeyi beklemesini haykırırken, ayağa kalkmak için güç bulmaya çalıştı. Başı dönüyordu.</p>

  <p>Krasialılara yardım etmeye gelmişti. Ona nasıl böyle ihanet edebilirlerdi?</p>

  <p><i>Kendini kandırma,</i> dedi kafasındaki bir ses. <i>Kendin de az ihanette bulunmadın. Sana en çok ihtiyacı olduğu anda babandan kaçtın. Çıraklığın bitmeden Cob’u terk ettin. Veda bile etmeden Ragen ile Elissa’yı bırakıp gittin. Ve Mery...</i></p>

  <p>“Seni özleyecek kimin var <i>Par’chin</i>?” diye sormuştu Jardir. “Öldüğünde, ardından tek bir gözyaşı şişesi bile dolduramazsın.” Haklıydı da.</p>

  <p>Eğer burada ölecek olursa, yokluğunu bir tek tüccarlar fark ederdi. Hayatından endişe etmek yerine, yalnızca kendi kazançlarını düşünecek olan tüccarlar... Arlen bunu çok iyi biliyordu. Onu seven herkesi terk etmekle bunları hak etmişti belki de. Belki de orada öylece yatıp ölmeyi beklemeliydi.</p>

  <p>Dizleri tutmuyordu. Kumlar onu kendine çekiyor, kollarına çağırıyordu sanki. Mücadele etmeyi bırakmak üzereydi ki, gözüne bir şey takıldı.</p>

  <p>Birkaç metre ötede, kumun içinde bir su matarası vardı. Jardir, vicdanına yenik mi düşmüştü acaba? Yoksa adamlarından biri arkasına bakıp, ihanete uğrayan Ulak’a acımış mıydı?</p>

  <p>Arlen, mataraya doğru süründü ve nesneyi bir cankurtaran halatıymışçasına kavradı. Arkasından yas tutacak birileri vardı belli ki.</p>

  <p>Ama çok da fark etmezdi. Krasia’ya geri dönse bile hiç kimse, Sharum Ka varken bir <i>chin’e</i> inanmazdı. Jardir’in ağzından çıkacak tek bir sözcükle, <i>dal’Sharumhr</i> hiç düşünmeden Arlen’ı öldürürdü.</p>

  <p><i>Peki hayatım tehlikeye atarak edindiğin mızrak onlarda mı kalmalı?</i> diye sordu kendi kendine Arlen. <i>Şafak Habercisi, taşınabilir çemberin ve sahip olduğun diğer her şey onlarda mı kalsın</i>?</p>

  <p>Bu düşünceyle Arlen elini beline attı. İçi rahatlamıştı, zira her şeyini kaybetmemişti. Labirent’te savaşırken bile yanından ayırmadığı basit deri çantası, hâlâ belindeydi. İçinde küçük bir muhafaza seti, şifalı ot kesesi ve... defteri vardı.</p>

  <p>Defter her şeyi değiştirirdi. Arlen, diğer kitaplarını kaybetmiş olsa da, hepsi yan yana dizilse bile, bu defter kadar değerli olamazlardı. Miln’i terk ettiği günden beri Arlen, öğrendiği her yeni muhafazayı bu deftere geçirmişti.</p>

  <p>Buna mızrağın üstünde olanlar da dahildi.</p>

  <p><i>Eğer o kadar istiyorlarsa lanet mızrak onlarda kalsın,</i> diye düşündü Arlen. <i>Kendime yenisini yapabilirim.</i></p>

  <p>Derin bir nefes alarak, zorlana zorlana da olsa ayağa kalktı. Ilık su matarasını yerden kaldırıp suyundan küçük bir yudum aldı. Sonra matarayı omzuna astı ve en yakın kum tepesine tırmandı.</p>

  <p style="text-align: center;"><img alt="kisim3" src="../Images/kisim3.jpeg"/><br/></p>

  <p>Gözlerini kumlardan koruyarak baktığında, uzakta, Krasia’yı bir serapmış gibi görebiliyordu. Nerede olduğunu çıkarabilirse Şafak Vahası’na doğru yolunu bulabilirdi. Atı olmadan, yolculuk, bir hafta boyunca çölde muhafazasız bir şekilde uyuması anlamına gelecekti. O zamana kadar suyu da biterdi ama bu o kadar da önemli olmasa gerekti. Zira susuzluktan ölene kadar, kum iblisleri onu haklamayı pekâlâ başarırdı.</p>

  <p>Arlen, yürürken domuzkökü çiğniyordu. Bitkinin tadı acıydı ve midesini altüst ediyordu ama vücudu iblis kesikleriyle doluydu ve kök, bunların iltihaplanmasını önlerdi. Kaldı ki, yiyecek bir şey yokken, mide bulantısı, açlık sancılarına tercih edilebilecek bir şeydi.</p>

  <p>Boğazı kuru ve şiş olmasına rağmen, suyunu idareli kullandı. Gömleğini, güneşten korunmak için kafasına sarmış ama bu şekilde sırtını savunmasız bırakmıştı. Sırtındaki deri, aldığı darbelerden dolayı morarmış ve üstüne üstlük güneşten dolayı kızarmıştı. Attığı her adım işkenceydi.</p>

  <p>Güneş neredeyse batana kadar yürümeye devam etti. Sanki hiçbir ilerleme kaydedemiyormuş gibi hissediyordu ama arkasında bıraktığı izler, şaşırtıcı bir mesafeyi geride bıraktığını gösteriyordu.</p>

  <p>Gece çökünce, ısıran soğuğun yanında nüvelikleri de beraberinde getirdi. Bunların ikisi de onu öldürmeye yeterdi, o yüzden Arlen ikisinden de saklanmak için kendini kuma gömdü. Böylece hem vücut ısısını koruyabilecek hem de iblislerden sakınabilecekti. Defterinden bir sayfayı koparıp rulo yaparak, kumun içinde ince bir nefes alma borusu olarak kullandı ama yattığı yerde yine de boğuluyormuş gibi hissetti. Nüveliklerin onu bulacağı düşüncesiyle dehşet içinde bir gece geçirdi. Güneş doğup çöl zemini ısındığı zaman, kumdan mezarını kazarak dışarı çıktı ve yalpalayarak yürümeye devam etti. Bütün gece hiç dinlenememiş gibi hissediyordu.</p>

  <p>Böylece günler günleri, geceler geceleri kovaladı. Yemeksiz, dinlenmesiz ve neredeyse susuz geçen günlerin ardından bir hayli zayıfladı. Derisi çatlayıp kanamaya başlamıştı, ama Arlen bunu görmezden gelip yürümeye devam etti. Güneşin işkencesi gittikçe ağırlaşıyor ve düz ufuk çizgisi, hiç de yaklaşıyormuş gibi görünmüyordu.</p>

  <p>Bir ara çizmelerini de kaybetti. Nasıl veya ne zaman olduğundan emin değildi. Ayakları, sıcak kumun üzerinde yürümekten yara olmuş ve kanamıştı. Gömleğinin kollarını yırtarak ayaklarına bağladı.</p>

  <p>Gittikçe sıklaşan aralıklarla yere düşüyordu. Bazen hemen ayağa kalkıyor, bazense bayılıp dakikalar sonra, hatta saatler sonra ayağa kalkabiliyordu. Kimi zaman düştükten sonra bir kum tepesinden aşağı kadar yuvarlandığı bile oluyordu. Artık tükenmiş halde olduğu için, bu uzun baygınlıkları, acı veren adımları arasında kendisine dinlenme imkânı sağlayan bir lütuf olarak görüyordu.</p>

  <p>Suyu bittikten sonra, artık günlerin sayısını da unutmuştu. Hâlâ çöl yolundaydı ama daha ne kadar gideceği konusunda hiçbir fikri yoktu. Soyulmuş dudakları kupkuruydu. Vücudundaki kesikler ve yaralar bile artık akıntı yapmıyordu. Vücudundaki tüm sıvılar buharlaşmıştı sanki.</p>

  <p style="text-align: center;"><img alt="kisim3" src="../Images/kisim3.jpeg"/><br/></p>

  <p>Tekrar düştü ve ayağa kalkmak için bir neden bulmakta zorlandı.</p>

  <p>Arlen irkilerek uyandı. Yüzü ıslaktı. Gece vaktiydi ve bu onu dehşete düşürmeliydi, ancak artık korkacak gücü bile kendinde bulamıyordu.</p>

  <p>Aşağı bakınca, yüzünün Şafak Vahası’ndaki göletin kenarında, elininse suyun içinde olduğunu gördü.</p>

  <p>Acaba nasıl ulaşmıştı buraya. En son hatırladığı şey... en son hatırladığı şeyin ne olduğu hakkında hiçbir fikri yoktu. Çölde yaptığı seyahati hayal meyal hatırlıyor ama zaten umursamıyordu. Başarmıştı ve önemli olan da buydu. Vahanın etrafındaki muhafazalı dikilitaşların arasında güvendeydi.</p>

  <p>Kafasını gölete daldırarak kana kana içmeye başladı. Başını sudan çıkardığında kustu ve ondan sonra kendini daha yavaş içmeye zorladı. Susuzluğunu gidermesinin ardından gözlerini tekrar kapattı ve bir haftadır ilk kez deliksiz bir uyku çekti.</p>

  <p>Uyandığı zaman, vaha depolarına adeta saldırdı. Yiyeceğin yanı sıra, battaniyeler, şifalı otlar ve yedek bir muhafaza seti de buldu. Yiyecek toplayacak gücü olmadığından birkaç gün boyunca sadece kurutulmuş olanları yedi, serin sudan içti ve yaralarını temizledi. Çok geçmeden taze meyvelerden toplayabilecek duruma gelmişti. Bir hafta sonra kendinde balık tutacak gücü de bulmuştu. İki hafta sonra ise acı duymadan ayağa kalkıp gerinebiliyordu.</p>

  <p>Vahadaki depolar, çölden çıkabilmesini sağlayacak kadar doluydu. Kavrulmuş kil ovalarından sürünerek çıktığında yarı ölü olacaktı, ama aynı zamanda yarı hayatta da olacaktı.</p>

  <p>Vahada birkaç mızrak da buldu ama kaybettiği muhteşem metal silahla karşılaştırıldığında, uçları sivriltilmiş tahta mızraklar çok yetersiz görünüyordu. Sembolleri sertleştirecek cilası olmadan, mızraklarına oyduğu muhafazalar, sert nüvelik derisine saplandığı anda bozulacaktı.</p>

  <p>İblislerin canını alacak muhafazaları vardı ama onları üzerine işleyeceği bir silahı olmadan ne işe yararlardı ki?</p>

  <p>Saldırı muhafazalarını taşların üzerine çizmeyi düşündü. Bu taşları fırlatabilir ya da eliyle nüveliklerin üzerine bile bastırabilirdi...</p>

  <p>Bunu düşününce kahkaha attı. Eğer bir iblisin yanına o kadar yaklaşacaksa, muhafazaları pekâlâ elinin üzerine dövme de yapabilirdi.</p>

  <p>Bu düşüncenin zihninde filizlenmesiyle birlikte, kahkahası dindi. İşe yarayabilir miydi? Eğer işe yararsa, kimsenin ondan çalamayacağı, hiçbir nüveliğin, onun kavrayışından sökemeyeceği ve onu hazırlıksız yakalayamayacağı bir silaha sahip olurdu.</p>

  <p>Defterini çıkardı ve mızrağın her iki ucundaki muhafazaları inceledi. Bunlar saldırı amaçlı muhafazalardı. Saptaki muhafazalar ise savunma amaçlıydı. Mızrağın keskin olmayan kıç tarafındaki muhafazaların, diğerleriyle bağlantı kurarak bir hat oluşturmadığını gördü, aynı şey sivri ucunun kenarındaki muhafazalar için de geçerliydi. Tek başlarına duruyorlardı; aynı sembol mızrağın silindir şeklinin etrafına ve sondaki düz kısmının üzerine tekrar tekrar oyulmuştu. Belki de uçlardaki muhafazalarla saptaki muhafazaların farkı, uçtakilerin kesip yarmaya, saptakilerin ise ağır darbeler indirmeye yönelik olmasıydı.</p>

  <p>Güneş ufukta alçalırken, Arlen, ağır darbeler indirmeye yarayan muhafazayı, kendine güvenene kadar kumun üzerine tekrar tekrar çizdi. Muhafaza setinden bir fırça ile boya kutusu aldı ve muhafazayı büyük bir dikkatle sol elinin avuç içine çizdi. Kuruyana kadar da hafifçe üfledi.</p>

  <p>Sol eliyle sağ eline muhafaza çizmesi daha zordu ama Arlen, deneyimlerinden biliyordu ki, sol eliyle de aynı mükemmellikte muhafaza çizebiliyordu. Tabii tek fark bunun daha uzun sürmesiydi.</p>

  <p>Karanlık çökerken ellerini yavaş yavaş açıp kapadı ve hareketlerinin, kuru boyayı çatlatıp soymayacağından emin oldu. Tatmin olduktan sonra, vahayı koruyan muhafazalı dikilitaşların yanına gitti ve iblislerin, vahayı çevreleyen geniş muhafaza çemberinin etrafında turlayıp avlarının kokularını almaya çalışmalarını izledi.</p>

  <p>Onu gören ilk nüvelik, sıradan bir iblisti: uzun kollarıyla kaslı bacaklarını gövdesine doğru çekmiş beklemekte olan bir metre boyunda bir kum iblisi. Arlen’ın gözlerine bakarken dikenli kuyruğu ileri geri hareket ediyordu.</p>

  <p>Çok geçmeden muhafaza ağına atıldı. Havaya zıplarken, Arlen bir adım kenara çekildi ve uzanarak iki muhafazayı elleriyle kapattı. Ağ işlevini yitirdi ve nüvelik hiçbir engelle karşılaşmadan içeri girip Arlen’ın yanından geçtiği için şaşkın bir şekilde etrafına bakındı. Çabucak elini geri çeken Arlen, muhafaza ağını tekrar devreye soktu. Ne olursa olsun, iblis hayatta kalamayacaktı. Ya Arlen’la savaşırken ölecek ya da Arlen’ı öldürdükten sonra, sabahleyin güneş doğup da onu kül haline getirene kadar muhafazalı vahanın içinde kısılıp kalacaktı.</p>

  <p>İblis, kendini toparlayıp arkasına döndü; tıslayarak, sıra sıra dizilmiş dişlerini gösterdi. Ufak bir daire çizecek şekilde yan yan yürürken kuyruğu keskin hareketlerle oynuyor, lif lif kasları geriliyordu. Derken bir kedi gibi hırlayarak bir kez daha saldırdı.</p>

  <p>Arlen da doğrudan doğruya yaratığın üzerine doğru hamle yaptı ve iblisten uzun olan kollarını uzatarak, avuçlarını açtığı ellerini yukarı kaldırdı. Yaratığın sert derisi muhafazalarla temas ettiği anda, nüvelik, bir ışık patlaması eşliğinde acı acı haykırıp geriye savruldu. Yere sertçe düşen yaratığa bakan Arlen, temas noktasının tüttüğünü gördü. Gülümsedi.</p>

  <p>İblis yine ayakları üzerine doğruldu ve bu sefer daha da dikkatli bir şekilde hareket etmeye başladı. Avının kendisine bu şekilde karşılık vermesine alışık değildi. Çok geçmeden cesaretini yeniden toplayarak saldırdı.</p>

  <p>Arlen, nüveliğin bileklerini tuttu ve arkaya doğru yuvarlanıp yaratığın karnına ayağını geçirerek onu geriye doğru fırlattı. Temas anında muhafazalar yeniden parlamış ve Arlen sihrin işe yaradığını hissetmişti. Bu, onun canını acıtmasa da nüveliğin eti kızarır gibi yanıyordu. Ellerinde enerjiden dolayı küçük bir karıncalanma oluyordu sadece. Sanki dolaşımı durmuş da ufak dikenler batmış gibi hissediyordu. Bu hisle birlikte kollarından yukarı doğru da bir ürperti oluşuyordu.</p>

  <p>İkisi de çabucak ayağa kalktılar ve Arlen, nüveliğin hırlamasına benzer bir hırlamayla cevap verdi. İblis, yanmış bileklerini yalayıp acısını geçiştirmeye çalıştı. Arlen yaratığın gözlerindeki saygı ifadesini görebiliyordu. Saygı ve korku. Bu kez, avcı olan oydu.</p>

  <p>Ne var ki Arlen’in özgüveni, neredeyse ölümüne sebep olacaktı. İblis tiz bir çığlıkla üzerine atlayınca bu sefer Arlen fazla yavaş davrandı. Yana çekilmeye çalışırken, iblisin kara pençeleri göğüs bölgesini tırmıkladı.</p>

  <p>Umutsuzca yumruk atmaya çalıştı; muhafazaların avuçlarında olduğunu unutmuştu. Nüveliğin pis derisine vururken parmaklarının eklem yerleri soyulsa da darbesinin pek bir etkisi olmadı. Kum iblisi pençesinin tersini savurarak onu yere yuvarladı.</p>

  <p>Arlen yaratığın pençe darbelerinden, jilet keskinliğindeki dişlerinden ve kırbaç gibi savurduğu dikenli kuyruğundan kaçmak için panik içinde kendini kenara fırlattı. Kalkmaya çalıştı ama iblis üzerine doğru atılıp onu tekrar yere mıhladı. Arlen, dizini kendi vücuduyla iblisin vücudu arasına sokmayı başararak yaratığı kendinden uzakta tutmayı başarmıştı. Ama iblisin iğrenç kokan sıcak nefesini yüzünde hissedecek kadar yakma gelmesini önleyememişti.</p>

  <p>Ellerini iblisin kulaklarına bastırırken, kendi dişlerini de açığa çıkardı. Avucundaki muhafazalar parlarken nüvelik acıyla çığlık atsa da Arlen onu bırakmadı. Muhafazaların parlaklığı arttıkça yaratığın kulağından dumanlar çıkmaya başladı. İblis, çıldırmış gibi çırpınıp umutsuzca kaçmaya çalışırken, pençelerini rasgele savuruyordu.</p>

  <p>Ama Arlen onu yakalamıştı ve bırakmaya hiç niyeti yoktu. Ellerini o şekilde tutmayı başardığı her saniye, avucundaki karıncalanmanın yoğunluğu artıyordu. Sanki devinim kazanıyordu. Ellerini daha da güçlü bastırdı ve birbirlerine yaklaştıklarını hissedince şaşırdı. Yaratığın kafatası yumuşuyor, sıvı hale geliyordu sanki.</p>

  <p>Böylece nüveliğin saldırısının hızı kesildi ve Arlen yana doğru yuvarlanarak iblisi altına aldı. Yaratık, pençeleriyle Arlen’in kollarını zayıfça kavrayıp çekmeye çalıştı, ama nafileydi. Kaslarını son bir kez zorlayan Arlen, ellerini bir araya getirdi ve nüveliğin kafatasını ezerek patlattı. Yaratığın beyni etrafa saçılmıştı.</p>
</body>
</html>