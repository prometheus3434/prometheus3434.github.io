<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="14: Angiers’a Giden Yol"><b>14</b></h2>

  <h2 class="sigil_not_in_toc" style="text-align: center;"><b>Angiers’a Giden Yol</b></h2>

  <h5 class="sigil_not_in_toc" style="text-align: center;"><b>D.S. 325</b></h5>

  <div style="text-align: center;">
    <img alt="kisim12" src="../Images/kisim12.jpeg"/><b><br/></b>
  </div>

  <p>Erny her öğleden sonra hiç sektirmeden, Bruna’nın kulübesine giden patikadan yukarı çıkardı. Çukur’da her biri birer çırak sahibi olan altı Muhafazacı bulunurdu, ama Erny kızının güvenliğini başka kimseye emanet etmezdi. Ufak tefek kâğıt ustası, Ormancı Çukuru’ndaki en iyi Muhafazacı’ydı ve herkes bunu bilirdi.</p>

  <p>Çoğu zaman, Ulakların uzak diyarlardan edindiği kitap, şifalı ot ve el işi dantellerden satın alıp hediye diye getirirdi. Ama Leesha’nın, onun yolunu gözlemesinin nedeni bu hediyeler değildi. Babasının güçlü muhafazalarının arkasında daha huzurlu uyuyordu ve onu son yedi senedir mutlu görmek, hediyelerin en büyüğüydü. Elona, tabii ki ona zorluk çıkarmaya devam ediyordu, ancak bir zamanlar çıkardığı zorluklara nazaran artık çok daha azdı.</p>

  <p>Ama bugün Leesha güneşin gökyüzündeki hareketini izlerken, kendisini, babasının yapacağı ziyareti dehşetle düşünürken buldu. Zira söyleyeceği şey, adamı derinden yaralayacaktı.</p>

  <p>Aynı zamanda Leesha’yı da yaralayacaktı. Erny, onun haya-tında, işler fazla zorlaştığında tutunduğu bir dal, bir sevgi ve destek kaynağıydı. Babası olmadan Angiers’ta ne yapacaktı? Bruna’sız ne yapacaktı? Oradaki hiç kimse, ona baktıklarında cepli önlüğünden daha fazlasını görebilecek miydi acaba?</p>

  <p>Ama Angiers’ta yalnız ve kimsesiz kalacağına yönelik tüm korkuları, en büyük korkusu karşısında önemsiz kalıyordu: Büyük dünyanın tadına vardıktan sonra, bir daha hiçbir zaman Ormancı Çukuru’na geri dönmek istemeyeceği korkusu.</p>

  <p>Babasının patikadan yürüyerek geldiğini gördüğü anda, bütün bunları düşündüğü sırada ağlamış olduğunu fark etti. Gözlerini sildi ve babası için en iyi gülümsemesini takındı. Tedirgin bir şekilde eteğini düzleştirdi.</p>

  <p>“Leesha!” diye bağırdı babası, kollarını açarak. Leesha da kendini o kollara şükran duyguları içinde bıraktı. Bu küçük ritüeli belki de son kez oynadıklarını biliyordu.</p>

  <p>“Her şey yolunda mı?” diye sordu Erny. “Pazaryerinde olay çıktığını duydum.”</p>

  <p>Ormancı Çukuru gibi küçük bir yerde hemen hemen hiçbir şey sır kalmazdı. “Bir şey yok,” dedi Leesha. “Sorunu hallettim.”</p>

  <p>“Ormancı Çukuru’ndaki herkesin sorunlarını hallediyorsun zaten Leesha,” dedi Erny, kızına sımsıkı sarılarak. “Sensiz ne yapardık bilemiyorum.”</p>

  <p>Leesha ağlamaya başladı. “Aaaa, ağlamak yok,” dedi Erny, kızının yanağındaki bir gözyaşını işaret parmağıyla silerek. “Gözlerini sil ve içeri gir. Ben muhafazaları kontrol edeceğim. Sonra da, lezzetli yahnini yerken, canını sıkan şey neyse onu konuşuruz, hadi bakalım.”</p>

  <p>Leesha gülümsedi. “Annem hâlâ yemekleri yakıyor mu?” diye sordu.</p>

  <p>“Yemekler hâlâ canlı değilse evet,” diye onayladı Erny. Leesha güldü ve babasını, muhafazaları kontrol etmekle baş başa bırakarak, kendisi masayı hazırlamak için içeri yöneldi.</p>

  <p>“Angiers’a gidiyorum,” dedi Leesha, tabaklar boşaldıktan sonra. “Bruna’nın eski bir çırağının nezaretinde eğitim görmek için.”</p>

  <p>Erny, uzun bir süre sessiz kaldı. “Anlıyorum,” dedi sonunda. “Ne zaman?”</p>

  <p>“Marick gitmeye hazır olduğu zaman,” dedi Leesha. “Yarın.”</p>

  <p>Erny kafasını sağa sola salladı. “Benim kızım, açık yolda bir Ulak’la yalnız başına bir hafta boyunca yol gidemez,” dedi. “Bir kervan kiralarım. Daha güvenli olur.”</p>

  <p>“İblisler konusunda dikkatli olurum baba,” dedi Leesha. “Benim endişelendiğim sadece nüvelikler değil,” dedi Erny.</p>

  <p>“Ulak Marick’le başa çıkabilirim,” diye güven verdi Leesha.</p>

  <p>“Gecenin karanlığında bir erkeği kendinden uzak tutmak, pazaryerindeki bir kavgayı durdurmakla aynı şey değildir,” dedi Erny. ‘Yolda hayatta kalmak için en ufak bir umudun olsun istiyorsan, bir Ulak’ı kör bırakamazsın. Sadece birkaç hafta bekle, yalvarırım.”</p>

  <p>Leesha kafasını olumsuzca salladı. “Benim en kısa zamanda tedavi etmem gereken bir çocuk var.”</p>

  <p>“Öyleyse ben de seninle geliyorum,” dedi Erny.</p>

  <p>“Öyle bir şey yapmayacaksın Ernal,” diye araya girdi Bruna. “Leesha’nın bunu kendi başına yapması gerekli.”</p>

  <p>Erny, yaşlı kadına baktı ve bu bakışla hem gözleri hem de iradeleri birbirine kilitlendi. Ancak, Ormancı Çukuru’nda iradesi Bruna’dan daha güçlü olan hiç kimse yoktu ve bu yüzden Erny bakışlarını başka yöne çevirmek zorunda kaldı.</p>

  <p>Leesha, çok geçmeden babasını kapıdan yolcu ediyordu. Ne Erny gitmek istiyor, ne de kızı onun gitmesini arzu ediyordu ama gökyüzü kararmaya başlamıştı ve eve güvenli bir şekilde dönmesi için şimdiden acele etmesi gerekiyordu.</p>

  <p>“Angiers’ta ne kadar kalacaksın?” diye sordu Erny Verandadaki tırabzanları sıkıca kavradı ve Angiers’ın olduğu yöne doğru baktı.</p>

  <p>Leesha omuz silkti. “Bu hem Sahibe Jizell’in bana öğretecek ne kadar şeyi olduğuna hem de buraya gönderdiği çırak Vika’nın öğrenecek ne kadar şeyi olduğuna bağlı. En az bir iki yıl.”</p>

  <p>“Eğer Bruna sensiz o kadar zaman geçirebilirse, ben de geçirebilirim sanırım,” dedi Erny.</p>

  <p>“Ben yokken, onun muhafazalarını kontrol edeceğine söz ver bana,” dedi Leesha, babasının koluna dokunarak.</p>

  <p>“Tabii ki,” dedi Erny, ona sarılmak için dönerek.</p>

  <p>“Seni seviyorum baba,” dedi Leesha.</p>

  <p>“Ben de seni, canım kızım,” dedi Erny, ona sıkıca sarılarak. “Sabahleyin görüşürüz,” diye söz verdi ve kararmakta olan gökyüzünün altında yürümeye başladı.</p>

  <p>“Babanın haklı olduğu bir nokta var,” dedi Bruna, Leesha içeri geri geldiğinde.</p>

  <p>“Öyle mi?” diye sordu Leesha.</p>

  <p>“Ulaklar da en nihayetinde birer erkektir,” diye uyarıda bulundu Bruna.</p>

  <p>“Bundan hiç şüphem yok,” dedi Leesha, pazaryerindeki kavgayı hatırlayarak.</p>

  <p>“Genç usta Marick, şu anda yüzüne gülümseyip iltifatlar yağdırıyor olabilir,” dedi Bruna. “Ama yola çıktığınızda, sen ne dilersen dile, o, istediğini elde edecektir. Orman hisarına ulaştığınızda da, ister Otacı ol ister olma, çok az insan, bir Ulak’ın sözü yerine genç bir kızın sözüne inanacaktır.”</p>

  <p>Leesha kafasını sağa sola salladı. “O, sadece benim ona verdiğime sahip olacak,” dedi, “daha fazlasına değil.”</p>

  <p>Bruna’nın gözleri kısıldı, ama Leesha’nın bu tehlikeden haberdar olduğu konusunda tatmin olarak sadece homurdanmakla yetindi.</p>

  <p>Güneşin ilk ışıklarıyla beraber, kapı sertçe çalındı. Leesha kapıyı açınca karşısında annesini buldu. Elona, Bruna’nın süpürgesinin sapını yiyip kulübeden kovulduğundan beri oraya hiç gelmemişti. Leesha’yı itekleyip içeri geçerken kadının gözlerinde şimşekler çakıyordu.</p>

  <p>Kırklı yaşlarının başında olan Elona, kızı olmasaydı, hâlâ köydeki en güzel kadın olabilirdi. Ama Leesha’nın yazı karşısında bir sonbahar olmak, onun kibrini hiç kırmamıştı. Erny’ye sıkılmış dişleriyle boyun eğiyor olabilirdi, ancak diğer herkesin karşısında hâlâ bir düşes gibi davranıyordu.</p>

  <p>“Kızımı çaldığın yetmemiş gibi, bir de onu uzaklara mı gönderiyorsun?” diye sordu.</p>

  <p>“Sana da günaydınlar anne,” dedi Leesha, kapıyı kapatırken.</p>

  <p>“Sen bu işe karışma!” diye kestirip attı Elona. “Bu cadı senin aklını allak bullak etmiş!”</p>

  <p>Bruna, yulaf lapasını yerken kesik kesik güldü. Bruna, yarı yarıya bitirmiş olduğu yulaf lapasını kenara itip, cevap vermek için ağzını silerken Leesha ikisinin arasına girdi.</p>

  <p>“Kahvaltını bitir,” diye emretti, tabağı Bruna’nın önüne geri iterek. Sonra da annesine dönüp, “Kendim istediğim için gidiyorum anne,” dedi. “Ve geri geldiğimde, Ormancı Çukuru’nda Bruna’nın gençlik zamanlarından beri hiç görülmemiş tedavileri getirmiş olacağım.”</p>

  <p>“Peki bu sefer ne kadar sürecek?” diye sordu Elona. “En doğurgan yıllarını, burnun tozlu kitapların içine gömülü bir şekilde harcadın zaten.”</p>

  <p>“En doğurgan mı!” diyen Leesha’nın nutku tutulmuştu. “Anne, daha yirmi yaşındayım!”</p>

  <p>“Kesinlikle!” diye bağırdı Elona. “Şimdiye kadar, o korkuluğa benzeyen arkadaşın gibi en az üç çocuğun olmalıydı. Kendin doğurmak yerine, gidip köydeki her kadını sen doğurtuyorsun.”</p>

  <p>“En azından Leesha kendi rahmini senin gibi pomm çayıyla pörsütmeyecek kadar zeki çıktı,” diye mırıldandı Bruna.</p>

  <p>Leesha, bir hamlede yaşlı kadına döndü. “Sana yulafını bitirmeni söyledim!” dedi ve Bruna’nın gözleri fal taşı gibi açıldı. Bir cevap yapıştırmaya hazır göründü, ama sonra homurdandı ve ilgisini tekrar tabağına çevirdi.</p>

  <p>“Ben damızlık inek değilim anne,” dedi Leesha. “Hayatta, benim için bundan daha önemli olan şeyler var.”</p>

  <p>“Daha önemli mi?” diye bastırdı Elona. “Daha önemli ne olabilir ki?”</p>

  <p>“Bilmiyorum,” dedi Leesha dürüstçe. “Ama bulduğum zaman anlayacağım.”</p>

  <p>“Ayrıca bu arada, Ormancı Çukuru’nu, hiç tanışmadığın bir kıza ve beceriksiz Darsy’ye emanet edip gidiyorsun. O Darsy ki önce Ande’yi, sonra da yarım düzine insanı neredeyse öldürüyordu.”</p>

  <p>“Sadece birkaç yıl için anne,” dedi Leesha. “Hayatım boyunca bana işe yaramaz dedin, ama şimdi karşıma çıkmış Çukur’un bensiz birkaç yıl idare edemeyeceğini mi söylüyorsun?”</p>

  <p>“Peki ya sana bir şey olursa?” diye sordu Elona. “Ya yoldayken nüveler seni öldürürse? O zaman ne yaparım ben?” “Ne mi yaparsın?” diye sordu Leesha. “Yedi yıl boyunca bana, Gared’ı affetmem için baskı yapmaktan başka doğru dürüst tek kelime etmedin. Artık benim hakkımda hiçbir şey bilmiyorsun anne. Hiç uğraşmadın ki. O yüzden, benim ölümüm senin için büyük bir kayıp olurmuş gibi davranmayı bırak. Eğer Gared’ın çocuğunu dizlerinin üstüne oturtup sevmeyi o kadar istiyorsan, o çocuğu kendin doğurmak zorunda kalacaksın.”</p>

  <p>Elona’nın gözleri fal taşı gibi açıldı ve Leesha’nın çocukken başına buyruk davranışlar sergilediği zamanki gibi, çabucak atılıp öfkeyle cevap verdi. “Seni böyle konuşmaktan men ediyorum!” diye bağırdı, açık eli Leesha’nın yüzüne doğru dalışa geçmişti.</p>

  <p>Ama Leesha, artık bir çocuk değildi. Annesinin boyuna yetişmişti ve hem daha hızlı, hem de daha güçlüydü. Elona’nın bileğini yakalayıp sertçe kavradı. “Sözlerinin benim için ağırlık taşıdığı günlerin üstünden yıllar geçti anne,” dedi.</p>

  <p>Elona, elini çekmeye çalıştıysa da Leesha, sırf yapabileceğini göstermek için biraz daha tuttu. En sonunda bıraktığında, Elona bileğini ovaladı ve kızına hor gören bir edayla baktı. “Bir gün geri döneceksin Leesha,” diye yemin etti. “Sözlerimi hatırla! Ve o zaman her şey senin için daha kötü olacak!”</p>

  <p>“Bence burayı terk etme zamanın geldi anne,” dedi Leesha. Kapıyı açtığı anda, Marick de kapıyı çalmak için elini havaya kaldırmıştı. Elona öfkeli bir ses çıkardı ve genç adamı iterek dışarı fırladıktan sonra patikadan ağır adımlarla yürümeye başladı.</p>

  <p>“Davetsiz geldiğim için özürlerimi kabul edin,” dedi Marick. “Sahibe Bruna’nın cevabı için geldim. Öğlene doğru Angiers’a gitmek üzere yola çıkıyorum da.”</p>

  <p>Leesha, Marick’e baktı. Çenesi morarmıştı ama güneşten bronzlaşmış derisi bunu iyi saklıyordu. Ayrıca Leesha’nın uyguladığı şifalı otlar da dudak ve gözlerinin şişmesini önlemişti.</p>

  <p>“Epey iyileşmiş görünüyorsun,” dedi Leesha.</p>

  <p>“Benim işimde, çabuk iyileşenler daha çok yol alır,” dedi Marick.</p>

  <p>“Öyleyse atını alıp,” dedi Leesha, “bir saat içinde burada ol. Bruna’nın cevabını bizzat ben götüreceğim.”</p>

  <p>Bunu duyunca Marick’in ağzı kulaklarına vardı.</p>

  <p>“Gitmen senin için çok iyi olacak,” dedi Bruna, en sonunda yalnız kaldıklarında. “Ormancı Çukuru’nda artık seni zorlayacak, gelişmeni sağlayacak herhangi bir şey kalmadı. Olduğun yerde saymak için çok gençsin.”</p>

  <p>“Burada beni <i>zorlayacak</i> bir şeylerin olmadığını düşünüyorsan,” dedi Leesha, “o halde biraz önceki olaya pek dikkat etmemişsin.”</p>

  <p>“Belki biraz zorlamış olabilir,” dedi Bruna. “Ama sonuç, şüphe götürmezdi. Elona gibileri karşısında artık çok güçlü bir kadınsın sen.”</p>

  <p><i>Güçlü,</i> diye düşündü Leesha. <i>Güçlü bir kadın mıyım gerçekten de?</i> Çoğu zaman pek böyle hissetmiyordu, ama doğruydu. Ormancı Çukuru’nun sakinleri arasında artık hiç kimse onu korkutmuyordu.</p>

  <p>Yolculuk için ihtiyacı olan şeyleri topladı. Birkaç elbise, birkaç kitap, biraz para, şifalı ot kesesi, bir tulum ve biraz da yiyecek. Güzel elbiselerini, babasının verdiği hediyeleri ve diğer değerli eşyalarını geride bırakarak onları kalbinde saklamaya karar verdi. Ulaklar, hafif yükle seyahat ederdi ve Marick, atının fazla yüklü olmasını iyi karşılamazdı. Bruna, Leesha’ya, eğitimi süresince Jizell’in onun ihtiyaçlarını karşılayacağını söylemiş olsa da, yanına aldığı şeyler Leesha’ya yeni bir hayata başlamak adına çok az ve yetersiz görünüyordu.</p>

  <p><i>Yeni bir hayat.</i> Yol açtığı tüm gerginliğe rağmen bu fikir bir çeşit heyecanı da beraberinde getirmişti. Leesha, Bruna’nın kitaplığındaki her kitabı okumuştu ancak Jizell ile Angiers’taki diğer Otacıların, eğer ikna edilebilirlerse, paylaşacakları çok daha fazla kitabı vardı.</p>

  <p>Ama saat yaklaştıkça, Leesha nefes almakta zorlandığını hissetti. Babası neredeydi? Onu uğurlamaya gelmeyecek miydi?</p>

  <p>“Zaman neredeyse geldi,” dedi Bruna. Leesha kafasını kaldırdı ve gözlerinin nemli olduğunu fark etti.</p>

  <p>“En iyisi vedalarımızı edelim,” dedi Bruna. “Büyük ihtimalle, bir daha böyle bir şansımız olmayacak.”</p>

  <p>“Bruna, ne diyorsun sen?” diye sordu Leesha.</p>

  <p>“Bana aptal numarası yapma,” dedi Bruna. “Ne demeye çalıştığımı biliyorsun. Bana düşen ömrün iki katından fazlasını yaşadım ve sonsuza kadar da buralarda olmayacağım.” “Bruna,” dedi Leesha. “Gitmek zorunda değilim...” “Hah!” dedi Bruna, bir elini sallayarak. “Sana öğretebileceğim her şeyde ustalaştın, o yüzden bu yıllar sana vereceğim son hediye olsun. Git,” diye dürtükledi. “Görebildiğin kadar gör, öğrenebildiğin kadar öğren.”</p>

  <p>Yaşlı kadın kollarını açtı ve Leesha kendini bu kolların arasına bıraktı. “Sadece bana bir söz ver,” dedi kocakarı. “Ben göçüp gittiğimde, Çukur çocuklarıma iyi bak. Bazen başlarına buyruk ve aptal olabilirler, ama gece karanlığa boğulduğunda onların içinde iyilik vardır.”</p>

  <p>“Söz,” dedi Leesha. “Senin göğsünü kabartacağım.” “Başka türlüsünü istesen de yapamazsın zaten,” dedi yaşlı kadın.</p>

  <p>Leesha, Bruna’nın kalın şalına yüzünü gömüp hıçkırdı. “Korkuyorum Bruna,” dedi.</p>

  <p>“Korkmaman aptallık olurdu,” dedi Bruna. “Ama ben dünyanın epey bir kısmını gördüm. Emin ol senin halledemeyeceğin hiçbir şey yoktu.”</p>

  <p>Çok geçmeden, Marick, atıyla beraber patikadan geldi. Elinde yeni bir mızrak vardı ve muhafazalı kalkanı, semerin ucunda asılıydı. Önceki gün yediği darbeler canını herhangi bir şekilde yakıyorsa bile, kesinlikle belli etmiyordu.</p>

  <p>“Hey Leesha!” diye bağırdı, onu gördüğünde. “Macerana başlamaya hazır mısın?”</p>

  <p><i>Macera.</i> Bu kelime, Leesha’ya hüzün ve korkuyu unutturarak içinde büyük bir heyecan hissetmesine yol açtı.</p>

  <p>Marick, Leesha’nın çuvallarını aldı ve ince Angiers atının üzerinden savurarak yan tarafa bağladı. Bu arada Leesha da Bruna’ya son kez dönmüştü. “Beş saat süren vedalar için fazla yaşlıyım,” dedi Bruna. “Kendine iyi bak kızım.”</p>

  <p>Yaşlı kadın, Leesha’nın eline bir kese sıkıştırdı ve Leesha, Miln sikkelerinin şıkırtılarını duydu. Bu para Angiers’ta bir servete eşdeğerdi. Bruna, Leesha’nın karşı çıkmasına fırsat vermeden dönüp içeri girdi.</p>

  <p>Leesha keseyi çabucak cebine attı. Miln’den bu kadar uzakta, metal sikkelerin görüntüsü her insanı, bir Ulak’ı bile kışkırtabilirdi. Kasabaya giden patikada ilerlerken, atın sağında ve solunda olmak üzere ayn ayrı yürüyorlardı. Kasabadan geçen ana yol, Angiers’a giderdi. Leesha, evlerinin yanından geçerlerken babasına seslendi ama hiç cevap alamadı. Elona, onların geçtiğini görür görmez içeri girip kapıyı arkasından sertçe kapattı.</p>

  <p>Leesha’nın boynu bükülmüştü. Babasını son bir kez görebilmeyi çok istiyordu. Her gün gördüğü köylülerin hiçbirisine doğru düzgün veda edemediğini düşündü. Bruna’ya bıraktığı mektuplar, gözüne çok yetersiz göründü.</p>

  <p>Ancak kasabanın merkezine ulaştıklarında, Leesha heyecanla nefesini tuttu. Babası orada onu bekliyor ve tüm kasaba ahalisi de babasının arkasında Leesha’nın yolunu gözlüyordu. Leesha yanlarından geçerken, hepsi teker teker onun yanına gitti. Bazıları öpüp veda ederken, diğerleri ellerine hediyeler sıkıştırdı. “Bizi iyi hatırla ve geri dön,” dedi Erny. Leesha babasına sarıldı ve ağlamamak için gözlerini sıkıca yumdu.</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>“Çukur’dakiler seni çok seviyor,” dedi Marick, atlarıyla ağaçların arasından yollarına devam ederlerken. Ormancı Çukuru, saatlerce geride kalmıştı ve günün gölgeleri giderek uzuyordu. Leesha, atın geniş eyerinde, genç adamın önünde oturuyordu. Binekleri, hem onları hem de yüklerini taşımakta zorlanıyor gibi durmuyordu.</p>

  <p>“Bazı zamanlar oluyor ki,” dedi Leesha, “buna kendim bile inanıyorum.”</p>

  <p>“Neden inanmayasın ki?” diye sordu Marick. “Tüm hastalıkları iyileştiren, şafak gibi bir güzellik... Seni sevmeyecek birinden şüphe duyarım.”</p>

  <p>Leesha güldü. “Şafak gibi bir güzellik mi?” diye sordu. “O m ıs rayı çaldığın zavallı Jonglör’ü bul ve bir daha asla kullanmamasını söyle.”</p>

  <p>Marick güldü ve kollarını, Leesha’nın etrafında daha da sıkılaştırdı. “Biliyor musun?” diye sordu kulağına fısıldayarak. “Sana eşlik etmemin fiyatını hiç konuşmadık.”</p>

  <p>“Param var,” dedi Leesha, sikkelerinin Angiers’ta ne kadar işe yarayacağını merak ederek.</p>

  <p>“Benim de,” diye güldü Marick. “Paranla ilgilenmiyorum.”</p>

  <p>“Öyleyse aklında nasıl bir bedel var usta Marick?” diye sordu Leesha. “Öpücük almak için başka bir oyun mu bu da?”</p>

  <p>Marick kesik kesik güldü ve kurt gözleri parladı. “Bir öpücük, sana bir mektup getirmenin bedeliydi. Seni güvenli bir şekilde Angiers’a götürmek ise... çok daha pahalı olacak.” Kasıklarım Leesha’nın arkasına konumlandırdı, niyeti çok açıktı.</p>

  <p>“Her zaman çok aceleci davranıyorsun,” dedi Leesha. “Bu gidişle, bir öpücük alabilirsen şükret.”</p>

  <p>“Göreceğiz,” dedi Marick.</p>

  <p>Çok geçmeden kamp kurdular. Marick muhafazaları kurarken, Leesha akşam yemeğini hazırladı. Yahni hazır olduğunda Leesha, Marick’e tabağını vermeden önce yemeğin içine fazladan birkaç şifalı otu ezip kattı.</p>

  <p>“Çabuk ye,” dedi Marick, tabağı alıp ağzına koca bir kaşık yemeği tıkarken. “Nüvelikler yükselmeden çadıra girmek isteyeceksin. Onları yakından görmek korkutucu olabilir.”</p>

  <p>Leesha, Marick’in kurduğu çadıra baktı. Ancak tek kişiyi içine alacak büyüklükteydi.</p>

  <p>“Evet, küçük bir çadır,” diyerek göz kırptı Marick. “Ama gecenin serinliğinde birbirimizi ısıtabileceğiz.”</p>

  <p>“Mevsim yaz,” diye karşılık verdi Leesha.</p>

  <p>“Ama nedense sen her konuştuğunda soğuk bir esinti hissediyorum,” diyerek güldü Marick. “Belki de aramızdaki buzları eritmek için bir yol bulabiliriz. Hem...” dedi, çemberin dışında, daha maddeleşmemiş nüveliklerin yavaşça yükseldiği yeri işaret ederek, “benden pek fazla uzağa gidemezsin de.”</p>

  <p style="text-align: center;"><img alt="kisim2" src="../Images/kisim2.jpeg"/><br/></p>

  <p>Marick ondan daha güçlüydü ve Leesha’nın debelenmeleri, ancak reddetmeleri kadar işe yaradı. Arka plandaki nüvelik çığlıkları eşliğinde, Ulak’ın öpücüklerine, sertçe okşamalarına tahammül etmek zorunda kaldı. Ne var ki Marick’in erkekliği, kendisini düş kırıklığına uğrattığında, Leesha onu yatıştırıcı sözlerle teselli etmeye, tedavi olarak şifalı otlar ve kökler önermeye çalıştı<b>.</b> Bunlarsa, genç adamın durumunu daha da kötüleştirmeye yaradı sadece.</p>

  <p>Marick bazen öfkeleniyor ve Leesha da genç adamın ona vuracağından korkuyordu. Diğer zamanlardaysa Marick, bir erkek nasıl olur da tohumunu yayamaz diye çocuk gibi ağlıyordu. Leesha ise hepsine göğüs geriyordu. Çünkü verdiği bu sınav, Angiers’a gidişi için pek yüksek bir bedel sayılmazdı.</p>

  <p><i>Onu kendinden koruyorum,</i> diye düşünüyordu Leesha, genç adamın yiyeceğine her seferinde ilaç atarken. Zira hangi erkek bir tecavüzcü olmak isteyebilirdi ki? Ama aslına bakılacak olursa Leesha çok az pişmanlık hissediyordu. Becerilerini, genç adamın <i>silahını</i> etkisiz hale getirmekte kullanmaktan hiçbir zevk almıyor olsa da, içten içe soğuk bir tatmin duygusu hissediyordu. Sanki bir kadını zor kullanarak elde eden ilk erkekten beri çağlar boyunca tecavüze maruz kalmış tüm kadınlar, ona kasvetli bir ifadeyle bakıp onaylayarak başlarını sallıyor; bekâretini vermemek için her gece genç adamın erkekliğini elinden almasını takdirle karşılıyordu.</p>

  <p>Günler yavaşça geçiyordu. Marick’in ruh hali, her başarısız gecenin ardından daha da berbatlaşıyordu. Son gece, şarap matarasından içebildiği kadar içmişti ve sanki çemberden dışarı atlayıp iblislerin onu almasına izin verecekmiş gibi görünüyordu. En sonunda ağaçların arasından orman hisarı göründüğü zaman Leesha müthiş bir şekilde rahatladı. Yüksek surların manzarası karşısında nefesi kesildi. Cilalı muhafazaları sert ve güçlü olan surlar, Ormancı Çukuru’nu üst üste birçok kez çevreleyip sarabilirdi.</p>

  <p>Angiers sokaklarının zemini, orman iblislerinin şehrin içinden yükselmesini engellemek için tahtayla kaplanmıştı. Tüm şehir tahta bir yaya kaldırımının üstüne kurulmuş gibiydi. Marick, Leesha’yı şehrin içlerine kadar götürüp Jizell’in hastaevinin önünde bıraktı. Leesha gitmek üzere arkasını döndüğünde, Marick onu kolunu kavrayıp canını acıtacak şekilde sertçe sıktı.</p>

  <p>“Surların dışında olanlar,” dedi, “surların dışında kalacak.”</p>

  <p>“Kimseye söylemem,” dedi Leesha.</p>

  <p>“Öyle olsa iyi olur,” dedi Marick. “Çünkü söylersen, seni öldürürüm.”</p>

  <p>‘Yemin ederim,” dedi Leesha. “Otacı sözü.”</p>

  <p>Marick öfkeli bir ses çıkarıp onu bıraktı ve atının dizginlerine asılarak hızlıca uzaklaştı.</p>

  <p>Leesha, eşyalarını alıp hastaevine doğru yöneldiğinde, dudaklarının kenarlarına muzip bir gülümseme yerleşmişti.</p>
</body>
</html>