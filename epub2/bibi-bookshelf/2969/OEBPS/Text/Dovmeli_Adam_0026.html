<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="28: Sırlar"><b>28</b></h2>

  <h2 class="sigil_not_in_toc" style="text-align: center;"><b>Sırlar</b></h2>

  <h5 class="sigil_not_in_toc" style="text-align: center;"><b>D.S. 332</b></h5>

  <div style="text-align: center;"><img alt="kisim12" src="../Images/kisim12.jpeg"/><img alt="kisim11" src="../Images/kisim11.jpeg" style="line-height: 1.2em; text-indent: 1em;"/><img alt="kisim13" src="../Images/kisim13.jpeg" style="line-height: 1.2em; text-indent: 1em;"/></div>

  <p>Leesha, hafif bir kişneme sesine uyandı. Gözlerini açtığında, Angiers’tan satın almış olduğu kahverengi kısrağın, Rojer tarafından fırçalandığını gördü. Bir anlığına, son iki günün bir rüya olduğunu düşündü.</p>

  <p>Ama sonra, Alacakaranlık Dansçısı manzaraya dahil olup da kahverengi kısrağın önünde bir kule gibi yükseldiğinde, her şeyi çabucak hatırladı.</p>

  <p>“Rojer,” dedi sessizce, “atım nereden geldi?”</p>

  <p>Rojer karşılık vermek için ağzım açtı, fakat o sırada Dövmeli Adam ellerinde birkaç elma ve iki küçük tavşanla kamp alanına girdi. “Dün gece arkadaşlarınızın kamp ateşini gördüm ve hepimiz at üstünde olursak, daha hızlı yol alabileceğimizi düşündüm,” dedi.</p>

  <p>Leesha uzun bir süre sessiz kalıp, söyleneni sindirmeye çalıştı. Bir anda, çoğu utanç verici ve aşağılık olan farklı farklı duyguların akınına uğradı. Rojer ile Dövmeli Adam ona zaman tanıdı ve Leesha da bunun için onlara müteşekkir kaldı. “Onları öldürdünüz mü?” diye sordu sonunda.</p>

  <p>Dövmeli Adam, onun gözlerine baktı. “Hayır,” diye cevap verince, Leesha’nın içi müthiş bir şekilde rahatladı. “Onları şöyle bir korkutup kaçırdım, sonra da atı alıp buraya geldik, hepsi bu.”</p>

  <p>Leesha onaylayarak başını salladı. “Çukur’dan geçecek bir sonraki Ulak’la, Dük’ün yargıçlarına haber göndeririz.”</p>

  <p>Leesha’nın şifalı otlarını sardığı örtü, kabaca rulo yapılıp atının eyerine asılmıştı. Örtüyü eyerden alıp inceledi ve içindeki şişelerle keselerin çoğunun sağlam kaldığını görünce rahatladı. Tıkaçotlarının hepsini içmişlerdi, ama yenilerini toplamak kolaydı.</p>

  <p>Kahvaltıdan sonra, Rojer kısrağın üzerinde, Dövmeli Adam ve Leesha ise Alacakaranlık Dansçısı’nın üzerinde yola çıktılar. Hızlı bir şekilde yol alıyorlardı, zira gökyüzünde bulutlar toplanıyordu, her an yağmur yağabilirdi.</p>

  <p>Leesha, korkuyor olması gerektiğini düşündü. Haydutlar hayatta ve önlerindeydi. Kara sakallı adamın pis sırıtışıyla arkadaşının boğuk kahkahasını hatırladı. En kötüsü de, dilsiz olanın korkunç ağırlığını ve o sessiz ama vahşi şehvetini hatırladı.</p>

  <p>Korkuyor olması gerekirdi ama korkmuyordu. Dövmeli Adam, onu Bruna’dan bile daha fazla güvende hissettiriyordu. Adam, yorulmak nedir bilmiyordu. Korkmuyordu. Leesha, onun koruması altındayken, kendisine hiçbir zarar gelmeyeceğinden en ufak bir kuşku duymuyordu.</p>

  <p><i>Korunma ihtiyacı.</i> Sanki başka bir hayattan gelen tuhaf bir duyguydu bu. Kendini o kadar uzun zamandır koruyordu ki, başkası tarafından korunmanın nasıl bir şey olduğunu unutmuştu. Becerileri ve zekâsı, onu medeni yerlerde güvende tutmaya yeterdi, ancak bunlar yabanda pek bir anlam ifade etmiyordu.</p>

  <p>Dövmeli Adam kıpırdanınca, Leesha kollarını adamın belinin etrafına sımsıkı dolayıp vücudunu sırtına bastırmış, başını omzuna yaslamış olduğunu fark etti. Birdenbire kendini geri çekti. Öyle kuvvetli bir utanca kapılmıştı ki, yolun kenarında çalılıkların arasında öylece duran eli neredeyse fark etmeyecekti.</p>

  <p>Fark ettiğinde çığlık attı.</p>

  <p>Dövmeli Adam, atı durdurdu ve Leesha attan neredeyse düşer gibi atlayarak çalılıklara koştu. Bitkileri kenara itip elin herhangi bir şeye bağlı olmadığını görünce nefesini tuttu.</p>

  <p>“Leesha, ne oldu?” diye haykırdı Rojer, Dövmeli Adam’la birlikte Leesha’nın yanma koşarlarken.</p>

  <p>“Buraya yakın bir yerde mi kamp kurmuşlardı?” diye sordu Leesha. Dövmeli Adam başıyla onayladı. “Beni oraya götürün,” diye emretti Leesha.</p>

  <p>Rojer, “Leesha, bu neye yarayacak ki...” diye araya girmeye çalıştıysa da, Leesha onu umursamayıp gözlerini Dövmeli Adam’a çevirdi.</p>

  <p>“Beni. Oraya. Götürün,” dedi. Dövmeli Adam başıyla onayladı ve bir kazık çakıp kısrağın dizginlerini oraya bağladı.</p>

  <p>Alacakaranlık Dansçısı’na da, “Bekle,” dedi. Aygır kişnedi ve büyük başını aşağı yukarı salladı.</p>

  <p>Çok geçmeden kampı buldular. Etraf kan içindeydi ve yarı yarıya yenmiş cesetlerle doluydu. Leesha, dayanılmaz kokudan korunmak için ağzını önlüğüyle kapattı. Rojer de öğürüp kamp alanından kaçtı.</p>

  <p>Ama Leesha kana yabancı değildi. “Sadece iki kişi,” dedi, cesetlerden geriye kalanları inceleyerek.</p>

  <p>Dövmeli Adam başıyla onayladı. “Dilsiz burada değil,” dedi. “Dev olan.”</p>

  <p>“Evet,” dedi Leesha. “Çember de burada değil.”</p>

  <p style="text-align: center;"><img alt="kisim4" src="../Images/kisim4.jpeg"/><br/></p>

  <p>“Çember de,” diye katıldı Dövmeli Adam, bir an düşündükten sonra.</p>

  <p>Atların yanına geri dönerlerken, ağır bulutlar toplanmaya devam ediyordu. “On beş kilometre sonra yol üzerinde bir</p>

  <p>Ulak mağarası var,” dedi Dövmeli Adam. “Eğer hızlı olursak ve öğle yemeğini atlarsak, yağmur başlamadan oraya yetişebiliriz. Fırtına geçip gidene kadar oraya sığınmak zorunda kalacağız.”</p>

  <p>“Nüvelikleri elleriyle öldüren adam birazcık yağmurdan mı korkuyor?” diye sordu Leesha.</p>

  <p>“Eğer bulutlar etrafı yeterince karartırsa, nüvelikler erkenden yükselebilir,” dedi Dövmeli Adam.</p>

  <p>“Ne zamandır nüveliklerden korkar oldun?” diye bastırdı Leesha.</p>

  <p>“Yağmurda dövüşmek hem aptalca hem de tehlikelidir,” dedi Dövmeli Adam. “Yağmur, çamuru beraberinde getirir. Çamur da muhafazaları etkisiz hale getirip ayakta durmayı güçleştirir.”</p>

  <p>Fırtına bastırdığında, mağaraya anca yerleşmişlerdi. Yağmur damlaları yolu çamura çevirmişti. Arada bir keskin şimşeklerin ışıklarıyla aydınlanan gökyüzü de bir hayli kararmıştı.</p>

  <p>Mağara ağzının büyük bir kısmında zaten muhafazalar vardı. Dövmeli Adam da geri kalanları mağaranın içinde duran muhafaza taşlarıyla çabucak tamamladı.</p>

  <p>Dövmeli Adam’ın tahmin ettiği gibi, birkaç iblis sahte karanlıkta erkenden yükseldi. Yaratıklar ormanın en karanlık yerlerinde usulca beden kazanıp Nüve’den erken çıkışlarının zevkini çıkarırken, Dövmeli Adam mağara ağzından onları izledi.</p>

  <p>İblisler mağaraya girmeye çalıştıysa da, güçlü muhafazalar onları engelledi. Fazla yakma gelenler ise bundan pişman oldu, zira Dövmeli Adam’ın mızrağı mağaranın ağzında onları bekliyordu.</p>

  <p>“Neden bu kadar sinirlisin?” diye sordu Leesha, çantasından tasları ve kaşıkları çıkarırken. Rojer ise o sırada küçük bir ateş yakmaya uğraşıyordu.</p>

  <p>“Geceleri gelmeleri yeterince kötü,” diye karşılık verdi Dövmeli Adam. “Gündüzlere hakları yok.”</p>

  <p>Leesha kafasını sağa sola salladı. “Eğer her şeyi olduğu gibi kabullenebilsen daha mutlu olurdun,” diye öğüt verdi.</p>

  <p>“Mutlu olmak gibi bir derdim yok,” diye cevapladı adam.</p>

  <p>“Herkes mutlu olmak ister,” dedi Leesha. “Tencere nerede?” diye sordu.</p>

  <p>“Çantamda,” dedi Rojer. “Alırım şimdi.”</p>

  <p>“Gerek yok,” dedi Leesha ayağa kalkarak. “Sen ateşle ilgilen. Ben alıp gelirim.”</p>

  <p>“Hayır!” diye haykırdı Rojer. Ama ayağa fırlarken bile çok geç kaldığını anladı. Leesha, elini Rojer’in çantasına atıp taşınabilir çemberi dışarı çıkardığında nefesini tuttu.</p>

  <p>“Ama...” diye duraksadı, “bunu bizden almışlardı!” Rojer’e baktı ve delikanlının gözlerinin Dövmeli Adam’a çevrildiğini gördü. Leesha da adama baktı ancak yüzüne düşen gölgelerden hiçbir şey çıkartamadı.</p>

  <p>“Biri bunu açıklayacak mı?” diye sordu.</p>

  <p>“Biz... onu geri aldık,” dedi Rojer zayıf bir sesle.</p>

  <p>“Geri aldığınızı biliyorum!” diye bağırdı Leesha, ipi ve tahta levhaları mağara zeminine fırlatarak. “Nasıl aldınız?”</p>

  <p>“Atı aldığımda onu da aldım,” dedi Dövmeli Adam birden. “Vicdanının sızlamasını istemedim, o yüzden de sana bir şey söylemedim.”</p>

  <p>“Çaldın mı?”</p>

  <p><i>”Onlar</i> sizden çalmıştı,” dedi Dövmeli Adam. “Ben sadece geri aldım.”</p>

  <p>Leesha uzun bir süre ona baktı. “Geri aldığında geceydi,” dedi sessizce.</p>

  <p>Adam hiçbir şey söylemedi.</p>

  <p>“Kullanıyorlar mıydı?” diye sordu Leesha sıktığı dişlerinin arasından.</p>

  <p>“Öyle adamlar olmadan da yollar yeterince tehlikeli,” diye cevapladı Dövmeli Adam.</p>

  <p>“Onları öldürdün,” dedi Leesha, gözlerinde yaşlar birikirken. “Nasıl yaparsın?”</p>

  <p>“Ben kimseyi öldürmedim,” dedi Dövmeli Adam.</p>

  <p>“Ama öldürmüş kadar oldun!”</p>

  <p>Adam omuz silkti. “Aynısını onlar da size yapmıştı.”</p>

  <p>“Bu, yaptığın şeyi haklı çıkarmaya yeter mi?” diye haykırdı Leesha. “Şu haline bak! Umurunda bile değil! En az iki adam öldü, ama sen mışıl mışıl uyuyabiliyorsun! Bir canavarsın sen!” Sıçrayıp adama yumruk atmaya çalıştıysa da Dövmeli Adam bileklerini kolayca yakaladı ve çırpınıp kurtulmaya çalışmasını sakin bir tavırla izledi.</p>

  <p>“Neden umursuyorsun ki?” diye sordu.</p>

  <p>“Ben bir Otacı’yım!” diye çığlık attı Leesha. “Bir yemin ettim! İyileştirmeye yemin ettim! Ama senin...” Adama soğuk bir bakış attı. “Senin yemin ettiğin tek şey öldürmek.”</p>

  <p>Kavga etme isteği kaybolan Leesha, kendini geri çekti. “Sen benim Otacı olmamla dalga geçiyorsun,” dedi. Yere çömeldi ve birkaç dakika boyunca mağara zeminine baktı. Sonra kafasını kaldırıp Rojer’e baktı. “Sen de <i>aldık,</i> dedin. Bu ne demek oluyor?” diye sordu.</p>

  <p>“Ne?” diye sordu Jonglör, kafası karışmış görünmeye çalışarak.</p>

  <p>“Biraz önce,” diye açıklık getirdi Leesha. <i>”Biz onu geri aldık,</i> dedin. Çember senin çantandaydı. Sen de mi gittin onunla?”</p>

  <p>“Ben...” diye duraksadı Rojer.</p>

  <p>“Sakın bana yalan söyleme Rojer!” diye bağırdı Leesha.</p>

  <p>Rojer gözlerini yere çevirdi. Bir an sonra da başıyla onayladı.</p>

  <p>“Dövmeli Adam doğru söylüyor,” diye itiraf etti Rojer. “O sadece atı aldı. Haydutların dikkati dağıldığında, çemberle senin şifalı otlarını ben aldım.”</p>

  <p>“Neden?” diye sordu Leesha, sesi hafifçe çatlayarak. Sesindeki hayal kırıklığı tınısı, genç Jonglör’ün kalbine bir bıçak gibi saplandı.</p>

  <p>“Neden olduğunu biliyorsun,” diye cevapladı Rojer, karamsar bir sesle.</p>

  <p>“Neden?” diye sordu Leesha yine. “Benim için mi? Onurum için mi? Söyle bana Rojer. Benim adıma cinayet işlediğini söyle!”</p>

  <p>“Ödemeleri gerekiyordu,” dedi Rojer sessizce. “Yaptıkları şeyin bedelini ödemeleri gerekiyordu. Bunun affedilecek bir tarafı yoktu.”</p>

  <p>Leesha yüksek sesle kahkaha attı, ancak sesinde en ufak bir sevinme emaresi yoktu. “Sence ben bunu bilmiyor muyum?” diye bağırdı. “Sence kendimi yirmi yedi senedir bunun için mi sakındım? Bekâretimi bir haydut çetesine vermek için mi?”</p>

  <p>“Kendini sakınıyor muydun...” dedi Rojer.</p>

  <p>“Evet, seni aptal!” diye çığlık attı Leesha, öfkeli gözyaşları yanaklarından süzülürken. “Bakireydim! Ama bu bile onları nüveliklere vermeni haklı çıkarır mı?”</p>

  <p>“Vermek mi?” dedi Dövmeli Adam.</p>

  <p>Leesha bir hamlede ona döndü. “Tabii ki vermek!” diye bağırdı. “Eminim, iblis arkadaşların, onlara verdiğin bu küçük hediyeye bayılmıştır! Ne de olsa, öldürecek bir insan bulmak onları her şeyden daha fazla memnun eder! Zaten o kadar azaldık ki, nadir bulunan bir lezzetiz!”</p>

  <p>Dövmeli Adam’ın gözleri şaşkınlıkla açılarak kamp ateşinin ışığım yansıttı. Leesha’nın onun yüzünde daha önce görmediği insani bir ifadeydi bu. Leesha bu görüntü karşısında bir anlığına öfkesini unuttu. Dövmeli Adam müthiş bir dehşete düşmüş gibi görünüyordu, ikisinin de yanından uzaklaştı ve geri geri yürüyerek mağara ağzına kadar geldi.</p>

  <p>Tam o anda, bir nüvelik muhafaza ağına saldırdı ve mağaranın içi gümüşi bir ışıkla aydınlandı. Dövmeli Adam bir hamlede döndü ve iblise haykırdı. Bu ses, Leesha’nın daha önce duyduğu hiçbir şeye benzemiyordu ama yine de tanımıştı. Yolda geçirdiği o dehşetli akşam saatlerinde haydutlar tarafından yere mıhlandığında kendi içinde hissettiği duyguların bir dışavurumuydu adeta.</p>

  <p>Adam, mızraklarından birini kaptığı gibi dışarıdaki yağmurun içine fırlattı. Mızrak iblise isabet edip yaratığı bir sihir patlamasıyla çamurların içine yuvarladı.</p>

  <p>“Lanet olsun size!” diye kükredi Dövmeli Adam. Cüppesini yırtıp atarak sağanak yağmurun altında dışarı fırladı. “Size hiçbir şey vermeyeceğime yemin etmiştim! Hiçbir şey!” Bir orman iblisine arkadan çullanıp onu kendi vücuduna bastırdı. Göğsündeki devasa muhafaza parladı ve nüvelik, yağan yağmura rağmen alevler içinde kaldı. Yaratık kaçmaya çalışırken Dövmeli Adam iblisin sırtına sert bir tekme geçirdi.</p>

  <p>“Dövüşün benimle!” diye bağırdı adam diğer nüveliklere, ayaklarını çamurların içine yerleştirerek. Nüvelikler bu isteği yerine getirmek üzere zıplayıp pençelerini savurmaya, ısırmaya başladı; ancak adam, sanki kendisi bir iblismiş gibi dövüşüyor ve hepsini, rüzgârda savrulan sonbahar yaprakları gibi etrafa savuruyordu.</p>

  <p>Mağaranın en dibinde, sahibinin yanında dövüşmek üzere eğitilmiş olan Alacakaranlık Dansçısı kişnedi ve ayaklarındaki bukağıyı çekiştirdi. Rojer, hayvanı sakinleştirmek için hareketlendiğinde, Leesha’ya şaşkın gözlerle baktı.</p>

  <p>“Hepsiyle birden dövüşemez,” dedi Leesha. “Bu çamurda yapamaz.” Şimdiden adamın vücudundaki muhafazalardan birçoğu çamurlanmıştı.</p>

  <p>“Kendini öldürtmek istiyor,” diye devam etti Leesha, Dövmeli Adam’ın ne yapmaya çalıştığının farkına vararak.</p>

  <p>“Ne yapalım?” diye sordu Rojer.</p>

  <p>“Kemanın!” diye haykırdı Leesha. “Onları uzaklaştır!”</p>

  <p>Rojer kafasını sağa sola salladı. “Rüzgâr ve şimşek varken kemanın sesi duyulmaz,” dedi.</p>

  <p>“Ama öylece kendini öldürmesine izin veremeyiz!” diye çığlık attı Leesha.</p>

  <p>“Haklısın,” diyerek ona katılan Rojer, Dövmeli Adam’ın silahlarının bulunduğu köşeye gitti ve hafif bir mızrakla muhafazalı bir kalkan aldı. Onun ne yapmaya çalışacağını anlayan Leesha durdurmak için harekete geçti ama Rojer, ondan hızlı davranıp adamın yanma koştu.</p>

  <p>Bir ateş iblisi, Rojer’e ateş püskürdü, ancak alevler yağmurda şiddetini kaybedip kısa düştü. Nüvelik üzerine atladığında Rojer, muhafazalı kalkanını kaldırdı ve yaratık geriye savruldu. Ama tüm dikkatini ön tarafına verdiği için Rojer, arkasındaki diğer ateş iblisini çok geç olana kadar görmedi. Yaratık sıçradı, ama Dövmeli Adam bir metre boyundaki iblisi havadayken yakalayıp yan tarafa savurdu. Elinin temas etmesiyle, nüveliğin eti cızırdamıştı.</p>

  <p>“İçeri gir!” diye emretti adam.</p>

  <p>“Sensiz olmaz!” diye geri bağırdı Rojer. Kızıl saçları sırılsıklam olmuştu ve yağmurda titriyordu. Ancak Dövmeli Adam’ın karşısında duruyor, bir santim geri adım atmıyordu.</p>

  <p>O sırada iki orman iblisi üzerlerine atladı, ama Dövmeli Adam birden eğilip Rojer’in bacaklarını yerden kesti. Havayı yaran pençeler, Jonglör’e isabet etmedi ve Dövmeli Adam’ın muhafazalı yumrukları yaratıkları geri püskürttü. Ama dövüş sesleri ve ışık parlamaları yüzünden başka nüvelikler de mağaranın çevresine toplanmaya başlamıştı. Sayıları gittikçe artıyordu.</p>

  <p>Dövmeli Adam, çamurda yatan Rojer’e bakınca gözlerindeki o delilik ışıltısı kayboldu. Elini uzatıp Jonglör’ü yerden kaldırdıktan sonra ikisi de mağaraya geri koştu.</p>

  <p>“Aklınızdan ne geçiyordu?” diye sordu Leesha, sargılardan sonuncusunu da sarıp bağladığı zaman. “İkiniz de!”</p>

  <p>Rojer ve Dövmeli Adam, ateşin yanında, battaniyelere sarılı bir şekilde Leesha’nın azarlarına maruz kalırken tek kelime etmiyordu. Bir süre sonra Otacı sakinleşti ve çeşitli şifalı otlar ve sebzeler kullanarak sıcak bir çorba hazırlayıp tasları hiçbir şey söylemeden onlara uzattı.</p>

  <p>“Teşekkürler,” dedi Rojer sessizce. Mağaraya geri döndüğünden beri ilk kez konuşmuştu.</p>

  <p>“Sana hâlâ kızgınım,” dedi Leesha, onun gözlerine bakmadan. “Bana yalan söyledin.”</p>

  <p>“Söylemedim,” diye karşı çıktı Rojer.</p>

  <p>“Benden bir şeyler sakladın,” dedi Leesha. “Bir farkı yok.”</p>

  <p>Rojer ona uzun bir süre baktı. “Ormancı Çukuru’nu neden terk ettin?” diye sordu.</p>

  <p>“Ne?” diye sordu Leesha. “Konuyu değiştirme.”</p>

  <p>“Eğer bu insanlar senin için o kadar önemliyse, eve dönmek için her şeyini riske atıp her türlü kötülüğe göğüs germeyi göze alıyorsan,” diye üsteledi Rojer, “Çukur’u neden terk ettin?”</p>

  <p>Leesha, “Öğrenimim için...” diye başlayacak olduysa da, Rojer kafasını sağa sola salladı. “Sorunlarından kaçma konusunda bir-iki şey bilirim Leesha,” dedi. “Bence sadece öğrenimin için ayrılmadın.”</p>

  <p>“Bu seni ilgilendirmez,” dedi Leesha.</p>

  <p>“Peki bir yağmur fırtınası altında, nüvelikler tarafından çevrelenmiş bir mağarada ne yapıyorum öyleyse?” diye sordu Rojer.</p>

  <p>Leesha ona uzun uzun baktıktan sonra göğüs geçirdi, karşı koyma isteği gitgide azalıyordu. “Sanırım yakında hepsini duyacaksın zaten,” dedi Leesha. “Ormancı Çukuru halkı, sır tutmak konusunda hiçbir zaman iyi olamamıştır.”</p>

  <p>Onlara her şeyi anlattı. Aslında bunu yapmayı istememişti; ancak soğuk ve dar mağara, Rahiplerin günah çıkarma hücresine çok benzeyen bir yere dönüşmüştü ve bir kez başladıktan sonra, kelimelerin ardı arkası kesilmedi. Annesi, Gared, dedikodular, Bruna’nın yanına kaçışı, dışlanmış birisi olarak sürdürdüğü hayatı... Dövmeli Adam, Bruna’nın sıvı iblisateşinden bahsedildiğinde öne eğilip ağzını açıp soru soracak olduysa da, arkasına yaslandı ve hikâyeyi bölmemeyi tercih etti.</p>

  <p>“İşte böyle,” dedi Leesha. “Angiers’ta kalmayı umut ediyordum, ama görünüşe bakılacak olursa Yaratıcı’nın başka planları varmış.”</p>

  <p>“Daha iyisini hak ediyorsun,” dedi Dövmeli Adam. Leesha ise ona bakarak, başıyla onayladı. “Neden dışarı çıktın?” diye sordu sessizce, mağara ağzını çenesiyle işaret ederek.</p>

  <p>Dövmeli Adam olduğu yere çöktü ve dizlerine baktı. “Verdiğim bir sözü tutamadım,” dedi.</p>

  <p>“Hepsi bu mu?”</p>

  <p>Adam kafasını kaldırıp ona baktığında, Leesha ilk defa Dövmeli Adam’ın suratındaki dövmeleri değil, sadece delip geçen gözlerini gördü. “Onlara hiçbir şey vermeyeceğime yemin etmiştim,” dedi Dövmeli Adam. “Kendi hayatımı kurtarmak için olsa bile. Ama onun yerine, beni insan yapan her şeyi bir anda hiçe saydım.”</p>

  <p>“Onlara hiçbir şey vermedin,” dedi Rojer. “Çemberi alan bendim.” Leesha’nın elleri çorba tasının etrafında sıkılaştı, ama bir şey demedi.</p>

  <p>Dövmeli Adam başını sağa sola salladı. “Ama bunu kolaylaştırdım,” dedi. “Nasıl hissettiğini biliyordum. Onları sana vermek, nüveliklere vermekten pek farklı olmayacaktı.” “Yolda insanların canını yakmaya devam edeceklerdi,” dedi Rojer. “Dünya onlar olmadan daha iyi bir yer.”</p>

  <p>Dövmeli Adam başıyla onayladı. “Ama bu, onları iblislere vermek için bir bahane değil,” dedi. “Çemberi kolayca alabilirdim. Hatta onları kolayca öldürebilirdim. Yüz yüze, gün ışığında...”</p>

  <p>“Öyleyse bu gece, duyduğun suçluluk yüzünden dışarıya çıkıp nüveliklerle dövüştün,” dedi Leesha. “Neden bunu yapıyorsun? Nüveliklere açtığın bu savaş niye?”</p>

  <p>“Eğer fark etmediysen,” diye cevapladı Dövmeli Adam, “nüvelikler bizlerle yüzyıllardır savaşta. Onlara karşılık vermenin nesi yanlış?”</p>

  <p>“Öyleyse kendini Kurtarıcı olarak görüyorsun öyle mi?” diye sordu Leesha.</p>

  <p>Adam kaşlarım çattı. “Kurtarıcı’yı beklemek, insanlığı üç yüz yıldır sakat bıraktı,” dedi. “O bir efsane. Gelmeyecek. İnsanların artık bunu görüp kendi ayakları üzerinde durmaya başlamalarının vakti geldi.”</p>

  <p>“Efsanelerin de gücü vardır,” dedi Rojer. “Onları bir kenara atmak için bu kadar acele etme.”</p>

  <p>“Sen ne zaman inançlı bir adam oldun böyle?” diye sordu Leesha.</p>

  <p>“Ben umuda inanırım,” dedi Rojer. “Tüm hayatım boyunca Jonglörlük yaptım ve yirmi üç yılda öğrendiğim bir şey varsa, o da insanların en çok istediği, zihinlerinde en fazla yer tutan hikâyelerin, umut vaat eden hikâyeler olması.”</p>

  <p>‘Yirmi,” dedi Leesha birdenbire.</p>

  <p>“Ne?”</p>

  <p>“Bana yirmi yaşında olduğunu söylemiştin.”</p>

  <p>“Öyle mi söyledim?”</p>

  <p>“O kadar bile değilsin değil mi?” diye sordu Leesha.</p>

  <p>“Öyleyim!” diye ısrar etti Rojer.</p>

  <p>“Ben aptal değilim Rojer,” dedi Leesha. “Seninle tanışalı üç ay bile olmadı, ama bu sürede üç santim uzadın. Yirmi yaşındaki hiç kimsenin boyu uzamaz. Kaç yaşındasın? On altı mı?”</p>

  <p>“On yedi,” diye öfkeyle karşılık verdi Rojer. Tasını yere atarak içindeki çorbayı etrafa saçtı. “Mutlu musun şimdi? Jizell’e neredeyse benim annem yaşında olduğunu söylerken haklıydın.”</p>

  <p>Leesha ona dik dik baktı. Sert bir şey söylemek için ağzını açtıysa da bundan vazgeçti. “Üzgünüm,” dedi onun yerine.</p>

  <p>‘Ya sen, Dövmeli Adam?” diye sordu Rojer, ona dönerek. “Seninle seyahat etmemi imkânsız kılan sebeplerin arasına bir de çok küçük olmamı mı ekleyeceksin?”</p>

  <p>“Ben on yedi yaşında Ulak olmuştum,” diye cevap verdi Dövmeli Adam. “Ayrıca ondan çok daha küçükken de seyahat ediyordum.”</p>

  <p>“Dövmeli Adam kaç yaşında peki?” diye sordu Rojer. “Dövmeli Adam, dört yaz önce, Krasia çöllerinde doğdu.”</p>

  <p>“Peki mürekkebin altındaki adam?” diye sordu Leesha. “O öldüğünde kaç yaşındaydı?”</p>

  <p>“Kaç yıl yaşadığının bir önemi yok,” dedi Dövmeli Adam. “Kendine göre fazla büyük hayallere kapılmış, aptal, saf bir çocuktu.”</p>

  <p>“O yüzden mi ölmek zorunda kaldı?” diye sordu Leesha. “Öldürüldü. Ama evet, o yüzden.”</p>

  <p>“Adı neydi?” diye sordu Leesha sessizce.</p>

  <p>Adam uzun bir süre sessiz kaldı. “Arlen,” dedi sonunda. “Adı Arlen’dı.”</p>
</body>
</html>