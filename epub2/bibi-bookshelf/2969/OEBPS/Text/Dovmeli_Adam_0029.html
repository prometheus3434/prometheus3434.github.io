<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="31: Ormancı Çukuru Muharebesi"><b>31</b></h2>

  <h2 class="sigil_not_in_toc" style="text-align: center;"><b>Ormancı Çukuru Muharebesi</b></h2>

  <h5 class="sigil_not_in_toc" style="text-align: center;"><b>D.S. 332</b></h5>

  <div style="text-align: center;"><img alt="kisim12" src="../Images/kisim12.jpeg"/><img alt="kisim11" src="../Images/kisim11.jpeg" style="line-height: 1.2em; text-indent: 1em;"/><img alt="kisim13" src="../Images/kisim13.jpeg" style="line-height: 1.2em; text-indent: 1em;"/></div>

  <p>Meydanın en ön tarafında ormancılar duruyordu. Ağaç kesip odun taşımak, çoğunun kalın ve kaslı kollara, geniş omuzlara sahip olmasını sağlamıştı; ancak Yon Grey gibi olan bazıları gençliklerini çoktan geride bırakmış, Ren’in oğlu Linder gibi fazla genç olanlar da, daha tüm güçlerine ulaşamamıştı. Taşınabilir çemberlerin birinin içinde toplu halde duruyor, gökyüzü kararırken baltalarının ıslak saplarını sıkıca tutuyorlardı.</p>

  <p>Ormancıların arkasında, kasabanın en şişman üç ineği, meydanın merkezine yerleştirilmişti. Leesha’nın hazırladığı uyku ilacının katılmış olduğu yemleri çoktan bitirmiş olan hayvanlar, ayakları üzerinde uyuklayarak bekliyordu. ineklerin arkasında ise en büyük çember vardı. Bu çemberin içindekiler, ormancıların kas gücüne erişmemiş olanlardan oluşuyordu, ancak sayıları daha fazlaydı. Yarısına yakın bir kısmı kadındı ve bunların arasında on beş yaşındaki kızlar bile vardı. Kocalarının, babalarının, kardeşlerinin ve oğullarının yanında duruyorlardı. Kasap Dug’ın şişman karısı Merrem, muhafazalı satırı sıkıca kavramış, kullanmaya hazır görünüyordu. Onların arkasında, üstü kapatılmış çukur ve bu çukurun hemen arkasında, Kutsal Ev’in hemen önündeki üçüncü çemberde de, aralarında Stefny’nin de bulunduğu, çamurlu meydanda koşamayacak kadar yaşlı olanlar, ellerinde uzun mızraklarla nüvelikleri bekliyordu.</p>

  <p>Herkes, muhafazalı bir silaha sahipti. Kolları kısa olanlardan bazıları, üzerinde savunma muhafazalarının bulunduğu, fıçı kapaklarından yapılma küçük kalkanlar da taşıyordu.</p>

  <p>Gündüz ağılının çitlerinin kenarında, muhafaza direklerinin arkasında, uzun menzilciler vardı. Onlu yaşlarının başlarında olan bu çocuklar, ellerinde yaylar ve sapanlarla nüveliklerin çıkmasını bekliyordu. Aralarında daha büyük olanlara, değerli şimşekçubukları ya da Benn’in, içine paçavralar tıkıştırılmış olan ince, cam mataralarından verilmişti. Yağmurdan korunmak için başlarına kapüşonlarını geçirmiş olan küçük çocukların da ellerinde fenerler vardı. Bunların görevi, bu silahları tutuşturmaktı. Savaşmak istemeyenler ise, bu grubun arkasındaki ağılın içinde hayvanlarla beraber duruyordu. Bruna’nın festivallerde kullandığı fişekler de, yağmurdan korunmaları amacıyla bu ağılın içinde tutuluyordu.</p>

  <p>Ande gibi olanlardan birkaçı, savaşmaya söz verdikleri halde bu sözlerini tutmamış; muhafazaların arkasında saklanırlarken, diğerlerinin küçümsemelerine maruz kalmıştı. Dövmeli Adam, meydanı atı üstünde turlarken, çoğu insanın, bu barınağa arzuyla baktığını gördü. Herkesin yüzünden korku okunuyordu.</p>

  <p>Nüvelikler yükselirken, çığlıklar atıldı ve çoğu, bir adım geri atarak, cesaretlerini yitirdiklerini belli ettiler. Dövmeli Adam’ın onlara nereye ne zaman vurmaları gerektiğine dair verdiği birkaç ipucu, hayatları boyunca şartlandırıldıkları korkuyla karşılaştırıldığında hiçbir şeydi.</p>

  <p>Dövmeli Adam, Benn’in titrediğini fark etti. Korktuğu belli olan adamın pantolonunun bir bacağı sırılsıklam olmuştu ama bunun sebebi yağmur değildi. Dövmeli Adam atından indi ve camcının önünde durdu.</p>

  <p>“Neden buradasın Benn?” diye sordu, diğerleri de duyabilsin diye sesini yükselterek.</p>

  <p>“B-benim, k-kızlarım...” dedi Benn, Kutsal Ev’i başıyla işaret ederek. Tuttuğu mızrak, sanki titremesinden dolayı adamın ellerinden kurtulacakmış gibi görünüyordu.</p>

  <p>Dövmeli Adam başıyla onayladı. Kasabalıların çoğu, Kutsal Ev’de çaresiz bir şekilde yatan sevdiklerini korumak için oradaydı. Eğer böyle olmasaydı, hepsi barınakta olurdu zaten. Meydanda beden kazanmaya başlayan nüvelikleri işaret eden Dövmeli Adam, “Onlardan korkuyor musun?” diye sordu, daha yüksek bir sesle.</p>

  <p>“E-evet,” demeyi başardı Benn. Gözyaşları, yanağına düşen yağmur damlalarına karışıyor ve yanındakiler de korktuklarını belirtmek istercesine başlarını aşağı yukarı sallıyordu.</p>

  <p>Dövmeli Adam, cüppesini çıkardı. Oradakilerden hiçbiri, daha önce onu tam savaş durumuna geçtiğinde görmemişti. Vücudunun her bir santiminin muhafazalı olduğunu gördüklerinde gözleri şaşkınlıkla açıldı. “İzle,” dedi Benn’e. Ama bu emir, aslında herkese verilmişti.</p>

  <p>Çemberin dışına adımını attı ve daha yeni yeni beden kazanmaya başlayan iki metrelik bir orman iblisine doğru ağır adımlarla yürüdü. Arkasına baktı ve herkesle mümkün olduğunca göz göze gelmeye çalıştı. İnsanların kendisini dikkatle izlediğini görünce bağırdı: “Korktuğunuz şey bu!”</p>

  <p>Bir anda dönüp, elinin tersiyle nüveliğin çenesine sert bir darbe indirerek, iblisi, tam beden kazandığı anda bir sihir patlamasıyla yere savurdu. Nüvelik acıyla çığlık attı, ancak çabucak toparlandı ve kuyruğunun üzerinde gerilerek zıplamaya hazır bir halde bekledi. Köylüler, şaşkın bir şekilde, olanları izliyordu. Gözleri sahneye kilitlenmişti. Hepsi de Dövmeli Adam’ın öleceğinden emindi.</p>

  <p>Orman iblisi zıpladı, ancak Dövmeli Adam, ayaklarındaki sandaletlerden birini fırlatarak döndü, eğildi ve ellerini yere koyup nüveliğe sert bir tekme indirdi. Dövmeli topukları, gök gürültüsü gibi bir patlamayla, iblisin zırhlı göğsüne isabet etmişti. Yaratık bir kez daha döne döne havaya fırladı. Göğüs bölgesi kavrulup kararmıştı.</p>

  <p>Yere düşen orman iblisinin peşinden gittiği sırada, Dövmeli Adam’ın üzerine daha küçük bir orman iblisi atladı, ama Dövmeli Adam yaratığın kollarını yakaladığı gibi kendini nüveliğin arkasına geçirdi ve muhafazalı başparmaklarını iblisin gözlerine bastırdı. Gözleri tütüp cızırdamaya başlayan nüvelik çığlık attı ve tökezleye tökezleye uzaklaşırken yüzünü pençeledi.</p>

  <p>Kör nüvelik etrafta tökezlerken, Dövmeli Adam, ilk iblisi takibini sürdürdü ve bir sonraki saldırıyı doğrudan karşıladı. Kendi ekseni etrafında dönüp, nüveliğin kendi devinimini ona karşı kullanarak, muhafazalı kollarını yanından geçen yaratığın kafasının etrafına doladı. İblisin, ondan kurtulmak için giriştiği nafile debelenmelere direnerek geri tepkime gücünün yoğunlaşmasını bekledi. En sonunda, yaratığın kafatası bir sihir parlaması eşliğinde patladı ve ikisi de çamurun içine düştü.</p>

  <p>Dövmeli Adam cesedin üzerinden kalkarken, diğer iblisler mesafelerini koruyor, tıslamalar eşliğinde bir zayıflık belirtisi aramaya çalışıyordu. Dövmeli Adam karşısındaki iblislere vahşi bir sesle haykırınca, ona en yakın iblis geriye doğru bir adım atmak zorunda kaldı.</p>

  <p>“Onlardan korkması gereken sen değilsin, camcı Benn!” diye haykırdı, sesi bir kasırga gibiydi. “Asıl <i>onlar,</i> senden korkmalı!”</p>

  <p>Kasabalıların hiçbirinden ses çıkmadı; zira hepsi diz çökmüş, önlerindeki havaya muhafazalar çiziyordu. Dövmeli Adam, Benn’in yanına geri döndüğünde, biraz önce korktuğunu söyleyen camcının artık titremediğini fark etti. “Bir dahaki sefer kalbinde korku olduğunda,” dedi, cüppeleriyle muhafazalarındaki çamurları silerken, “bunu hatırla.”</p>

  <p>“Kurtarıcı,” diye fısıldadı Benn. Diğerleri de aynı şeyi mırıldanmaya başladı.</p>

  <p>Dövmeli Adam, kafasını keskin bir şekilde sağa sola sallayarak, yağmur damlalarını etrafa saçtı. “Hayır. Sen Kurtarıcı’sın!” diye bağırdı, Benn’in göğsüne sertçe vurarak. “Ve Sen!” diye haykırdı, birden dönüp dizleri üzerindeki bir adamı kaba bir şekilde ayağa kaldırarak. “Hepiniz birer Kurtarıcısınız!” diye haykırdı, gecenin karanlığında korkuyla bekleyen herkesi kapsayacak şekilde kollarını savurarak. “Eğer nüvelikler tek bir Kurtarıcı’dan korkuyorlarsa, yüz tanesinin önünde titresinler!” Yumruğunu havaya sallayınca kasabalılardan cesaret haykırışları yükseldi.</p>

  <p>Bu sahne, yeni beden kazanmış iblisleri bir anlığına geride tuttu. Öne arkaya yürürlerken hafifçe hırlıyorlardı. Ama çok geçmeden durup teker teker eğilerek zıplamaya hazır hale geldiler.</p>

  <p>Dövmeli Adam, savunma hattının sol tarafına, karanlığı delip geçen gözleriyle baktı. Ateş iblisleri, su dolu siperlerden kaçınıyordu, ama orman iblisleri ıslaklığa aldırış etmeden oraya yönelmişti.</p>

  <p>“Tutuşturun,” dedi, başparmağıyla siperleri işaret ederek.</p>

  <p>Benn, başparmağıyla bir ateşçubuğunu yaktı ve hem rüzgârdan hem yağmurdan korumak amacıyla elini alevin üzerinde tutup bir ateş düdüğünün fitilini tutuşturdu. Fitil cızırdayıp kıvılcımlanırken, Benn kollarını açtı ve ateş düdüğünü sipere doğru fırlattı.</p>

  <p>Havada yarı yoldayken fitil yana yana en sonuna kadar geldi ve ateş düdüğünün iki tarafından alevler fışkırmaya başladı. Kalınca sarılmış kâğıttan boru, hızlı bir şekilde kendi etrafında döndü ve siperlerdeki yağ balçığının içine düşerken tiz bir çığlık sesi çıkardı.</p>

  <p>Orman iblisleri, dizlerine kadar gelen suyun içinde alevlerin arasında kalınca çığlık çığlığa bağırmaya başladı. Dehşet içinde alevleri döverlerken geri çekildiler ve etrafa daha çok yağ saçarak ateşin yayılmasına neden oldular.</p>

  <p>Ateş iblisleri de çığlık çığlığaydı. Ama ateşlerin içine bariz bir sevinçle atlarlarken, alt tarafta siperlerin içinin suyla dolu olduğunu unutmuşlardı. Dövmeli Adam, ateş iblislerinin suyun içinde acı çığlıklar attığını duyunca gülümsedi.</p>

  <p>Alevler, meydanı bir hayli aydınlatmıştı. Ormancılar ise, önlerindeki düşmanın sayısı karşısında nefeslerini tutuyordu. Rüzgâr iblisleri, yağmura rağmen hiç yalpalamadan, gökyüzünü bir bıçak gibi kesiyordu. Ateş iblisleri etrafta dolaşıyor, gözlerinden ve ağızlarından alevler fışkırıyordu. Ateş iblisi topluluğunun hemen yan tarafında ise koca kaya iblisleri duruyordu. Ve orman iblisleri... Çok sayıda orman iblisi...</p>

  <p>“Sanki ormandaki ağaçlar biz baltacılara karşı ayaklanmış,” dedi Yon Gray, büyülenmiş bir şekilde. Çoğu ormancı, korkar şekilde başlarını salladı.</p>

  <p>“Kesip indiremediğim bir ağaçla karşılaşmadım daha,” diye hırladı Gared, baltasını hazır tutarak. Bu söz, safların arasında yankılandığı zaman, diğer ormancılar daha dik durdular.</p>

  <p>Nüvelikler, çok geçmeden iradelerini kazanıp ormancıların üzerine saldırdı. Ormancıların içinde bulunduğu çemberin muhafazaları yaratıkları durdurduğunda, adamlar baltalarını savurmak için kollarını havaya kaldırdı.</p>

  <p>“Bekleyin!” diye haykırdı Dövmeli Adam. “Planı hatırlayın!”</p>

  <p>Adamlar kollarını indirerek, iblislerin, muhafazaları nafile bir şekilde pençelemelerine izin verdi. Nüvelikler, çemberin etrafına doluşmuş, zayıf bir nokta arıyordu. Ormancılar kısa süre içinde, nüveliklerin ağaç kabuğuna benzer zırhlı derileriyle çevrelenmiş, artık gözden kaybolmuştu. inekleri ilk fark eden iblis, bir kediden daha büyük olmayan küçük bir ateş iblisiydi. Çığlık atarak hayvanların birinin üzerine çullanıp pençelerini geçirdi. İnek o anda uyandı ve minik nüvelik, etinden büyük bir parçayı koparıp ağzına attığında, acıyla haykırdı.</p>

  <p>Bu ses, nüveliklerin, ormancıları unutmasına sebep oldu.</p>

  <p>İneklerin üstüne çullanıp hayvanları kan revan içinde parçalamaya başladılar, ineklerin kanlan çok yükseklere püskürüyor ve çamurlu zemine düşmeden önce yağmur damlalarına karışıyordu. Bir rüzgâr iblisi bile pike yapmış ve havaya tekrar yükselmeden önce bir et parçası kapmayı başarmıştı.</p>

  <p>Göz açıp kapayıncaya kadar, hayvanlar iblislerce mideye indirilmişti; ancak nüveliklerin hiçbiri tatmin olmuş gözükmüyordu. Bir sonraki çembere hareketlenip muhafazaları pençelediler ve havaya sihir kıvılcımları sıçramasına neden oldular.</p>

  <p>“Durun!” diye haykırdı Dövmeli Adam yeniden, etrafındaki insanlar gerilmeye başlayınca. Mızrağını geride tutarak iblisleri dikkatli bir şekilde izliyor, bekliyordu.</p>

  <p>Ve istediği şeyi gördü. Bir iblis, dengesini kaybederek tökezlemişti<b>.</b></p>

  <p>“Şimdi!” diye haykırarak çemberden dışarı atladı ve bir iblisin kafasına mızrağını sapladı.</p>

  <p>Kasabalılar, ilkel bir haykırışla saldırarak, inekleri yedikleri için uyku ilacına maruz kalmış olan nüveliklere darbe üstüne darbe indirmeye başladı. İblisler çığlık atıyordu, ama Leesha’nın hazırladığı iksir sayesinde, tepkileri bir hayli yavaş ve cansızdı. Talimatlara uyan kasabalılar küçük gruplar halinde dövüşüyor; iblislerden biri gözlerini aralarından birine çevirdiğinde, arkadan yaklaşıp yaratığı öldürüyorlardı. Muhafazalı silahlar parıldıyordu ve bu sefer, havaya püsküren kan, iblis kanıydı.</p>

  <p>Merrem, satırıyla bir orman iblisinin kolunu omzundan koparırken, kocası Dug da elindeki kasap bıçağını yaratığın koltuk altına sapladı. İlaçlı eti yiyen rüzgâr iblisi meydanın ortasına düşünce, Benn mızrağını yaratığa sertçe saplayarak muhafazalı ucunun sihirle parıldamasını sağladı.</p>

  <p>İblis pençeleri, bazılarının taşıdığı tahta kalkanların üzerindeki muhafazaları geçemiyordu. O kalkanları tutanlar bunu fark ettiklerinde kendilerine olan güvenleri yerine gelmiş, nüveliklere daha sert darbeler indirmeye başlamıştı.</p>

  <p>Ancak tüm iblisler, ilaçlı etten yemiş değildi. Arkada kalmış olanlar, önlere gelebilmek için sarf ettikleri çabayı daha da artırdı. Dövmeli Adam, üstünlüklerinin kaybolduğu ana kadar bekledi ve son anda, “Uzun menzilciler!” diye haykırdı.</p>

  <p>Ağılın yanındaki çocuklar, haykırışlar içinde, cam mataraları sapanlarına yerleştirip, ormancıların durduğu çemberin önündeki iblis sürüsünün üzerine fırlattı. Cam mataralar, orman iblislerinin ağaç kabuğuna benzer derilerine çarpıp kolayca kırıldı ve onları, yağmura rağmen tutunan bir sıvıyla kapladı. İblisler kükredi, ama küçük barınağın muhafaza direklerini geçemediler.</p>

  <p>Nüvelikler saldırmaya devam ederken, fenerleri tutanlar öne arkaya koşturarak, çevresine ziftli paçavralar sarılmış ok uçlarını ve Bruna’nın havai fişeklerinin fitillerini tutuşturdu. Kendilerine verilen talimat uyarınca, hep beraber ateş etmiyorlardı, ama bu çok az bir fark yaratmıştı. İlk ok fırlatıldığında, bir orman iblisinin sırtındaki sıvı iblisateşi tutuştu ve yaratık çığlık atarak bir başkasına çarpıp onu da tutuşturdu. Festival çatapatları, ateş düdükleri ve benzerleri de, fırlatılan oklara katılmıştı. Bazı iblisleri ışıkları ile sesleriyle korkuturken, diğerlerini de tutuşturup yakıyorlardı. İblisler yanarken, karanlık gece aydınlanmıştı.</p>

  <p>Çocuklardan biri, ormancıların çemberinin önündeki sığ bir oluğa fenerini fırlattı. Bu oluk, meydanı boydan boya kesen bir uzunluktaydı. Fenerin kırılmasıyla ortaya çıkan kıvılcım, oluktaki sıvı iblis ateşini tutuşturdu. Bu da etkili alevlerin yükselmesine ve birkaç orman iblisinin daha tutuşmasına neden olarak, geriye kalan iblislerle olan bağlantılarını kesti.</p>

  <p>Ancak çemberlerin arasında ve ateşlerin uzağında, dövüş vahşi bir hal almıştı. İlaçlı iblisler çabucak ölüyor, ancak diğerleri silahlı köylüler tarafından o kadar kolay alt edilemiyordu. Takımlar bölünüyor ve kasabalıların çoğu, korkularından dolayı tökezleyerek, iblislere, sıçrayıp hücuma geçmek için alan bırakıyordu.</p>

  <p>“Ormancılar!” diye haykırdı Dövmeli Adam, mızrağının üzerindeki bir ateş iblisine tükürürken.</p>

  <p>Arka tarafları sağlamda olan Gared ve diğer ormancılar, kükreyerek çemberlerinden çıktı ve Dövmeli Adam’ın grubuna arkadan saldıran iblislerin üzerine hücum etti. Sihir olmadan bile, orman iblisinin zırhı kalındı; ancak ormancılar tüm günlerini ağaç kabuklarını kesmekle geçirirlerdi ve baltalarındaki muhafazalar, iblislerdeki sihri emerek daha da güçlü darbelere olanak sağlıyordu.</p>

  <p>Baltalarındaki muhafazalar iblislerin vücudundaki sihri çalıp nüveliklerin kendi gücünü onlara karşı kullanırken, bu güçlü enerji akışını ilk hisseden Gared oldu. Şok, baltasının sapından kollarına yayılıp Gared’a ikinci bir coşkunluk hissi verdi. İblisin kafasını boynundan ayırdığında kükredi ve bir sonrakine saldırdı.</p>

  <p>İblisler pençelerini tahta kalkanların üzerindeki muhafazalara geçiremiyordu. Kalkan taşıyanlar bunu gördükleri zaman, özgüven kazanarak darbelerini daha da sert indirmeye başlamıştı. Kutsal Ev’ın koro katındaki pencerede, Wonda, Dövmeli Adam’ın yayını korkutucu bir isabet oranıyla kullanıyor, tüm muhafazalı ok uçları, iblisleri teker teker avlıyordu.</p>

  <p>İki taraftan da saldırıya uğrayan iblisler zor durumdaydı. Yüzyıllardır süregelen egemenlikleri, onlara insanların, savaşıldıklarında korkulmaması gereken varlıklar olduğunu öğretmişti ve yaratıklar, bu çeşit bir direnişe hazırlıklı değildi.</p>

  <p>Ancak kan kokusu havaya tutunuyor, acı haykırışlar etrafta millerce uzaklıktan duyulabiliyordu. Uzaktaki nüvelikler, bu seslere kükreyerek cevap veriyorlardı. İblislerin destek kuvvetleri yakında gelecekti ve insanların onlar gibi yedek kuvvetleri yoktu.</p>

  <p>Nüveliklerin kendilerini toparlaması uzun sürmedi. Geçilmez zırhları olmadan bile, çok az insan, orman iblisleriyle başa baş mücadele edebilirdi. Orman iblislerinin en küçüğü bile, Gared’ın iri vücuduna ve gücüne sahipti. En büyükleri ise, dağlardaki dev kaya iblislerine kafa tutacak büyüklükte olurdu.</p>

  <p>Merrem iri bir köpek büyüklüğündeki bir ateş iblisine saldırdığında, satırı çoktan iblis kanıyla kaplanmıştı. Kalkanını savunma amacıyla yukarı kaldırdı ve satırı tutan kolunu geriye çekip saldırıya hazır durumda bekledi.</p>

  <p>Nüvelikse çığlık atarak ateş püskürdü. Kadın, kendini bu ateşten korumak için kalkanını yukarı kaldırdı, ancak kalkanın üzerindeki muhafazanın ateşe karşı bir dayanıklılığı yoktu. Böylece tahta kalkan alevlere boğuldu. Merrem, kolu da tutuştuğunda çığlık atarak yere düştü ve çamur içinde yuvarlandı. İblis kadının üzerine çullanmak üzere zıpladığında, kocası Dug, yaratığı karşılamak için oradaydı. İri kasap, ateş iblisini bir domuz gibi deşti, ama yaratığın lava benzeyen kanları deri önlüğünü tutuşturduğunda kendisi de çığlık attı.</p>

  <p>Bir orman iblisi, Evin’in çılgınca salladığı baltanın altında eğildi ve adamın gardı düştüğünde üzerine atladı. Evin nüveliğin dişlerini gördüğünde çığlık attı ama o anda bir havlama duyuldu ve sahip olduğu kurt köpekleri iblise yan tarafından saldırarak nüveliği uzaklaştırdı. Evin çabucak kendini toparladı ve yerde duran nüveliğe baltasını indirdi. Bu olmadan hemen önce, nüvelik, dev köpeklerden birini öldürmüştü. Evin, öfkeyle haykırarak bir kez daha darbesini indirdi ve bir anda dönerek bir başka düşman arandı.</p>

  <p>Meydandaki iblisateşi siperleri yanıp tükenmişti ve uzak tarafta kısılı kalmış olan orman iblisleri, tekrar ilerlemeye başlamıştı.</p>

  <p>“Şimşekçubukları!” diye haykıran Dövmeli Adam, atının toynakları altında bir kaya iblisini ezdi.</p>

  <p>Dövmeli Adam’ın emri üzerine, uzun menzilcilerinin en büyükleri, bu değerli silahların bazılarını çıkardı. Şimşekçubuklarının sayısı bir düzineden azdı, zira Bruna onları yaparken cimri davranmış, bu güçlü silahların yanlış ellere geçmesini istememişti.</p>

  <p>Fitiller yandı ve çubuklar, yaklaşan iblislerin üzerine fırlatıldı. Bir köylü, yağmurla kayganlaşmış çubuğunu yere düşürdü ve çabucak eğilerek tekrar almak istedi, ancak yeterince hızlı davranamamıştı. Şimşekçubuğu, ellerinde patlayarak onu ve yanındaki fener taşıyıcısı arkadaşını parçalara ayırdı. Bu patlamanın etkisiyle, ağılın yanındaki birkaç köylü daha yere yığılmış, acıyla haykırıyordu.</p>

  <p>Bu esnada şimşekçubuklarından biri, bir çift orman iblisinin arasında patladı. İki orman iblisi de yere savruldu. Bir başka şimşekçubuğu ise, üç metrelik bir kaya iblisine doğru uçarken, yaratık tarafından havada yakalandı. İblis, bu nesneyi pençesiyle kavrayıp, idrak edemediğinden dolayı yakından bakmak isteyerek kendine yaklaştırdığında çubuk patlayıverdi.</p>

  <p>Ancak dumanlar ortadan kalktığında, iblis etkilenmemiş gözüktü ve meydandaki köylülerin üzerine yürümeye devam etti. Bu sırada Wonda oklarından üçünü yaratığın üzerine fırlattı, ama çığlık atan yaratık yoluna devam etti. Öfkesi ikiye katlanmıştı.</p>

  <p>Gared, yaratık diğerlerine ulaşmadan dev kaya iblisinin karşısına çıktı ve çığlığına kendi kükreyişiyle karşılık verdi. İriyarı ormancı, nüveliğin ilk darbesini eğilerek savuşturduktan sonra baltasını yaratığın bağrına sapladı. Nüveliğin sihirli enerjisi kollarından geçerken kendini zafer hisleriyle dolu hissetti. İblis sonunda yere düştü ve Gared silahını yaratığın kalın zırhından çekerken iblisin üstüne çıkmak zorunda kaldı.</p>

  <p>Bir rüzgâr iblisi pike yaparak geldiğinde, kancalı pençeleri Flinn’i neredeyse ikiye bölecekti. Wonda koro odasının penceresinden haykırarak okunu rüzgâr iblisine fırlatıp yaratığı öldürdü, ancak olan olmuştu. Babası Flinn, yere düşmüştü.</p>

  <p>Bir orman iblisi, Ren’in kafasını boynundan koparıp, vücudundan uzağa fırlattı. Adamın baltası çamura düştüğünde, oğlu Linder, bunu yapan iblisin kolunu kopardı.</p>

  <p>Sağ kanatta, ağıla yakın bir tarafta, Yon Gray hafif bir darbe aldı, ancak bu hafif darbe bile yaşlı adamı yere çalmak için yeterliydi. Gray ellerini çamurun içine yerleştirip doğrulmaya çalışırken, nüvelik de yaşlı adamı takip etti, ama bu sırada Ande haykırarak muhafazalı barınağın içinden çıktı ve Ren’in baltasını alıp yaratığın sırtına gömdü.</p>

  <p>Savaşmayı reddettikleri için ağılın içinde beklemekte olan diğerleri de onu izledi. Barınağın güvenliğini terk edip, savaşta ölmüş olanların silahlarını aldılar. Bazıları da yaralıları sürükleye sürükleye güvenli çemberin içine çekti. Keet, iblisateşi mataralarının sonuncusunun içine kirli bir bez tıkıştırıp yaktı ve yaralı bir adamı güvenli bir noktaya çekmeye çalışan kız kardeşlerini korumak amacıyla, elindeki matarayı onların arkasındaki orman iblisinin suratına fırlattı. Yaratık alevlere boğulurken savaş narası atan Keet, bir ateş iblisinin, yanmakta olan orman iblisinin üzerine fırlayıp alevlerin içinde zarar görmeden durduğunu gördü. Döndü ve kaçmaya çalıştı, ama ateş iblisi, sırtına çullanıp onu yere düşürdü.</p>

  <p>Dövmeli Adam, muharebede, neredeyse her yerdeydi. Bazı iblisleri mızrağıyla, diğerlerini ise elleri ve ayaklarıyla öldürüyordu. Alacakaranlık Dansçısı, ona yakın duruyor, boynuzları ve toynaklarını kullanarak savaşa o da katılıyordu.</p>

  <p>Dövüşün en yoğun olduğu yerlerde yardıma koşup nüvelikleri dağıtıyorlardı. Dövmeli Adam, kaç kere, bir iblisin öldürücü darbesini önlediğini ve bunun ardından, iblisin olası kurbanlarının ayağa kalkıp savaşa devam etmesini sağladığını artık sayamıyordu.</p>

  <p>Kaosun ortasında, bir grup nüvelik, merkez çizgiyi ve ikinci çemberi geçtiler. Ancak önceden hazırlanmış olan çukurun üzerindeki muşambaya basıp, çukurun dibindeki muhafazalı dikenlerin içine düştüler. Öldürücü sihre maruz kalanların çoğu vahşice titriyordu, ama iblislerden biri dikenlerden kurtulup, çukuru tırmanarak çıktı. Yaratık savaşa geri dönme ya da kaçma fırsatı bulamadan, muhafazalı bir balta tarafından kafası uçuruldu.</p>

  <p>Ancak iblisler gelmeye devam ediyordu ve çukur açığa çıktıktan sonra, etrafından dolaşmaya başlamışlardı. Bu sırada bir haykırış geldi ve Dövmeli Adam, Kutsal Ev’in kapılarının önündeki vahşi dövüşü gördü. Nüvelikler, içerideki zayıf ve hasta düşmüş insanların kokusunu alıyor, kapıdan içeri doluşup katliam yapmak için delicesine saldırıyordu. Sürekli yağan yağmur, tebeşirle çizilmiş muhafazaları silmişti.</p>

  <p>Kapıların hemen dışındaki taşların üzerine dökülmüş gres yağı, nüvelikleri az da olsa yavaşlattı. Bazıları kuyruklarının üzerine düşmeye ya da üçüncü çemberin muhafazalarına doğru yuvarlanmaya başladı. Ama birçoğu pençelerini gerginleştirip ayakları üzerinde sağlamca durmayı başarıp devam etti.</p>

  <p>Kapılardaki kadınlar, çemberlerinin güvenliği içinden mızraklarıyla saplama hareketleri yapıyor, o anlığına bulundukları yeri savunabiliyordu, ancak Stefny’nin mızrak ucu, bir iblisin sert derisine takılıp onu dışarı çekmiş ve bu olurken, kadının ayağı da taşınabilir çemberin ipine takılmıştı. Bir an içinde, muhafazalar yerlerinden oynamış, ağ çökmüştü.</p>

  <p>Dövmeli Adam, toplayabildiği tüm hızla hareket ederek, üç buçuk metre genişliğindeki çukurun üzerinde tek bir zıplayışla atladı. Ancak o bile, katliamı önlemek için yeterli hızla hareket edemedi.</p>

  <p>Yakın dövüş bittiğinde, hayatta kalan birkaç kadınla birlikte nefes nefese duruyordu. İnanılmaz bir şekilde Stefny de onların aralarındaydı. Kadının üstü başı iblis kanı olmuştu ama yıpranmış görünmüyordu. Gözlerinden kararlılık fışkırıyordu.</p>

  <p>O sırada üzerlerine büyük bir orman iblisi saldırdı. Tam yaratıkla yüz yüze gelmek için dönmüşlerdi ki, nüvelik, onların uzanış mesafesinin hemen ucunda eğilip zıpladı. Üstlerinden temiz bir şekilde geçerek, Kutsal Ev’in taştan duvarına ulaştı. Pençeleri, üst üste yerleştirilmiş taşları güçlü bir şekilde kavradı ve Dövmeli Adam, onun sallanan kuyruğunu yakalayamadan, yukarı tırmandı.</p>

  <p>“Dikkat et!” diye haykırdı Dövmeli Adam, Wonda’ya; ancak kız yayıyla diğer iblislere hedef almakla meşguldü ve çok geç olana kadar bu uyarıyı duymadı. İblis, kızı pençeleriyle yakaladı ve sanki küçük bir rahatsızlıktan başka bir şey değilmiş gibi kafasının üzerine kaldırıp yere fırlattı. Dövmeli Adam hızla koştu ve yerdeki çamurların arasında dizlerinin üzerinde kayarak, kızın kanlı, mahvolmuş vücudunu yere düşmeden yakaladı. Ancak bunu yaptığında, iblisin kendini açık pencereden içeri attığını gördü. Yaratık Kutsal Ev’e girmişti.</p>

  <p>Dövmeli Adam, yan girişe koştu ama köşeyi döndüğünde durmak zorunda kaldı. En az bir düzine iblis, kafa karışıklığına sebep olan muhafaza direklerinin arasında duruyordu. Haykırıp onların arasına dalan Dövmeli Adam, içeri zamanında giremeyeceğini biliyordu.</p>

  <p>Kutsal Ev’in taş duvarlarında, acı çığlıklar ve kapıların hemen dışındaki iblislerin kükreyişleri yankılanıyordu. Kutsal Ev’deki herkes korkuyordu. İçeride, çoğu insan ya ağlıyor ya da korkuyla titreyerek öne arkaya sallanıyordu. Diğerleri de sayıklıyor ya da debeleniyordu.</p>

  <p>Leesha, hepsini sakin tutmak için uğraş vermekteydi. Mantığını kaybetmemiş olanlara sakinleştirici sözler söylüyor, dikişlerini yırtmamaları amacıyla uyku ilacı veriyordu.</p>

  <p>“Dövüşecek kadar sağlamım!” diye ısrar etti Smitt. Rojer, iri hancıyı tutmaya çalışırken yerde sürükleniyordu.</p>

  <p>“Sağlam falan değilsin!” diye bağırdı Leesha, oraya koşarak. “Eğer dışarı çıkarsan öldürülürsün!” Yaklaşırken, küçük bir şişenin ağzını bir bez parçasına dayadı. Adamın yüzüne bastırdığında, hancı çabucak bayılacaktı.</p>

  <p>“Stefny’m orada!” diye haykırdı Smitt. “Oğlum ve kızlarım!” Elindeki bezi yüzüne uzatan Leesha’nın kolunu yakaladı ve sert bir şekilde bir kenara itti. Leesha, Rojer’e takıldı ve ikisi de karmaşa içinde yuvarlanıp gittiler. Adam, ana kapılardaki sürgüye uzandı.</p>

  <p>“Smitt, hayır!” diye haykırdı Leesha. “İçeri girecekler, hepimizi öldürteceksin!”</p>

  <p>Ama yüksek ateşi yüzünden deliye dönmüş hancı bu uyarıyı umursamadı, sürgüyü iki eliyle tuttu ve derin bir nefes aldı.</p>

  <p>Bu sırada Darsy adamı omzundan yakaladığı gibi kendine çevirdi ve yumruğunu çenesine indirdi. Smitt, bu darbenin şiddetiyle bir kez daha dönüp yere yığıldı.</p>

  <p>“Bazen doğrudan müdahale, otlardan ve iğnelerden daha çabuk sonuç verir,” dedi Darsy, Leesha’ya, parmaklarının acısını elini sallayarak geçiştirmeye çalışırken.</p>

  <p>“Bruna’nın neden bir sopaya ihtiyacı olduğunu şimdi daha iyi anlıyorum,” diye katıldı Leesha, ikisi de Smitt’in kollarının altına girip hancıyı yatağına geri götürürken. Kapıların ardında, savaşın sesleri daha da artıyordu.</p>

  <p>“Sanki tüm Nüve yeryüzüne çıkmış buraya girmeye çalışıyor,” diye mırıldandı Darsy.</p>

  <p>Yukarıdan bir kırılma sesi ve Wonda’nın çığlığı duyuldu. Koro odasının tırabzanı paramparça oldu ve tahta kirişler aşağıya düştü. O bölümün altındaki talihsiz bir adam öldü ve onun hemen yanındaki ise yaralandı. Dev bir siluet, ortaya atladı, bir başka hastanın üstüne düşerken kükredi ve neye uğradığını anlayamayan zavallı hasta kadının boğazını söktü.</p>

  <p>Dev ve dehşetengiz orman iblisi doğrulurken, Leesha kalbinin durduğunu hissetti. Darsy’yla oldukları yerde donakalmalardı, Smitt ise aralarında baygın bir şekilde duruyordu. Dövmeli Adam’ın Leesha’ya verdiği mızrak, duvara dayalı bir şekilde uzakta kalmıştı ve ellerinde olsa bile, dev nüveliği yavaşlatmak için herhangi bir şey yapabileceğinden şüpheliydi.</p>

  <p>Mızrak, bu dev iblisin karşısında küçük bir dikenden fazlası değildi, ayrıca iblisin kolları daha uzundu, ama Leesha yine de öne çıktı. İblisin yolunu kesti. Yaratık ona çığlık attığında, Leesha, dizlerinin bağlarının çözüldüğünü hissetti.</p>

  <p>Ama Rojer hemen oraya geldi ve kendini, Leesha ile iblisin arasına yerleştirdi. Nüvelik ona tısladığında, delikanlı sertçe yutkundu. Tüm içgüdüleri ona kaçıp saklanmasını söylese de, o, bunun yerine kemanını çenesinin altına yerleştirdi, yayını tellere koydu ve Kutsal Ev’in içini hüzünlü, dramatik bir ezgiyle doldurdu.</p>

  <p>Nüvelik, Jonglör’e tıslayarak uzun, bıçak gibi dişlerini gösterdi ama Rojer çalışını yavaşlatmadı. Orman iblisi yerinde kaldı ve kafasını meraklı bir şekilde eğip ona dik dik bakmaya koyuldu.</p>

  <p>Birkaç saniye sonra, Rojer sağa sola adımlar atmaya başladı. Gözleri kemana kilitlenmiş olan iblis de aynısını yaptı. Cesaretlenen Rojer, sola bir adım attı ve iblisin onu taklit etmesini izledi.</p>

  <p>Sonra sağa adım attı ve nüvelik de aynı şekilde karşılık verdi. Rojer, buna devam ederek, yavaşça, iblisin etrafında geniş bir daire çizdi. Büyülenmiş olan yaratık, delikanlı giderken onu takip ederek, şok ve dehşet içindeki hastalara sırtını döndü.</p>

  <p>O zamana kadar, Leesha, Smitt’i yere bırakmış ve mızrağını almıştı. Pek bir işe yarayacağını sanmadığı mızrağı elinde tutan Leesha, yine de ileri adım atarak daha iyi bir şansı olmayacağını düşündü. Dişlerini sıkarak saldırdı ve muhafazalı mızrağı, nüveliğin sırtına tüm gücüyle sapladı.</p>

  <p>Bir güç parlaması oldu ve coşkunluk hissi kollarından yukarı ilerlerken Leesha geriye savruldu. İblisin çığlık atıp debelenmesini izledi. Yaratık sırtına saplı duran mızrağı çıkarmaya uğraşıyordu. Yaratık can çekişir halde büyük kapılara çarptığında, Rojer yana çekilmek zorunda kaldı. Kapılar kırılarak açıldı ve iblis öldü.</p>

  <p>Dışarıdaki nüvelikler, zafer çığlıklarıyla açıklığa saldırdılar ama Rojer’in müziğiyle karşılaştılar. Rahatlatıcı ve hipnotize edici ezginin yerini, keskin ve rahatsız edici sesler almıştı. İblisler, kulaklarını pençeliyor, tökezleye tökezleye geri çekiliyordu.</p>

  <p>“Leesha!” diye bir ses geldi. Yan kapı kırılıp açılınca, Leesha, kendi kanının yanı sıra iblis kanıyla da sırılsıklam olmuş Dövmeli Adam’ın içeri daldığını gördü. Adam etrafa çılgınca bakınıyordu. Orman iblisinin ölüsünü gördü ve Leesha’nın gözlerine bakmak için döndü. İçi rahatlamıştı.</p>

  <p>Leesha, kendini onun kollarına atmak istediyse de, Dövmeli Adam dönüp, paramparça olmuş kapılara doğru saldırdı. Rojer, tek başına girişi savunuyor, müziğiyle iblisleri herhangi bir muhafaza ağı gibi geride tutuyordu. Dövmeli Adam, orman iblisinin cesedini bir kenara iterken mızrağı çıkardı ve Leesha’ya geri fırlattı. Bir anda, geceye geri dönmüştü.</p>

  <p>Leesha, meydandaki karmaşaya baktı ve kalbinin sıkıştığını hissetti. Çocuklarının düzinelercesi çamurun içinde ölü olarak yatıyor ve savaş devam ediyordu.</p>

  <p>“Darsy!” diye haykırdı. Kadın yanına koştuğunda, dışarı çıkıp yaralıları içeri çekmeye başladılar.</p>

  <p>Leesha ona uzandığında, Wonda yerde nefes nefese yatıyordu. Giysisinin, iblisin pençelediği yerleri yırtılmıştı ve kan içindeydi. Leesha ve Darsy, kıza yardım etmek için eğildiklerinde üzerlerine bir orman iblisi saldırdı ancak Leesha, önlüğünden küçük bir şişe çıkarıp fırlattı. Kırılan ince şişenin içindeki eritici sıvı, iblisin yüzünde patladı ve gözlerini erittiğinde yaratık acıyla haykırdı. İki Otacı, Wonda’yı tutup aceleyle içeri getirdiler.</p>

  <p>Kızı içeriye aldıktan sonra, Leesha, yardımcılarından birine talimatlar yağdırdı ve tekrar dışarıya koştu. Rojer hâlâ girişte dururken, kemanından gelen kulak tırmalayıcı ses, yolu açık tutan bir bariyer oluşturuyor, Leesha ve diğerleri dışarıdaki yaralıları içeri çekerken onlar için bir kalkan görevi görüyordu.</p>

  <p>Muharebe, gece boyunca şiddeti azalarak sürdü. Artık tükenmiş olan köylülerin, çemberlerine geri dönmeleri ya da Kutsal Ev’e girip soluklandıktan sonra bir yudum su içmeleri için olanak sağlamıştı bu. Gece süresince tek bir iblisin bile ortalıkta görünmediği tam bir saatlik bir zaman dilimi olmuştu, ama bundan sonra, muhtemelen kilometrelerce uzaklıktan gelmiş olan bir grup iblis aniden saldırıya geçmişti.</p>

  <p>Yağmur da bir ara durmuştu, ama düşmanla savaşmakla ve yaralılara yardım etmekle meşgul olan köylüler, bunun ne zaman olduğunu tam olarak hatırlayamıyordu. Ormancılar, Kutsal Ev’in büyük kapıların eşiğinde bir duvar oluşturmuş; Rojer de yaralılar toplanırken meydanda dolaşarak iblisleri geri püskürtmüştü.</p>

  <p>Şafağın ilk ışıkları ufukta göründüğü zaman, meydandaki çukur, insan kanıyla karışmış iblis kanının iğrenç kokusuyla kaplıydı. Cesetler ve uzuv parçaları her taraftaydı. İblis cesetlerinin, ilk güneş ışıklarıyla beraber alev almasını ilk kez gören köylülerden bazıları, korkuyla yerlerinden zıpladı. Sıvı iblisateşinin tüm meydana yayıldığında olduğu gibi, güneş, muharebeye son noktayı koydu ve hâlâ titreyen birkaç iblis cesedini de yakıp kül etti.</p>

  <p>Dövmeli Adam, hayatta kalanların yüzlerine baktı. Neredeyse tüm savaşçılarının yarısı ölmüştü. Ancak gece boyunca gördüğü güç ve kararlılığa inanamıyordu. Bunların, daha bir gün önce dehşete düşmüş ve umutlarını yitirmiş insanlar olduğuna inanmak imkânsız görünüyordu. O gece çok fazla insan kaybetmiş olsalar bile, Ormancı Çukuru insanları, bu savaştan, her zamankinden daha da güçlü çıkmıştı.</p>

  <p>‘Yaratıcı’ya şükürler olsun,” dedi Rahip Jona, değneğiyle meydanda topallaya topallaya yürürken. İblisler sabah ışığıyla yanıp kül olurken havaya muhafazalar çizdi. Dövmeli Adam’ın yanma gidip önünde durdu.</p>

  <p>“Hepsi senin sayende...” dedi.</p>

  <p>Dövmeli Adam, başını sağa sola salladı. “Hayır. Bunu siz yaptınız,” dedi. “Hepiniz.”</p>

  <p>Jona başıyla onayladı. “Öyle,” diye katıldı. “Ama bunun tek sebebi, senin gelip bize yolu göstermendi. Bundan hâlâ nasıl şüphe duyabilirsin?”</p>

  <p>Dövmeli Adam kaşlarını çattı. “Bu zaferi kendi üzerime almak, gece boyunca ölenlerin fedakârlığını hiçe saymak olur,” dedi. “Kehanetlerini kendine sakla Rahip. Bu insanların onlara ihtiyacı yok.”</p>

  <p>Jona yerlere kadar eğildi. “Nasıl dilersen,” dedi. Ancak Dövmeli Adam, bu konunun kapanmadığını sezmişti.</p>
</body>
</html>