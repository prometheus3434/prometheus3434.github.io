<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="32: Artık Ormancı Değil"><b><i>32</i></b></h2>

  <h2 class="sigil_not_in_toc" style="text-align: center;"><b><i>Artık Ormancı Değil</i></b></h2>

  <h5 class="sigil_not_in_toc" style="text-align: center;"><b><i>D.S. 332-333</i></b></h5>

  <div style="text-align: center;"><img alt="kisim12" src="../Images/kisim12.jpeg"/><img alt="kisim11" src="../Images/kisim11.jpeg" style="line-height: 1.2em; text-indent: 1em;"/><img alt="kisim13" src="../Images/kisim13.jpeg" style="line-height: 1.2em; text-indent: 1em;"/></div>

  <div style="text-align: center;"><img alt="kisim33" src="../Images/kisim33.jpeg" style="line-height: 1.2em; text-align: justify; text-indent: 1em;"/></div>

  <p>Rojer ile Dövmeli Adam patikadan gelirken, Leesha el salladı. Elindeki fırçayı verandadaki kovaya bıraktı ve onların atlarından inmelerini izledi.</p>

  <p>“Çabuk öğreniyorsun,” dedi Dövmeli Adam, Leesha’nın tırabzanlara çizdiği muhafazalara bakarak. “Bunlar koca bir nüvelik sürüsünü bile geride tutabilir.”</p>

  <p>“Çabuk mu?” diye sordu Rojer. “Çabuk sözcüğü hafif kalır. Leesha daha bir ay önce rüzgâr muhafazasını ateş muhafazasından ayırt edemiyordu.”</p>

  <p>“Doğru söylüyor,” dedi Dövmeli Adam. “Beş senelik Muhafazacı kalfalarının bunun yarısı kadar bile iyi iş çıkaramadığını gördüğüm oldu.”</p>

  <p>Leesha gülümsedi. “Her zaman çabuk öğrenmişimdir zaten,” dedi. “Ayrıca şenle babam da çok iyi öğretmenlersiniz. Ama keşke bunları öğrenmeye daha önce vakit ayırmış olsaydım.”</p>

  <p>Dövmeli Adam omuz silkti. “Keşke öyle olsaydı da, geriye dönüp seçimlerimizi karşımıza ne çıkacağını bilerek yapabilseydik.”</p>

  <p>“Ben tüm hayatımı farklı yaşardım,” diye katıldı Rojer. Leesha güldü ve onları kulübeye çağırdı. “Akşam yemeği neredeyse hazır,” dedi, ateşin yanına giderek. “Köy konseyi toplantısı nasıl geçti?” diye sordu, dumanı tüten tencereyi karıştırırken.</p>

  <p>“Aptallar...” diye homurdandı Dövmeli Adam.</p>

  <p>Leesha tekrar güldü. “O kadar iyiydi yani?”</p>

  <p>“Konsey, köyün isminin Kurtarıcı’nın Çukuru olarak değiştirilmesini oy birliğiyle kabul etti,” dedi Rojer.</p>

  <p>“Sadece bir isim,” dedi Leesha, masada onların yanma katılıp çay koyarken.</p>

  <p>“Beni rahatsız eden isim değil, getirdiği <i>anlam,”</i> dedi Dövmeli Adam. “Köylülerin yüzüme karşı Kurtarıcı dememelerini sağladım ama hâlâ arkamdan fısıldandığını duyuyorum.” “Bunu kabul etsen, işler senin için daha kolay olacak,” dedi Rojer. “Bir hikâyeyi bu şekilde durduramazsın. Şimdiden, Krasia çölünün kuzeyindeki her Jonglör bu ismi anıyordun”</p>

  <p>Dövmeli Adam başını sağa sola salladı. “Sırf hayatı kolaylaştırmak için yalan söyleyip de olmadığım bir insan gibi davranmayacağım. Eğer kolay bir hayat isteseydim...” dedi ve sözlerinin devamını getirmedi.</p>

  <p>“Tamir işlerinden ne haber?” diye sordu Leesha, Dövmeli Adam’ın gözleri uzaklara daldığı için dikkatini tekrar çekmeye çalışarak.</p>

  <p>Rojer gülümsedi. “Senin ilaçların sayesinde ayağa kalkan kasabalılar, her gün yeni bir ev inşa ediyor,” dedi. “Yakında köye geri dönüp yerleşebileceksin.”</p>

  <p>Leesha başını sağa sola salladı. “Bu kulübe, Bruna’dan bana kalan tek şey. Artık evim burası.”</p>

  <p>“Köyden bu kadar uzakta, yeni koruma ağının dışında kalacaksın,” diye uyardı Dövmeli Adam.</p>

  <p>Leesha omuz silkti, “ Yeni sokakları neden muhafaza şeklinde tasarladığını anlıyorum,” dedi. “Ama koruma ağının dışında olmanın da kendine has getirileri var.”</p>

  <p>“Öyle mi?” diye sordu Dövmeli Adam, muhafazalı kaşlarından birini kaldırarak.</p>

  <p>“İblislerin dolaşabileceği bir yerde yaşamanın ne getirisi olabilir ki?” diye sordu Rojer.</p>

  <p>Leesha çayını yudumladı. “Annem de taşınmayı reddediyor,” dedi. “Senin yeni muhafazaların varken ve ormancılar da gördükleri tüm iblisleri ortadan ikiye ayırırken, taşınmak gereksiz olur diyor,”</p>

  <p>Dövmeli Adam kaşlarını çattı. “İblisleri sindirdiğimiz gibi bir görüntü oluştuğunun farkındayım, ama eğer İblis Savaşları’nın hikâyelerinde biraz doğruluk payı varsa, bu böyle kalmayacak. Daha güçlü bir şekilde geri gelecekler ve ben de Ormancı Çukuru’nun buna hazır olmasını istiyorum.” “Kurtarıcı’nın Çukuru,” diye düzeltti Rojer, adamın yüzündeki sinirli ifadeye sırıtarak.</p>

  <p>“Sen burada oldukça, Çukur her şeye hazır olacaktır,” dedi Leesha, Rojer’i görmezden gelip çayını yudumlayarak. Kupasının ucundan Dövmeli Adam’ı dikkatli bir şekilde izledi.</p>

  <p>Ama adamın cevap vermekte tereddüt ettiğini görünce, kupasını masaya koydu. “Gidiyorsun,” dedi. “Ne zaman?” “Çukur hazır olduğunda, “dedi Dövmeli Adam, Leesha’nın vardığı sonuca karşı çıkmakla uğraşmayarak. “Yıllarımı, Hür Şehirler’i sadece isim olarak değil, gerçekten hür yapabilecek muhafazalar toplayarak harcadım. Thesa’daki her şehir ve köye, geceleri nüveliklere dayanabilmeleri için gerekenlere sahip olmalarını sağlamak benim borcum.”</p>

  <p>Leesha başıyla onayladı. “Biz sana yardım etmek istiyoruz,” dedi.</p>

  <p>“Ediyorsunuz da,” dedi Dövmeli Adam. “Ormancı Çukuru size emanetken, gözümün arkada kalmayacağını biliyorum.”</p>

  <p>“Bundan fazlasına ihtiyacın olacak,” dedi Leesha. “Diğer Otacılara ateş silahlan ve zehirler hakkında, nüvelik yaralarının nasıl iyileştirileceği hakkında bilmediklerini öğretecek birisine.”</p>

  <p>“Bunların hepsini yazabilirsin,” dedi Dövmeli Adam. Leesha alaycı bir ses çıkardı. “Bir erkeğe ateşin sırlarım mı vereceğim yani, öyle mi? Kusura bakma ama hiç şansın yok.”</p>

  <p>“Ben zaten keman derslerini kâğıda geçiremem,” dedi Rojer. “Okuma yazmam olsaydı bile geçiremezdim.”</p>

  <p>Dövmeli Adam duraksadı ve başını sağa sola salladı. “Hayır,” dedi, “ikiniz, beni yavaşlatırsınız sadece. Haftalar boyu yabanda kalacağım, ama sizin bunu kaldıracak ne cesaretiniz var, ne de mideniz.”</p>

  <p>“Midemiz yok mu?” diye sordu Leesha. “Rojer, panjurları kapat,” diye emretti.</p>

  <p>İki adam da ona meraklı gözlerle baktılar.</p>

  <p>Leesha, “Dediğimi yap,” diye ısrar edince, Rojer itaat ederek kalktı. Güneş ışığının içeri girmesini engelleyip kulübeyi karanlıkta bıraktı. Leesha, çoktan bir şişe kimyasalı çalkala- maya başlamış, her tarafım fosforlu bir parıltıyla kaplamıştı.</p>

  <p>“Yer kapısı,” dedi ve bunun üzerine Dövmeli Adam, iblisateşinin tutulduğu mahzenin kapısını kaldırdı. Gelen havada, kimyasalların kokusu yoğundu.</p>

  <p>Leesha, karanlığa giden basamaklardan inerken küçük şişesini yukarıda tuttu. Duvardaki şamdanlara gidip cam kavanozlara aynı kimyasallardan ekledi ama Dövmeli Adam’ın muhafazalı gözleri, mutlak karanlıkta bile öğle vaktindeymiş gibi görebiliyordu.</p>

  <p>Mahzene ağır masalar indirilmişti ve masaların üzerinde, en az yarım düzine nüvelik birçok parçaya ayrılmış şekilde yatıyordu.</p>

  <p>“Ulu Yaratıcı!” diye haykıran Rojer öğürdü. Basamaklardan geri, yukarı koştu ve derin derin nefes alma çabasını aşağıdan duydular.</p>

  <p>“Tamam, belki Rojer’in henüz bunu kaldıracak midesi yok,” diye itiraf etti Leesha sırıtarak. Dövmeli Adam’a baktı.</p>

  <p>“Orman iblislerinde iki tane mide olduğunu biliyor muydun? Bir kum saati gibi, iki tane üst üste.” Bir alet alıp ölü iblisin etini kesti ve söylediği şeyi gösterdi.</p>

  <p>“Kalpleri merkezde değil, daha sağ tarafta,” diye ekledi. “Ama üçüncü ve dördüncü kaburga kemiklerinin arasında bir boşluk var. Öldürücü darbeyi nereye vurması gerektiğini bilmek isteyen bir adamın aklında tutması gereken bir şey.” Dövmeli Adam’ın gözlerinde şaşkınlık vardı. Leesha’ya yeniden baktığında, sanki onu ilk defa görüyordu. “Bunları nereden...?”</p>

  <p>“Buraya devriye olarak gönderdiğin ormancılara tek kelime etmem yetti,” dedi Leesha. “Bu nüvelikleri kulübeye getirmekten mutluluk duydular.</p>

  <p>“Daha fazlası da var,” diye devam etti. “Bu iblislerin üreme organları yok. Hepsi cinsiyetsiz.”</p>

  <p>Dövmeli Adam, şaşkınlıkla bakmaya devam etti. “Bu nasıl mümkün olabilir?” diye sordu.</p>

  <p>“Böcekler arasında yaygın olmayan bir şey değil,” dedi Leesha. “Çalışma ve savunma için cinsiyetsiz kastlar, kovanları kontrol etmek için de cinsiyetli kastlar vardır.”</p>

  <p>“Kovan mı?” diye sordu Dövmeli Adam. “Nüve’yi kastediyorsun herhalde?”</p>

  <p>Leesha omuz silkti.</p>

  <p>Dövmeli Adam kaşlarını çattı. “Anoch Sun’un yeraltı mezarlarında resimler vardı. İlk İblis Savaşı’nı betimleyen resimler. Bunlarda daha önce görmediğim garip türde nüvelikler de betimlenmişti.”</p>

  <p>“Şaşırtıcı bir şey değil,” dedi Leesha. “Onlar hakkında çok az şey biliyoruz.”</p>

  <p>Uzanıp Dövmeli Adam’ın ellerini tuttu. “Tüm hayatım boyunca, hastalıkları tedavi etmek ve çocuk doğurtmaktan daha büyük bir şeyi bekliyormuşum gibi hissettim,” dedi. “Bu benim bir avuç insandan daha fazlası için bir fark yaratma şansım. Savaşın yaklaştığına mı inanıyorsun? Rojer ve ben, bu savaşı kazanmana yardım edebiliriz.”</p>

  <p>Dövmeli Adam başıyla onayladı ve karşılık olarak Leesha’nın ellerini sıktı. “Haklısın,” dedi. “Ormancı Çukuru, o ilk geceyi benim sayemde olduğu kadar, sen ve Rojer sayesinde de atlattı. Artık yardımınızı kabul etmemem bir aptallık olur.”</p>

  <p>Leesha ileri bir adım atarak, elini Dövmeli Adam’m kapüşonunun içine uzattı. Bu elin yüzüne serin bir dokunuş getirmesiyle, Dövmeli Adam, bir an için kendini o dokunuşa bıraktı. “Bu kulübe iki kişi için yeteri kadar büyük,” diye fısıldadı Leesha.</p>

  <p>Dövmeli Adam’ın gözleri fal taşı gibi açıldı ve Leesha, onun gerildiğini hissetti.</p>

  <p>“Neden bu seni iblislerle karşı karşıya gelmekten daha çok korkutuyor?” diye sordu. “O kadar mı iticiyim?”</p>

  <p>Dövmeli Adam başını sağa sola salladı. “Tabii ki hayır,” dedi.</p>

  <p>“Öyleyse ne?” diye sordu Leesha. “Seni savaşından alıkoymayacağım . “</p>

  <p>Dövmeli Adam bir anlığına sessiz kaldı. “İki, çok geçmeden üçe dönüşür,” dedi sonunda, Leesha’nın ellerini bırakarak.</p>

  <p>“Bu çok mu korkunç olur?” diye sordu Leesha.</p>

  <p>Dövmeli Adam derin bir nefes aldı, bir başka masaya yöneldi ve Leesha’nın gözlerine bakmamaya çalıştı. “O sabah, iblisle güreştiğim zaman...” dedi.</p>

  <p>“Hatırlıyorum,” dedi Leesha.</p>

  <p>“İblis, Nüve’ye geri kaçmaya çalıştı,” diye devam etti Dövmeli Adam.</p>

  <p>“Ve seni de kendisiyle götürmeye çalıştı,” dedi Leesha. “İkinizin de dumansı bir hal aldığınızı, yerin altına doğru gittiğinizi görmüştüm. Dehşete kapılmıştım.”</p>

  <p>Dövmeli Adam başıyla onayladı. “Benden daha fazla dehşete kapılmış olamazsın,” dedi. “Nüve’ye giden yol açılmış, beni çağırıyordu. Beni aşağıya çekiyordu.”</p>

  <p>“Bunun bizimle ne ilgisi var?” diye sordu Leesha. “Çünkü bunu yapan iblis değildi, bendim,” dedi Dövmeli Adam. “Geçişin kontrolü bendeydi ve iblisi tekrar yüzeye ben çıkardım. Şimdi bile, Nüve’nin çağrısını hissedebiliyorum. Eğer kendimi bırakırsam, diğer nüveliklerle beraber aşağı, o berbat derinliklere inebilirim.”</p>

  <p>“Muhafazalar...” diye başladı Leesha.</p>

  <p>“Muhafazalardan değil,” dedi, kafasını sallayarak, “Sana söylüyorum, bu benden kaynaklanıyor. Yıllar boyu onların sihrinden çok fazlasını emdim. Artık insan bile değilim. Tohumumdan kim bilir nasıl bir canavar meydana gelir?” Leesha onun yanına gitti ve o seviştikleri sabahtaki gibi, ellerini yüzüne koydu. “Sen iyi bir insansın,” dedi, gözleri dolarak. “Sihir sana ne yapmış olursa olsun, bu değişmedi. Başka hiçbir şeyin önemi yok.”</p>

  <p>Leesha, onu öpmek için sokuldu, ama Dövmeli Adam kalbini ona karşı çoktan katılaştırmıştı. Kendini geriye çekti.</p>

  <p>“Benim için var,” dedi. “Ne olduğumu bilene kadar, ne şenle, ne de bir başkasıyla olamam.”</p>

  <p>“Öyleyse ne olduğunu öğreneceğim,” dedi Leesha. ‘Yemin ederim.”</p>

  <p>“Leesha,” dedi Dövmeli Adam, “yapamazsın...”</p>

  <p>“Bana ne yapıp ne yapamayacağımı söyleme!” diye haykırdı Leesha. “Bunu başkalarının ağzından, bana bir ömür boyu yetecek kadar duydum!”</p>

  <p>Dövmeli Adam, teslimiyet ifadesiyle ellerini yukarı kaldırdı. “Özür dilerim,” dedi.</p>

  <p>Leesha burnunu çekti ve ellerini onunkilere koydu. “Özür dileme,” dedi. “Sadece sarıl bana.” Sokuldu ve başını, adamın göğsüne koyarak, onun güçlü kollarının arasına girdi.</p>

  <p>Krasia çölünde, ufukta bir hareketlilik vardı. Binlerce adamın oluşturduğu saflar yavaş yavaş kendilerini gösterdi. Yüzlerine kadar çektikleri bol, kara kıyafetler içerisinde, kum fırtınalarına karşı korunuyorlardı. Öncü kol, iki atlı grubundan oluşuyordu. Daha küçük grupta, hafif, hızlı atlara biniliyor, büyük grupta ise güçlü, çöl seyahatlerine uygun koca aygırlar bulunuyordu. Bunların peşinden, piyade grupları geliyor ve onları da, sonu görünmeyen at arabaları takip ediyordu. Her savaşçı, özenle işlenmiş muhafazalara sahip bir mızrak taşıyordu.</p>

  <p>Bu topluluğun başında, baştan aşağı beyazlara bürünmüş bir adam, aynı renkteki süvari atıyla hareket ediyordu. Bir elini kaldırdı ve arkasındaki binlercesi durdu. Hepsi sessiz bir şekilde, Anoch Sun’un harabelerine baktılar.</p>

  <p>Savaşçılarının taşıdığı tahta ve demir mızrakların aksine, bu adamın taşıdığı kadim silah, parlak, bilinmeyen bir metalden yapılmıştı. Adamın ismi, Ahmann asu Hoshkamin am’Jardir idi, ancak halkı bu ismi yıllardır kullanmamıştı.</p>

  <p>Ona, <i>Shar’Dama Ka</i> diyorlardı: Kurtarıcı.</p>
</body>
</html>