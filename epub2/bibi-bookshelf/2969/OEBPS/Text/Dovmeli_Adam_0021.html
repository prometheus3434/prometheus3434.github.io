<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="22: Köylere Oynamak"><b>22</b></h2>

  <h2 class="sigil_not_in_toc" style="text-align: center;"><b>Köylere Oynamak</b></h2>

  <h5 class="sigil_not_in_toc" style="text-align: center;"><b>D.S. 329</b></h5>

  <div style="text-align: center;"><img alt="kisim13" src="../Images/kisim13.jpeg" style="line-height: 1.2em; text-indent: 1em;"/></div>

  <p>Rojer yürürken dans ediyor, dans ederken de parlak renklere sahip dört topu kafasının etrafında çeviriyordu. Hareket etmeden, durduğu yerde hokkabazlık yapmak onun için hâlâ imkânsıza yakında ama Rojer Yarımel’in koruması gereken bir itibarı vardı, o yüzden kısıtlayıcı durumunu kısıtlayıcı olmaktan çıkarmayı öğrenmişti. Topları yakalayıp atabilmek için akıcı bir çeviklikle yürüyerek sakat elini hep doğru konumda tutmaya çalışıyordu.</p>

  <p>On dört yaşında olmasına rağmen hâlâ kısa boyluydu. Boyu bir buçuk metreyi ancak geçiyordu. Havuç rengi saçları, yeşil gözleri ve yuvarlak, çilli bir suratı vardı. Eğiliyor, uzanıyor, kendi etrafında tam dönüşler yapıyor ve topların temposuna uydurduğu ayaklarını hareket ederken yere vuruyordu. Ayrık parmaklı yumuşak çizmeleri, yoldaki tozlardan dolayı pislenmişti. Ayaklarını hareket ettirmesinin neden olduğu toz bulutu da, aldığı her nefeste, kuru toprağın tadını ağzında hissetmesine neden oluyordu.</p>

  <p>“Eğer olduğun yerde duramayacaksan, ne yararı var ki?” diye sordu Arrick, aksi bir tavırla. “Bir amatör gibi görünü-yorsun. Ayrıca izleyiciler de ayağınla kaldırdığın tozları solumaktan hiç memnun olmayacaklar.”</p>

  <p>“Tozlu yollarda gösteri yapmayacağım ki,” dedi Rojer. “Köylerde yapmak zorunda kalabilirsin,” diye karşı çıktı Arrick. “Orada tahta kaldırımlar yok.”</p>

  <p>Bu sırada Rojer ritmi kaçırdı ve telaşla durumu toparlamaya çalışırken Arrick durup onu bekledi. Rojer sonunda topların kontrolünü yeniden sağladı, ama Arrick yine de memnuniyetsiz bir ses çıkardı.</p>

  <p>“Tahta kaldırımlar olmadan, iblislerin surların iç tarafında yerden yükselmelerini nasıl engelliyorlar ki?” diye sordu Rojer.</p>

  <p>“Çünkü köylerde sur da yoktur,” dedi Arrick. “Küçük bir köyün etrafında bile bir ağ kurmak, bir düzine Muhafazacı gerektirir. Ne var ki eğer bir köyde iki Muhafazacı ve bir çırakları varsa, kendilerini şanslı sayarlar.”</p>

  <p>Rojer bayılacakmış gibi hissederek yutkundu. On yıl önceki çığlıklar kafasında tekrar canlandı ve bir anda tökezleyerek sırtüstü yere düşünce, toplar bir yağmur gibi üzerine yağdı. Sakat elini öfkeyle zemine vurdu.</p>

  <p>“En iyisi hokkabazlığı bana bırakıp diğer becerilerine yoğunlaşman,” dedi Arrick. “Eğer hokkabazlık için ayırdığın zamanın yarısını şarkı söylemek için ayırsaydın, sesin çatlamadan üç nota söyleyebilirdin.”</p>

  <p>“Bana her zaman, ‘Hokkabazlık yapamayan bir Jonglör, Jonglör değildir,’ derdin,” dedi Rojer.</p>

  <p>“Benim ne dediğimi bırak şimdi!” diye kestirip attı Arrick. “O lanet Jasin Altınses’in hokkabazlık yaptığını mı sanıyorsun? Senin bir yeteneğin var. İsim yaptığın zaman, hokkabazlık yapacak çırakların zaten olacak.”</p>

  <p>“Benim numaralarımı neden bir başkasının yapmasını isteyeyim ki?” diye sordu Rojer, topları yerden toplayıp belindeki bir keseye atarak. Bunu yaparken, gizli cebindeki tılsımını okşayıp ondan güç aldı.</p>

  <p>“Çünkü o dandik numaralarda para yok evlat,” dedi Arrick, her zaman yanında taşıdığı şarap matarasından bir yudum alarak. “Hokkabazlar tahta kuruşlarla yetinmek zorunda kalır. Ama isim yapacak olursan, benim eskiden kazandığım gibi yumuşak Miln altınlarından kazanırsın,” dedi, şarabından bu sefer daha büyük bir yudum alarak. “Ama isim yapmak için, köylere oynamalısın.”</p>

  <p>“Altınses hiç köylere oynamamış ama,” dedi Rojer.</p>

  <p>“Benim dediğim de bu işte!” diye bağırdı Arrick, çılgın el kol hareketleri yaparak. “Amcasının Angiers’ta sözü geçiyor olabilir, ama köylerde hiçbir gücü yok. Seni meşhur ettiğimiz zaman onu gömeceğiz!”</p>

  <p>“Tatlınağme ve Yarımel varken o da kimmiş!” dedi Rojer çabucak, önce ustasının ismini söyleyerek. Gerçi Angiers sokaklarında son zamanlarda yaşanan hareketliliğe bakılacak olursa, bu iki ismin yerleri değişmişti.</p>

  <p>“Evet!” diye bağırdı Arrick, topuklarını birbirine vurup kısa bir dans hareketi yaparak.</p>

  <p>Rojer, Arrick’in aksiliğini tam zamanında def etmişti. Ustası son birkaç senedir öfke nöbetlerine daha da meyilli olmuştu. Rojer’in ışığı parlayıp kendisininki sönerken Arrick daha da fazla içmeye başlamıştı. Nağmesi artık o kadar da tatlı değildi ve bunu biliyordu.</p>

  <p>“Çekirge Deresi’ne ne kadar var?” diye sordu Rojer.</p>

  <p>“Yarın öğle yemeği vaktine kadar orada oluruz,” dedi Arrick.</p>

  <p>“Köylerin sadece bir günlük mesafelerde olduğunu sanıyordum.”</p>

  <p>Arrick homurdandı. “Dük’ün fermanına göre, köyler birbirine en fazla <i>iyi bir atın</i> bir günde gidebileceği uzaklıkta olmalı,” dedi. “Ama tabana kuvvet gittiğinde daha uzak oluyor.”</p>

  <p>Rojer’in umutları suya düştü. Arrick gerçekten de yol üzerinde gecelemeye niyetliydi. Üstelik nüveliklerle aralarında, Geral’ın eski taşınabilir çemberinden başka hiçbir şey olmayacaktı.</p>

  <p>Ancak Angiers da onlar için tamamen güvenli olmaktan çıkmıştı. Popülerlikleri arttıkça, Usta Jasin, onların işine çomak sokma konusunda özel bir çaba sarf etmeye başlamıştı. İlk Bakan Janson’un yeğeni olmasının getirdiği birçok avantaja sahipti. Bunlardan biri de, bakanın maaşa bağladığı bazı kaba saba adamları, kendi düşman ve rakiplerine karşı kullanılabilmesiydi. Bir sene önce Arrick’in kolunu kırmışlardı. Ayrıca büyük gösterilerden sonra kazandıkları paralar da birkaç kez çalınmıştı. Arrick’in içki ve fahişelere yatırdığı paralar da göz önünde bulundurulacak olursa, Rojer, birbirine sürtebileceği iki kuruşa nadiren sahip olmuştu. Köyler gerçekten de daha büyük bir kazanç kapısı olabilirdi.</p>

  <p>Köylerde şöhret kazanmak, Jonglörler için bir çeşit yetişkinliğe geçiş sınavıydı. Angiers’ın güvenli surlarının ardında yaşarlarken, köyler Rojer’e büyük bir macera gibi gelmişti. Şimdiyse gökyüzüne bakıp korkuyla yutkunuyordu.</p>

  <p style="text-align: center;"><img alt="kisim3" src="../Images/kisim3.jpeg"/><br/></p>

  <p>Rojer bir taşa oturmuş pelerinine parlak renkli bir yama dikiyordu. Diğer kıyafetleri gibi, pelerininin de asıl kumaşı çoktan yıpranmış, yamana yamana artık sadece yamalardan oluşur hale gelmişti.</p>

  <p>“İşin bittiğinde çemberi de hazırla evlat,” dedi Arrick biraz yalpalayarak. Şarap matarası neredeyse boşalmıştı. Rojer, batan güneşe bakıp irkildi ve söyleneni yapmak için aceleyle hareketlendi.</p>

  <p>Çember üç metrelik çapıyla bir hayli küçük sayılırdı. İki insanın, aralarında yaktıkları ateşi de kapsayacak şekilde anca sığabildikleri bir alanı kapsıyordu. Rojer, kampın merkezine bir kazık çaktı ve bir buçuk metrelik bir tel ile ölçerek toprağın üzerinde bir çember çizdi. Taşınabilir çemberi de işte bu çizginin üzerine yerleştirdi ve muhafazalı levhaların düzgünce yerleştiğinden emin olmak için düz bir çubuk kullandı. Ama o bir Muhafazacı değildi ve doğru yaptığından emin olamazdı.</p>

  <p>İşini bitirdiğinde, Arrick muhafazaları incelemek üzere yalpalaya yalpalaya çemberin kenarına geldi.</p>

  <p>“Düzgün görünüyor,” dedi ustası, çembere şöyle bir bakarak. Rojer ise sırtında bir ürperme hissetti ve emin olmak için her şeyin üzerinden bir kez daha geçti. Sonra da içini rahatlatmak için üçüncü bir defa daha kontrol etti. Yine de, ateşi yakıp akşam yemeğini hazırlarken hâlâ tedirgindi.</p>

  <p>Rojer, daha önce bir iblisi hiç yakından görmemişti. Görmüşse de net olarak hatırlayamıyordu. Ailesinin kapısını delen pençeli el, zihnine sonsuza dek kazınmıştı ama gerisi, hatta onu sakat bırakan iblis bile, duman, dişler ve boynuzlardan oluşan bir karmaşaydı.</p>

  <p>Orman ağaçları yolun üzerine uzun gölgelerini düşürmeye başlarken, Rojer’in kanı dondu. Çok geçmeden, ateş yaktıkları yerden çok uzak olmayan bir noktada hayaletimsi bir suret belirdi. Orman iblisi, ortalama bir insandan daha uzun değildi. Ağaç kabuğuna benzer derisi, sırım gibi kaslarının üzerinde gerilmişti. Yaratık, ateşlerini görünce kükredi. Sıra sıra dişlerini gösterirken, boynuzlu başını geriye attı. Sonra da öldürmeye hazır olmak için pençelerini gerdi. Bu sırada, ateşin yaydığı ışığın etrafında başka şekiller de belirdi. Çevreleri yavaş yavaş nüvelikler tarafından sarılıyordu.</p>

  <p>Rojer’in gözleri, şarap matarasından derin yudumlar alan Arrick’e kaydı. Daha önce taşınabilir çemberler içerisinde birçok kez gecelemiş olan ustasının sakin olacağını umut etmişti ama Arrick’in gözlerindeki korku, başka bir hikâye anlatıyordu. Titreyen elleriyle gizli cebine uzanan Rojer, tılsımını çıkarıp sıkıca kavradı.</p>

  <p>Orman iblisi, boynuzlarını aşağı indirerek saldırıya geçti ve bu hareketiyle Rojer’in zihninde bir kıvılcımın çakmasına neden oldu. Rojer birdenbire üç yaşına geri dönmüş, annesinin omzunun üzerinden kendilerine yaklaşan ölüm iblisini seyrediyordu.</p>

  <p>Bir anda tüm anıları geri gelmişti: babasının ocak süngüsünü alıp Geral ile birlikte savunmaya geçerek, annesi ve Arrick’e kaçmak için zaman kazandırmaya çalışması; Arrick’in, Rojer ile annesini bir kenara itip yer kapısına doğru koşması; parmaklarına mal olan ısırık; annesinin kendini feda edişi.</p>

  <p><i>Seni seviyorum!</i></p>

  <p>Rojer, tılsımını sıkıca tuttu ve annesinin ruhunun, benliğini somut bir varlık gibi sarmaladığını hissetti. Nüvelikler karşısında, tılsımına muhafazalardan daha fazla güveniyordu.</p>

  <p>Bu sırada orman iblisi, muhafazalara sert bir darbe indirdi. Sihrin parlamasıyla Rojer ve Arrick aynı anda yerlerinden zıpladı. Geral’ın ağı, bir an için havada gümüşi bir ateşle belirginleşti ve nüvelik sersemlemiş bir şekilde geriye savruldu.</p>

  <p>Ama bu rahatlama uzun sürmedi. Ses ve ışık, diğer orman iblislerinin dikkatini çekmişti ve onlar da sırayla saldırarak, ağı, her taraftan sınamaya başladılar.</p>

  <p>Ancak Geral’ın cilalı muhafazaları tüm bu saldırılara dayanıyordu. Teker teker veya gruplar halinde saldıran orman iblisleri, her seferinde geriye savruluyor, muhafazaların etrafında tur atıp zayıf bir nokta arıyordu.</p>

  <p>Fakat saldırı devam ederken, Rojer’in zihni başka yerlere gitti. Annesiyle babasının ölüşünü tekrar tekrar gördü. Babasının yanışını ve annesinin, onu açık yer kapısından aşağı itmeden önce bir ateş iblisini suyun içinde boğuşunu gördü. Ve tekrar tekrar, Arrick’in, annesiyle kendisini bir kenara ittiği anı gördü.</p>

  <p>Annesini Arrick öldürmüştü. Eylemi kendisi yapmamış olsa da fark etmezdi. Rojer, tılsımını dudaklarına götürdü ve kızıl saç tutamını öptü.</p>

  <p>“Elindeki ne?” diye sordu Arrick yumuşak bir sesle. İblislerin çemberden giremeyecekleri artık belli olmuştu.</p>

  <p>Başka bir zaman olsa Rojer, tılsımının keşfedilmesi karşısında paniklerdi, ancak şimdi başka bir yerdeydi ve bir kâbusu yeniden yaşarken, ne anlama geldiğini çaresizce anlamaya çalışıyordu. Arrick, on yıldır onun için bir baba olmuştu. Bu hatıralar gerçek olabilir miydi?</p>

  <p>Elini açtı ve Arrick’e, parlak kızıl saçlı minik tahta bebeği gösterdi. “Annem,” dedi.</p>

  <p>Arrick, bebeğe kederli gözlerle baktı ve yüz ifadesi, Rojer’e bilmesi gereken her şeyi anlattı. Hatırladığı şeyler gerçekti. Dudağına öfkeli sözler geldi. Bir anda gerilmişti, ustasına saldırıp onu çemberden dışarı fırlatarak nüveliklere yem etmeye hazırdı.</p>

  <p>Arrick gözlerini yere çevirip boğazını temizledi ve bir şarkı söylemeye başladı. Sarhoş geçirdiği yılların etkisiyle ekşiyen sesi, söylemeye başladığı yumuşak nağmeli ninniyle o eski tatlılığına yeniden kavuşmuş gibiydi. Gördüğü orman iblisi karşısında hafızası nasıl canlandıysa, ustasının söylediği bu ninniyi duyunca Rojer’in zihni yine aynı şekilde geçmişe döndü. Birdenbire, o an içinde oturduğu aynı çemberde, Arrick’in kucağında durduğunu ve Nehirköprü yanarken Arrick’in yine aynı ninniyi söylediğini hatırladı.</p>

  <p>Tılsımı gibi, bu ninni de, Rojer’in benliğini sarıp sarmaladı ve ona o meşum gecede kendini ne kadar güvende hissettirdiğini hatırlattı. Arrick korkaklık etmişti, bu doğruydu, ama Kally’nin isteğini yerine getirerek Rojer’e bakmıştı. İşine ve kariyerine mal olmuş olsa bile, bakmıştı...</p>

  <p>Rojer, tılsımını gizli cebine geri koyup gözlerini gecenin karanlığına çevirdi. Zihninde on yıl önceden kalma görüntüler parıldarken, o bunların ne anlama geldiğini anlamaya çalışıyordu.</p>

  <p>En sonunda, Arrick’in ninnisi bitti ve Rojer geçmişe dair düşünceleri kafasından uzaklaştırıp, yemek yapmak üzere kullandıkları kapları alıp getirdi. Sosis ve domates kızartıp sert bir ekmekle yediler. Yemekten sonra da pratik yapmaya başladılar. Rojer kemanını eline alırken, Arrick da şarap matarasındaki son damlalarla dudaklarını ıslattı. Çemberin etrafında dolaşan nüvelikleri görmezden gelmek için yüzlerini birbirlerine döndüler.</p>

  <p>Rojer kemanını çalmaya başlayıp da kendisini keman tellerinin titreşimine bıraktığında tüm şüpheleri ve korkuları uçup gitti. Önce hafif bir melodi çaldı ve hazır olduğunda başını salladı. Arrick de böylece hafif bir mırıldanmayla ona katıldı ve şarkı söylemeye başlamadan önce Rojer’in bir kez daha başını sallamasını bekledi. Bir süre bu şekilde çalıp söylediler. Yıllar boyu yaptıkları çalışma ve gösterilerin bir ürünü olarak, kendilerini rahat bir armoniye bıraktılar.</p>

  <p>Çok sonra Arrick, birdenbire şarkıyı kesip etrafına baktı.</p>

  <p>“Ne oldu?” diye sordu Rojer.</p>

  <p>“Başladığımızdan beri tek bir iblis muhafazalara vurmadı,” dedi Arrick.</p>

  <p>Rojer, çalmayı bırakıp karanlığa bakınca bunun doğru olduğunu fark etti. Nasıl olmuştu da daha önce neden fark etmemişti. Orman iblisleri çemberin etrafında çömelmiş, hiç hareket etmeden onları izliyordu. Ancak Rojer, iblislerden biriyle göz göze geldiğinde yaratık birdenbire üzerine hücum etti.</p>

  <p>Nüvelik muhafazalara çarpıp geri savrulurken Rojer çığlık attı ve sırtüstü yere düştü. Diğer yaratıklar da kapıldıkları büyüden uyanarak saldırıya geçtiğinde, Rojer ve Arrick’in etrafında çok sayıda sihir patlaması oldu.</p>

  <p>“Bunu yapan müzikti!” dedi Arrick. “Onları geride tutan müzikti!”</p>

  <p>Rojer’in yüzündeki şaşkın ifadeyi gören Arrick, boğazını temizledi ve şarkı söylemeye başladı.</p>

  <p>Sesi güçlüydü ve iblislerin sesini bastırıyordu, ancak onları geride tutmaya pek yaramıyordu. Tersine, nüvelikler daha fazla çığlık atıp muhafaza duvarını pençelemeye başlamıştı. Jonglör’ü susturmak istercesine umutsuz bir çaba içerisindeydiler sanki.</p>

  <p>Arrick kalın kaşlarını çatarak başka bir şarkıya geçti. Rojer ile birlikte söyledikleri son şarkıya başladı, ama nüveliklerin saldırısı durmuyordu. Bunun üzerine Rojer’in içine bir korku yayıldı. Ya iblisler muhafazalarda zayıf bir nokta bulurlarsa... Aynı o geceki gibi...</p>

  <p>“Kemanın evlat!” diye bağırdı Arrick. Rojer, elindeki keman ve yaya boş boş baktı. “Çalsana aptal!” diye emretti ustası.</p>

  <p>Ama Rojer’in sakat eli titredi ve yay, tellere sinir bozucu bir sesle dokundu. Nüvelikler çığlık atıp bir adım geri çekildiler. Cesaretlenen Rojer, daha da kulak tırmalayıcı sesler çıkardı ve iblisler bunun üzerine biraz daha geriledi. Uluyup, sanki acı çekiyormuş gibi pençeleriyle başlarım tuttular.</p>

  <p>Ama kaçmadılar. Kemanın kulak tırmalayan notalarına tahammül edebilecekleri bir uzaklığa ulaşıncaya kadar, çemberden yavaşça gerilediler. Orada, kamp ateşinin ışıklarını kara gözleriyle yansıtarak sessizce beklemeye başladılar.</p>

  <p>Bu görüntü Rojer’i ürpertti. Yaratıklar, onun sonsuza kadar çalamayacağını biliyordu.</p>

  <p style="text-align: center;"><img alt="kisim3" src="../Images/kisim3.jpeg"/><br/></p>

  <p>Arrick, köylerde kahraman muamelesi göreceklerini söylerken abartmamıştı. Çekirge Deresi’ndeki insanların kendi Jonglörleri yoktu ve birçoğu, Arrick’i on sene önce Dük’ün teşrifatçısı olduğu zamandan hatırlıyordu.</p>

  <p>Çekirge Deresi’nde, Ormançıkmazı ile Çoban Vadisi köyleri arasında mekik dokuyan davar güdücülerin ve çiftçilerin kaldığı bir han vardı. Handa hoşça karşılanan Arrick ve Rojer, hiç para ödemeden bir odaya sahip oldu. Gösterilerini izlemek için de tüm kasaba hana gelerek içtikleri biralarla hancıya yeterince para kazandırdı. Hatta her şey mükemmel gitti, ta ki para şapkası izleyiciler arasında dolaştırılana dek.</p>

  <p>“Bir koçan mısır!” diye bağırdı Arrick, elindeki koçanı Rojer’in suratına doğru sallayarak. “Bununla ne yapabiliriz ki?”</p>

  <p>‘Yiyebiliriz sanırım,” dedi Rojer. Ustası ona öfkeli bir bakış attı ve bir aşağı bir yukarı yürümeye devam etti.</p>

  <p>Rojer, Çekirge Deresi’ni sevmişti. Kasaba sakinleri hayattan nasıl tat alınacağını bilen basit ve iyi niyetli insanlardı. Angiers’ta kalabalıklar Rojer’in kemanını duyabilmek için daha da yakma gelmeye çabalar, kafalarını sallayarak beğenilerini belli eder ve alkış tutardı. Ne var ki Rojer, Çekirge Deresi’nin ahalisi kadar çabuk dansa kalkanını görmemişti. Kemanını kutusundan çıkarmak üzere uzandığında bile, ahali gerileyerek dans için yer açmıştı. Çok geçmeden etrafta dönmeye, kahkahalar atmaya başlamışlar, müziği tamamen kucaklayıp kendilerini ezgilerin akışına bırakmışlardı.</p>

  <p>Arrick’in efkârlı şarkılarında utanmaksızın ağlamışlar, Usta ile çırağının açık saçık esprileri ve pantomim gösterileri karşısında histerik bir şekilde kahkahaya boğulmuşlardı. Rojer’in düşüncesine göre, Çekirge Deresi ahalisi bir izleyici grubundan istenebilecek her özelliğe sahipti.</p>

  <p>Gösteri bittiğinde, “Tatlınağme ve Yarımel!” tezahüratları kulakları sağır edecek cinstendi. Herkes geceyi geçirmeleri için onları kendi evine davet etmiş, bol bol şarap ve yiyecek ikramında bulunmuştu. Rojer ise, kuzguni gözlere sahip bir çift kız tarafından bir tınazın arkasına sürüklenip başı dönene kadar öpücüklere boğulmuştu.</p>

  <p>Arrick ise Rojer kadar memnun değildi.</p>

  <p>“Bu işlerin neye benzediğini nasıl unuturum?” diye hayıflandı.</p>

  <p>Para toplama şapkasından bahsediyordu tabii ki. Küçük köylerde çok az sikke bulunurdu. Olan da sebze meyve tohumlarına, alet edevata ve muhafaza direklerine giderdi. Şapkanın dibinde iki tahta kuruş vardı sadece, ancak bu para Arrick’in Angiers’tan gelirken içtiği şarabın parasına bile yetmezdi. Kasaba ahalisi çoğunlukla tahılla ödeme yapardı. Arada bir buğdaya birkaç çuval tuz ve baharat da eklendiği olurdu.</p>

  <p>“Takas!” dedi Arrick, kelimeyi lanetli bir şeymiş gibi söyleyerek. “Angiers’taki hiçbir şarap tüccarı, ödeme olarak arpa kabul etmez!”</p>

  <p>Ne var ki Çekirge Deresi ahalisi yalnızca tahılla değil, başka şeylerle de ödeme yapmıştı: tuzlanmış et, taze ekmek, bir sepet meyve ve krema, sıcak yorganlar, çizmeleri için yamalar; kısacası minnettarlıklarını gösterebilmek için ayırabildikleri her türlü mal ve hizmet. Rojer, Dük’ün sarayında kaldığı zamanlardan beri o kadar iyi yemekler yememişti ve ustasının rahatsızlığını kesinlikle anlayamıyordu. Eğer köy ahalisinin verdiklerini satın almak için değilse, sikkeler ne içindi ki zaten?</p>

  <p>“En azından şarapları vardı,” diye homurdandı Arrick. Ustası şarabından büyük bir yudum alırken, Rojer mataraya tedirgin gözlerle baktı. Arrick’in aksiliğini daha da artıracağını bildiği için hiçbir şey söylemedi. Birisi ona fazla şarap içmemesi gerektiğini söyleyecek olduğunda, Arrick müthiş bir öfkeye kapılırdı.</p>

  <p>“Burayı çok sevdim,” dedi Rojer, cesaretini toplayarak. “Keşke daha fazla kalsaydık.”</p>

  <p>“Sen ne bilirsin be?” diye kestirip attı Arrick. “Aptal çocuğun tekisin sadece.” Acı çekiyormuş gibi inledi. “Ormançıkmazı’nın da buradan bir farkı olmayacak,” diye hayıflandı yola doğru bakarak. “Çoban Vadisi ise hepsinden beter! Şu aptal çemberi neden satmadım ki?!”</p>

  <p>Taşınabilir çemberin değerli muhafaza levhalarına tekme atarak muhafazaları etrafa dağıttı. Ne yaptığının farkındaymış gibi görünmüyordu. Umursamıyordu da sanki. Ateşin etrafında sarhoşça tökezledi.</p>

  <p>Rojer nefesini tuttu. Gün batımına dakikalar vardı. Hiçbir şey söylemeden ok gibi fırladı ve çılgınca muhafazaları düzeltmeye girişti. Bütün bunları yaparken ufka korkuyla baktı.</p>

  <p>Muhafazaları düzeltmeyi son anda tamamladı. Hâlâ çemberin ipini düzelttiği sırada da nüvelikler yerden yükselmeye başladı. İlk nüveliğin üzerine hücum etmesiyle birlikte arkaya doğru düştü. Muhafazalar parlayıp yaratığı geri savurduğunda da korkuyla haykırdı.</p>

  <p>Arrick ise, “Lanet olsun, geber!” diye bağırdı, yaratık kendisine saldırdığında. Sarhoş Jonglör, meydan okurcasına çenesini kaldırdı ve nüvelik muhafaza ağma çarpıp geriye savrulduğunda kesik kesik güldü.</p>

  <p>“Usta lütfen,” diye yalvardı Rojer, Arrick’i kolundan tutup halkanın merkezine doğru çekerek.</p>

  <p>“Ooo, Yarımel şimdi de her şeyin en iyisini biliyor, öyle mi?” diye alay etti Arrick, kolunu çekerek. Bunu yaparken neredeyse düşüyordu. “Zavallı sarhoş Tatlınağme nüvelik pençelerinden korunmayı bilmez, değil mi?”</p>

  <p>“Öyle demedim,” diye itiraz etti Rojer.</p>

  <p>“Ne dedin o zaman?” diye sordu Arrick. “Kalabalık senin adım haykırıyor diye, ben olmadan nimetten sayılacağını mı sanıyorsun?”</p>

  <p>“Hayır,” dedi Rojer.</p>

  <p>“Peki bakalım,” diye mırıldanan Arrick, matarasından bir yudum daha alarak tökezleye tökezleye çırağının yanından uzaklaştı.</p>

  <p>Rojer’in boğazı düğümlenmişti. Tılsımına dokunmak için gizli cebine uzandı. Pürüzsüz tahtayı ve annesinin ipeksi saçlarını başparmağıyla okşayıp bebekten güç almaya çalıştı.</p>

  <p>“Evet, git ananı çağır!” diye bağırdı Arrick, ona dönüp küçük bebeği işaret ederek. Seni kimin büyüttüğünü, bildiğin her şeyi sana kimin öğrettiğini unut! Sana hayatımı verdim ben!”</p>

  <p>Rojer, tılsımı daha da sıkı kavradı. Annesinin varlığını hissediyor, onun son sözlerini duyuyordu. Arrick’in, annesini nasıl yere ittiğini tekrar düşündü ve öfkeden boğazında bir yumru oluştu. “Hayır,” dedi. “Hayatını vermeyen tek kişi şendin.”</p>

  <p>Arrick kaşlarını çatarak çocuğun üzerine yürüdü. Rojer biraz gerileyip sindi ama çember çok küçüktü ve gidecek hiçbir yer yoktu. Çemberin dışında, iblisler açlıkla koşturuyordu.</p>

  <p>“Ver onu bana!” diye bağırdı öfkeyle Arrick, Rojer’in ellerine uzanarak.</p>

  <p>“O benim!” diye haykırdı Rojer. Birkaç saniye debelendiler ancak Arrick daha iri ve güçlüydü. Tılsımı ondan kaptığı gibi ateşin içine fırlattı.</p>

  <p>“Hayır!” diye bağırdı Rojer, alevlere doğru atılarak. Ama artık çok geçti. Kızıl saç tutamı anında ateş almıştı. Tılsımı ateşten kurtarmak için bir dal parçası bulamadan, tahta kısmı da alevlerin arasında kayboldu. Rojer, dizlerinin üstüne çöküp hayretle parçaların yanışını izledi. Elleri tir tir titriyordu.</p>

  <p>Arrick onu umursamadı. Çemberin sınırında kamburunu çıkarmış, muhafazaları pençeleyen orman iblisine yalpalayarak yaklaştı. “Bunların başıma gelmesinin sebebi sensin!” diye çığlık attı. “Nankör bir çocukla kalıp işimi kaybetmem senin suçun! Senin!”</p>

  <p>Nüvelik ona kükreyerek sıra sıra dizilmiş jilet keskinliğindeki dişlerini gösterdi. Arrick de ona aynı şekilde haykırarak cevap verdi ve şarap matarasını yaratığın kafasına geçirdi. Matara patlayarak ikisini de kan kırmızısı şarapla sırılsıklam etti.</p>

  <p>“Şarabım!” diye haykıran Arrick, birdenbire az önce ne yaptığını anladı. Zararı bir şekilde telafi edebilecekmiş gibi muhafazaları aşmak için hareketlendi.</p>

  <p>“Usta hayır!” diye haykırdı Rojer. Yerde yuvarlanıp sakat olmayan eliyle Arrick’in atkuyruğu saçını kavradı ve ustasının dizlerinin arkasına tekme attı. Arrick de böylece arkaya doğru düşüp çırağının üzerine yuvarlandı.</p>

  <p>“Ellerini üzerimden çek!” diye haykırdı. Rojer’in biraz önce hayatını kurtardığının farkında bile değildi. Ayağa fırlarken Rojer’i gömleğinden tuttuğu gibi çemberin dışına fırlattı.</p>

  <p>Nüvelikler de dahil herkes o anda donup kaldı. Orman iblisi bir zafer çığlığı atıp zıplamak üzere eğilirken, Arrick’in yüzünde, ne yaptığının daha yeni farkına vardığını gösteren bir pişmanlık ifadesi belirdi.</p>

  <p>Rojer çığlık atıp geriye doğru birkaç adım attı. Çemberin içine zamanında dönebilmesi imkânsız görünüyordu. Kendini yaratıktan korumak için ellerini yukarı kaldırdı, ama nüvelik ona ulaşmadan önce bir haykırış geldi. Arrick, iblisin üstüne atlayıp yaratığı devirmişti.</p>

  <p>“Çembere geri dön!” diye haykırdı Arrick. İblis kükreyip sert bir darbeyle karşılık vererek Jonglör’ü havaya savurdu. Yere düşen Arrick’in kollarından biri taşınabilir çemberin iplerinden birine takılarak levhaların düzenini bozdu.</p>

  <p>Bunun üzerine etraftaki tüm nüvelikler, çemberdeki gedikten yararlanmak üzere oraya hücum etti. Rojer o an anladı; ikisi de ölecekti. İlk iblis, ona tekrar saldırdı ama Arrick yaratığı bir kez daha kavrayıp vücudunu öte tarafa çevirdi.</p>

  <p>“Kemanın!” diye haykırdı. “Onları geri püskürtebilirsin!” Ancak kelimeler dudaklarından döküldüğü anda, nüveliğin keskin pençeleri, göğsünü deşerek onu nefessiz bıraktı. Arrick’in ağzından kan geliyordu.</p>

  <p>“Usta!” diye çığlık attı Rojer. Kemanına şüpheli bir tavırla baktı.</p>

  <p>“Kurtar kendini!” dedi Arrick zorlanarak. Bunun hemen ardından iblis, keskin pençesiyle adamın gırtlağını söktü.</p>

  <p style="text-align: center;"><img alt="kisim3" src="../Images/kisim3.jpeg"/><br/></p>

  <p>Şafak söküp de iblisleri Nüve’ye geri gönderdiği sırada, Rojer’in sağlam olan eli kesilmiş, kanıyordu. Muhafazaları düzeltip kemanını elinden bırakana kadar, insanüstü bir gayret sarf etmesi gerekmişti.</p>

  <p>Bütün gece keman çalmış, kamp ateşi sönüp gittiği zaman karanlığın içinde olduğu yere sinmişti. Etrafta bekleştiğini bildiği nüvelikleri kendinden uzakta tutabilmek için de kemanından kulak tırmalayan sesler çıkarmaya çalışmıştı.</p>

  <p>Ne bir güzellik ne de düzgün bir melodi vardı çaldıklarında. Sadece keskin gıcırtı sesleri çıkarmıştı... Hiçbir şey. Etrafındaki dehşeti zihninden uzaklaştıracak, kendisini rahatlatacak hiçbir şey çalamamıştı. Ama şu anda, ustasından geriye kalan et parçalarına ve kana bulanmış kıyafetlerine bakarken, yeni bir dehşete kapılarak dizlerinin üstüne çöktü.</p>

  <p>Bir süre sonra, nefes alıp verişi rahatladı. Kan içindeki ellerine boş boş bakıp titremelerini durdurmaya çalıştı. Yüzü kızarmış ve sıcaktan bunalmış gibi hissetse de, suratı, sabah havasında üşüyordu. Kanı çekilmişti sanki. Mide bulantısı devam ediyordu, ama artık çıkaracak hiçbir şey kalmamıştı. Ağzını rengârenk giysisinin koluyla sildi ve kalkmak için kendini zorladı.</p>

  <p>Arrick’in vücudundan arta kalan parçaları gömebilmek için toplamaya çalıştıysa da çok fazla bir şey bulamadı. Bir tutam saç. Paramparça edilmiş bir çizme. Ve kan... Nüvelikler, ne kemiklere ne de iç organlara burun kıvırırdı.</p>

  <p>Rahiplerin öğretilerine göre, nüvelikler, kurbanlarının bedenlerine ek olarak ruhlarını da tüketirdi. Ancak kuyruklu yalanlarda usta olan Arrick bile, Kutsal Adamların, Jonglörlerden daha büyük yalancılar olduklarını söylerdi hep. Rojer, tılsımını ve tılsım sayesinde annesinin ruhunu kendi benliğinde nasıl hissettiğini hatırladı. Annesinin ruhu tüketilmemişti. Eğer tüketilmiş olsa, nasıl onu hissedebilirdi ki?</p>

  <p>Ateşten geriye kalan soğuk küllere baktı. Küçük, tahta bebek oradaydı. Kararıp birkaç parçaya ayrılmıştı. Rojer eğilip almaya çalıştığında tılsımı kendi ellerinde toza dönüştü. Hemen yakın bir noktada Arrick’in atkuyruğu saçından geriye kalanlar vardı. Rojer, artık sarıdan çok beyaz telleri olan saç tutamını alıp cebine koydu.</p>

  <p>Yeni bir tılsım yapacaktı.</p>

  <p style="text-align: center;"><img alt="kisim3" src="../Images/kisim3.jpeg"/><br/></p>

  <p>Ormançıkmazı gün batımından saatler önce görüş alanına girdiği zaman, Rojer rahatladı. Bir geceyi daha dışarıda geçirecek gücü olduğunu sanmıyordu.</p>

  <p>Çekirge Deresi’ne geri dönüp bir Ulak’a onu Angiers’a götürmesi için yalvarmayı düşünmüştü ama bu, neler olduğunu açıklamayı gerektirecekti ve Rojer buna hazır değildi. Hem, Angiers’ta onun için ne vardı ki? Ruhsatı olmadan gösteri yapamazdı. Arrick de onun çıraklığını tamamlamasına yardım edebilecek herkesle düşman olmuştu. Dünyanın bir ucunda kalmak en iyisiydi; burada onu hiç kimse tanımaz, Lonca da istese bile ona ulaşamazdı.</p>

  <p>Çekirge Deresi gibi, Ormançıkmazı da, dürüst ve samimi bir ahaliye sahipti. Kasabalarına bir Jonglör getiren talihi sorgulamayacak kadar çok sevinmişlerdi, bu yüzden Rojer’i çok iyi karşıladılar.</p>

  <p>Rojer de onların misafirperverliğini büyük bir memnuniyetle kabul etti. Gerçi bir sahtekârmış gibi hissediyordu, zira ruhsatı olmayan bir çırak olmasına rağmen kendini bir Jonglör olarak tanıtmıştı. Ancak kasaba halkının, bunu bilse bile fazla umursayacağını sanmıyordu. Kemanıyla çaldığı şarkılarda dans etmeyi ret mi edeceklerdi sanki? Pantomim numaralarına daha mı az güleceklerdi?</p>

  <p>Ne var ki Rojer, mucizeler çuvalındaki renkli toplara dokunmaya cesaret edemedi. Onun yerine taklalar attı, elleri üzerinde yürüdü ve yetersizliklerini saklamak için repertuarındaki diğer her şeyi kullandı.</p>

  <p>Kasaba halkı da onu zorlamadı. Yaptıkları şimdilik yeterliydi.</p>
</body>
</html>