<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="5: Kalabalık Ev"><b>5</b></h2>

  <h2 class="sigil_not_in_toc" style="text-align: center;"><b>Kalabalık Ev</b></h2>

  <h5 class="sigil_not_in_toc" style="text-align: center;"><b>D.S. 319</b></h5>

  <div style="text-align: center;">
    <img alt="kisim12" src="../Images/kisim12.jpeg"/><b><br/></b>
  </div>

  <p>Bruna’nın yaşlı horozu öterek şafağı haber verdiğinde Leesha, yatağından sıçrayarak uyandı. Yüzünü ovaladı ve yanağında kitabın oluşturduğu izi hissetti. Gared ve Bruna hâlâ derin uykudaydı. Otacı Kadın erkenden uyuyakalmıştı, ama Leesha, kendi yorgunluğuna rağmen gece geç vakte kadar okumaya devam etmişti. Otacılığın, kemikleri yerine oturtmak ve bebekleri doğurtmaktan ibaret olduğunu düşünmüştü ama aslında çok daha fazlasıydı. Otacılar tüm doğal dünyayı araştırıp inceleyerek öğreniyor, Yaratıcı’nın sunduğu birçok armağanı, insanların yararına kullanmak için yollar bulmaya çalışıyorlardı.</p>

  <p>Leesha, koyu renk saçlarını başının arkasında bağlamak için kullandığı kurdeleyi aldı ve açık sayfanın üzerine koydu. Kutsal Kitap’a nasıl saygıyla yaklaşıyorsa, o kitabı da aynı saygıyla kapatıp yerine koydu. Kalkıp gerindikten sonra şömineye taze odunlar atıp közleri karıştırarak ateşi güçlendirdi. Çaydanlığı ateşin üzerine koyduktan sonra Gared’ın yanına giderek sarsarak uyandırmaya çalıştı.</p>

  <p>“Kalk bakalım tembel tavuk,” dedi, sesini alçak tutarak. Gared ise sadece homurdandı. Bruna’nın ona verdiği her neyse, çok güçlüydü. Leesha onu bu sefer daha da sert sarstı ve oğlan, gözleri kapalı bir şekilde, sanki bir sineği kovalar gibi elini sallamakla yetindi.</p>

  <p>“Kalk, yoksa kahvaltı yok sana,” diyerek güldü Leesha, Gared’ı ayağıyla dürtüyordu.</p>

  <p>Gared yeniden homurdandı ve gözleri aralandı. Leesha, ayağını ikinci defa geri çektiğinde, oğlan uzanıp onun bacağını yakaladı ve ciyaklamalarını umursamayıp onu kendi üzerine oturttu.</p>

  <p>Dönüp üzerine çıktıktan sonra, onu iri kolları arasında sıkıştırdı. Leesha da Gared’ın öpücüklerine karşılık olarak kıkırdamaya başladı.</p>

  <p>“Yapma,” dedi, Gared’a hafifçe vurarak. “Bruna’yı uyandıracaksın.”</p>

  <p>“Uyandırsam n’olur ki?” diye sordu Gared. “Yaşlı karga yüz yaşında, hem bir yarasa kadar da kör.”</p>

  <p>“Ama bu karganın kulakları hâlâ çok keskin,” dedi Bruna, gözlerinden birini aralayarak.</p>

  <p>Gared korkuyla çığlık attı ve ayaklarının üstüne fırlayarak, hem Leesha’dan hem de Bruna’dan uzaklaştı.</p>

  <p>“Benim evimdeyken ellerini kendine saklasan iyi olur çocuk, yoksa erkekliğini bir seneliğine durgun edecek bir iksir hazırlamak zorunda kalacağım,” dedi Bruna. Leesha, Gared’ın yüzündeki rengin kaybolduğunu gördü ve kahkaha atmamak için dudağını ısırmak zorunda kaldı. Neden bilmiyordu ama Bruna onu artık korkutmuyordu ve yaşlı kadının, diğer herkesi korkutmasını izlemeye bayılıyordu.</p>

  <p>“Birbirimizi anlıyor muyuz?” diye sordu Bruna.</p>

  <p>“Evet efendim,” dedi Gared anında.</p>

  <p>“İyi,” dedi Bruna. “Şimdi o iri omuzların bir işe yarasın. Ocak için biraz odun kes,” Kadın daha sözünü bitirmeden Gared kapıdan çıkmıştı bile. Kapı çarptığında Leesha kahkaha attı.</p>

  <p>“Hoşuna mı gitti?” diye sordu Bruna.</p>

  <p>“Daha önce Gared’ı öyle korkutarak kaçıran başka birisini görmemiştim,” dedi Leesha.</p>

  <p>“Yaklaş, seni bir göreyim,” dedi Bruna. Leesha onun yanma geldiğinde kadın devam etti: “Köy şifacısı olmak sadece iksir hazırlamak anlamına gelmez. Köyün en iri kıyım delikanlısını iyicene bir korkutmak da iyidir. Böylece birisinin canını yakmadan önce iki kez düşünür.”</p>

  <p>“Gared asla kimsenin canını yakmaz,” dedi Leesha.</p>

  <p>“Öyle diyorsan öyledir,” dedi Bruna, ama fikri değişmiş gibi görünmüyordu.</p>

  <p>“Onun erkekliğini alıp götürecek bir iksir biliyor musun gerçekten de?” diye sordu Leesha.</p>

  <p>Bruna kıkırdadı. “Bir seneliğine değil,” dedi. “En azından tek bir dozla değil. Ama birkaç gün için, hatta bir haftalığına? Çayını hazırlamak kadar kolay.”</p>

  <p>Leesha düşünceli göründü.</p>

  <p>“Ne var kız?” diye sordu Bruna. “Oğlanın seni, düğününüzden önce bozacağından mı korkuyorsun?”</p>

  <p>“Daha çok, Steave’i düşünüyordum,” dedi Leesha.</p>

  <p>Bruna kafasını onaylayarak salladı. “Düşünmelisin de,” diye öğüt verdi. “Ama dikkat etmen gereken bir şey var. Annen bu işleri iyi bilir. Gençken bana sık sık gelir, eğlencesine bakarken hamile kalmamak ve akıntısının durmasını sağlamak için Otacı tarifleri isterdi. O zamanlar onun nasıl bir insan olduğunu anlayamamıştım ve üzülerek söylüyorum ki, ona öğretmem gerekenden fazlasını öğrettim.”</p>

  <p>“Babam onu muhafazalarının üzerinden eve taşırken, annem bakire değil miydi yani?” diye sordu Leesha, şok içerisinde.</p>

  <p>Bruna homurdandı. “Steave, diğer erkekleri onun çevresinden uzaklaştırmadan önce, annen kasabanın yarısıyla yatakta yuvarlanmıştı.”</p>

  <p>Bunu duyunca Leesha’nın ağzı açık kaldı. “Klarissa hamile kaldığında annem kızcağızı çok suçlamıştı ama,” dedi kız.</p>

  <p>Bruna yere tükürdü. “Herkes o zavallı kıza karşı durdu, ikiyüzlüler! Hepsi! Smitt aileden falan konuşur ama karısı tüm kasabayı sanki bir ateş iblisi sürüsü gibi o kızın üstüne saldığında, parmağını bile kaldırmadı. O kızı parmağıyla işaret edip <i>Günahkâr!</i> diye bağıran herkes aynı şeyi yapmıştı, ama ya çabucak evlenecek kadar şansları yaver gitmiş ya da önlem alacak kadar zeki davranmışlardı.”</p>

  <p>“Önlem mi?” diye sordu Leesha.</p>

  <p>Bruna kafasını sağa sola salladı. “Elona, erkek bir torun sahibi olmak için o kadar sabırsız ki seni her konuda karanlıkta bırakmış, öyle mi?” diye sordu. “Söyle bakalım, bebek nasıl olur?”</p>

  <p>Leesha’nın yüzü kızardı. “Erkek, yani, kocan... <i>O...”</i></p>

  <p>“Çıkar ağzındaki baklayı kız,” diye kestirip attı Bruna, “yüzünün renginin normale dönmesini bekleyemeyecek kadar yaşlıyım.”</p>

  <p>“Sana tohumunu bırakır,” dedi Leesha, yüzü daha fazla kızararak.</p>

  <p>Bruna kesik kesik güldü. “Yanıkları ve iblis yaralarını tedavi edebiliyorsun ama hayatın nasıl yaratıldığına gelince yüzün mü kızarıyor?”</p>

  <p>Leesha, cevap vermek için ağzını açtı ama Bruna onun sözünü kesti.</p>

  <p><b>”</b>Oğlanın tohumunu senin karnının üstüne bırakmasını sağlarsan onunla istediğin kadar yatabilirsin,” dedi Bruna. “Ama Klarissa’nın da öğrendiği gibi, kendilerini zamanında geri çekmek konusunda erkeklere güvenilmez. Daha akıllı olanlarsa bana çay için gelirler.”</p>

  <p>“Çay mı?” diye sordu Leesha, Bruna’nın söylediği her kelimeye dikkat ediyordu.</p>

  <p>“Pomm yaprakları diğer otlarlarla beraber doğru dozda karıştırıldığında, bir erkeğin tohumunun tutmasını önleyecek bir çay yapılabilir.”</p>

  <p>“Ama Rahip Michel der ki...” diye başladı Leesha.</p>

  <p>“Kutsal Kitap’ta yazanları söyleme bana,” diye sözünü kesti Bruna. “O kitap, kadınların neler çektikleri bir an bile düşünülmeden, erkekler tarafından yazılmış bir kitaptır.” Leesha’nın ağzı anında kapandı.</p>

  <p>“Annen beni sık sık ziyaret ederdi,” diye devam etti Bruna. “Sorular sorar, kulübede bana yardım eder, benim için şifalı otlar ezerdi. Onu çırağım yapmayı düşündüğüm olmuştu ama annenin tek istediği o çayların sırlarıydı. Ona nasıl yapıldığım öğrettiğimde<b>,</b> burayı terk etti <b>ve</b> bir daha asla geri dönmedi.”</p>

  <p>“Bu, onun yapacağı bir şeye benziyor,” dedi Leesha. “Pomm çayı, küçük dozlarda gayet güvenlidir,” dedi Bruna. “Ama Steave şehvete düşkündü ve annen bu çayı çok kullandı. İkisi, babanın işi refaha ermeden önce binlerce kez ilişkiye girmişlerdir. Ama babanın parası annenin gözüne iliştiğinde bu bitti. O zamana kadar da annenin rahmi kurumuştu zaten.”</p>

  <p>Leesha, kadına meraklı gözlerle bakıyordu.</p>

  <p>“Babanla evlendikten sonra, Elona, iki sene boyunca hamile kalmaya uğraştı ama nafileydi,” diye devam etti Bruna. “Steave başka bir genç kızla evlenip bir gecede onun karnına çocuğu koyduğunda annen daha da umutsuz hale geldi. En sonunda yardım edeyim diye yalvararak bana geri döndü.” Leesha daha da yaklaştı. Varlık sebebinin, Bruna’nın az sonra söyleyeceği şeylere bağlı olduğunu anlamıştı.</p>

  <p>“Pomm çayı küçük dozlarda alınmalıdır,” diye tekrarladı Bruna. “Ve ayda bir kez almayı bırakıp akıntının gelmesine izin vermelisin. Eğer bunu yapmazsan çorak kalma riskini göze alıyorsun demektir. Aylar boyunca ona şifalı otlar verip akıntısını kontrol ettim. Ayrıca babanın yiyeceğine koyması için başka otlar da vermiştim. En sonunda, hamile kaldı.” “Bana,” dedi Leesha. “Bana hamile kaldı.”</p>

  <p>Bruna onaylayarak başını salladı. “Senin için korkmuştum kızım. Annenin rahmi zayıftı ve ikimiz de biliyorduk ki, bir daha başka bir şansı olmayacaktı. Her gün gelip benden oğlunun durumunu kontrol etmemi istiyordu.”</p>

  <p>“Oğlu mu?” diye sordu Leesha.</p>

  <p>“Onu, bir oğlan olmayabileceği konusunda uyarmıştım,” dedi Bruna. “Ama Elona inatçıydı. <i>Yaratıcı o kadar acımasız olamaz,</i> derdi, aynı Yaratıcı’nın, nüvelikleri yarattığını unutarak.”</p>

  <p>“Öyleyse ben, Yaratıcı’nın acımasız bir şakasıyım öyle mi?” diye sordu Leesha.</p>

  <p>Bruna, Leesha’nın çenesini kemikli parmaklarıyla tutup onu daha da yakınına çekti. Leesha, iki büklüm olmuş yaşlı kocakarının kırışık dudaklarının üstünde, bir kedinin bıyıklarına benzeyen, uzun gri kılları görebiliyordu.</p>

  <p>“Bizler, ne olduğumuzu kendimiz seçeriz kızım,” dedi. “Eğer diğerlerinin sana değer biçmesine izin verirsen, zaten kaybolup gidersin, zira hiç kimse diğerlerinin kendinden daha değerli olmasını istemez. Elona, verdiği kötü kararları yüzünden kendinden başka kimseyi suçlayamaz, ama o, bunu itiraf edemeyecek kadar kibirli bir kadın. Bunların acısını senden ve zavallı Erny’den çıkarmak ona daha kolay geliyor.”</p>

  <p>“Keşke ifşa olsaydı da kasabadan kaçmak zorunda kalsaydı,” dedi Leesha.</p>

  <p>“Kendi cinsine, kuyruk acından dolayı ihanet eder misin?” diye sordu Bruna.</p>

  <p>“Anlamıyorum,” dedi Leesha.</p>

  <p>“Bir kızın, bacaklarının arasında bir erkek olmasını istemesinde utanılacak bir şey yoktur Leesha,” dedi Bruna. “Bir Otacı, insanları, genç ve özgürlerken, doğalarının gerektirdiği şekilde davranıyorlar diye yargılayamaz. Benim tahammül edemediğim şey evlilik yeminlerini bozanlardır. Eğer evlilik yeminini edersen kızım, bu yemini bozmaman gerektiğini bilmen gerekir.”</p>

  <p>Leesha onaylayarak başını salladı.</p>

  <p>O anda Gared döndü. “Darsy, seni kasabaya geri götürmek için geldi,” dedi Bruna’ya.</p>

  <p>“Yemin ederim o geri zekâlı domuzu kovmuştum,” diye homurdandı Bruna.</p>

  <p>“Kasaba konseyi dün toplanıp beni mevkime geri yerleştirdi,” dedi Darsy, kulübeye dalarak. Gared kadar uzun değildi ama çok da kısa değildi, ayrıca Gared’ı kilo bakımından geride bırakıyordu. “Bu senin kendi hatan. Ayrıca başka hiç kimse bu işi istemez zaten.”</p>

  <p>“Bunu yapamazlar!” diye haykırdı Bruna.</p>

  <p>“Bal gibi de yapabilirler,” dedi Darsy. “Bu durumdan ben de pek hoşnut değilim, ama her an ölebilirsin ve kasabanın, hastalara bakması için birisine ihtiyacı var.”</p>

  <p>“Senden daha iyilerinden bile daha uzun yaşadım,” diye alay etti Bruna. “Bu işi kime öğreteceğimi ben seçerim.” “Yine de sen seçene kadar burada kalmam gerekiyor,” dedi Darsy, Leesha’ya bakıp dişlerini göstererek.</p>

  <p>“O zaman bir işe yara da, yulafı ocağa koy,” dedi Bruna. “Gared büyüme çağında ve güçlenmesi gerek.”</p>

  <p>Darsy kaşlarını çattı, ama yine de kollarını sıyırarak kaynayan çaydanlığa doğru yöneldi.</p>

  <p>“Kasabaya gittiğimde Smitt ile iki çift laf edeceğim,” diye homurdandı Bruna.</p>

  <p>“Darsy o kadar da kötü mü?” diye sordu Leesha. Bruna’nın sulu gözleri Gared’ın olduğu tarafa çevrildi. “Bir öküzden bile daha güçlü olduğunu biliyorum oğlum, ama dışarıda, arka tarafta, hâlâ kesilmeyi bekleyen odunlar var.”</p>

  <p>Gared’ın, bunu ikinci defa duymaya ihtiyacı yoktu. Kaşla göz arasında kapıdan çıktı ve Bruna ile Leesha, onun, baltasını alıp hemen işe koyulduğunu işittiler.</p>

  <p>“Darsy, kulübe ve çevresinde bir hayli işe yarıyor,” diye itirafta bulundu Bruna. “En az senin oğlan kadar hızlı odun keser, ayrıca yaptığı yulaf lapası da fena değildir. Ama o etli elleri, iyileştirme işi için fazla sakardır. Ayrıca Otacılık sanatına da yatkınlığı yoktur. Az çok ebelik yapabilir, zaten salağın teki bile bir bebeği annesinin karnından çekip çıkarabilir, ayrıca kemikleri yerine oturtmakta da üstüne yoktur, ama daha ince işler onun kapasitesini aşıyor. Bu kasabanın Otacı’sının Darsy olduğunu düşününce içimi fenalıklar basıyor.”</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>“Eğer basit bir akşam yemeğini bir araya getiremiyorsan, Gared’a nasıl karılık yapacaksın!” diye bağırdı Elona.</p>

  <p>Leesha kaşlarını çattı. Bildiği kadarıyla, annesi, hayatında hiç yemek hazırlamamıştı. Doğru dürüst bir uyku çektiği en son gecenin üzerinden günler geçmişti ama Tanrı biliyor ya, annesi ona yardım etmek için kılını bile kıpırdatmıyordu.</p>

  <p>Leesha, günlerini Bruna ve Darsy’ye hastaları tedavi etmede yardım ederek geçiriyordu. Hızla çeşitli beceriler kazanıyor, Bruna da onu Darsy’ye örnek gösteriyordu. Darsy ise buna aldırmıyordu.</p>

  <p>Leesha, Bruna’nın, Darsy’yi değil, onu çırak olarak yetiştirmek istediğini biliyordu. Yaşlı kadın bu konuyu zorlamıyordu ama maksadını açıkça belli etmişti. Ancak ortada bir de babasının kâğıt üretim işi vardı. Leesha, evlerinin bitişiğindeki büyük bir odada kurulu olan atölyede çocukluğundan beri çalışmış; hem köylülerin mesajlarım kâğıda aktarma işini yerine getirmiş, hem de kâğıt yaprağı imalatında görev yapmıştı. Erny, ona, bu iş için yetenekli olduğunu söylüyordu. Yaptığı CİLTler, babasının yaptıklarından daha iyiydi ve Leesha, sayfaları çiçek yaprakları ile süslemeyi seviyordu. Lakton ve Rizon Kalesi’ndeki hanımefendiler, kocalarının düz kâğıtlara harcadığı paradan daha fazlasını, bu kâğıtlara harcıyorlardı.</p>

  <p>Erny’nin umudu, kendisi emekliye ayrıldıktan sonra, Leesha’nın dükkânı idare etmesi ve Gared’ın da kâğıt hamuru yapıp daha ağır işleri halletmesiydi. Ama kâğıt üretme işi, hiçbir zaman için Leesha’nın çok fazla ilgisini çekmemişti. Bu işi yapmasının en büyük nedeni, babasıyla daha fazla zaman geçirip annesinin sivri dilinden uzaklaşabilmekti.</p>

  <p>Elona bu işin getirdiği parayı sevse de, atölyeden nefret ederdi. Kâğıt hamuru fıçılarının içindeki çözeltilerin kokusundan ve öğütücünün çıkardığı gürültüden şikâyet ederdi. Atölye, Leesha ve Emy’nin ondan uzaklaşmak için sık sık başvurdukları bir kaçamak yeriydi. Evde hiç atamadıkları kahkahalarını, oraya saklarlardı.</p>

  <p>Steave’in gümbür gümbür kahkahalarını duyunca, Leesha, yahni için doğradığı sebzelerden kafasını kaldırıp baktı. Adam ortak odada, Erny’nin koltuğunda oturmuş birasını içiyordu. Elona da, eli adamın omzunda, koltuğun kollarından birine oturmuş gülüyordu.</p>

  <p>Leesha bir ateş iblisi olup onların üzerine ateş püskürtebilmeyi diledi. Evin içinde Elona ile kısılıp kalmaktan hiçbir zaman mutluluk duymamıştı ama şimdi tek düşünebildiği, Bruna’nın hikâyeleriydi. Annesi, babasını sevmiyordu ve büyük ihtimalle hiçbir zaman da sevmemişti. Kadın, kızının, Yaratıcı’nın acımasız bir şakası olduğunu düşünüyordu. Ve Erny onu muhafazalarının üzerinden içeriye taşıdığında, bakire değildi.</p>

  <p>Nedense Leesha’yı en çok yaralayan şey de buydu. Bruna, bir kadının, bir erkekten zevk almasının günah olmadığını söylemişti ama annesinin ikiyüzlülüğü yine de canını sıkıyordu. Zira Elona, sırf kendi yediği haltları saklayabilmek için, Klarissa’nın kasabadan kovulmasına yardım etmişti.</p>

  <p><i>Ben senin gibi olmayacağım,</i> diye yemin etti Leesha. Yaratıcı’nın da istediği gibi, düğün gününde, tüm kasaba dışarıda tezahürat yaparken, evlilik yatağında, bir kadına dönüşecekti.</p>

  <p>Elona, Steave’in söylediği bir şeye ciyaklayarak güldü ve Leesha, onları bastırmak için kendi kendine şarkı söylemeye başladı. Sesi güzel ve saftı; Rahip Michel, ezelden beri, ayinlerde onun şarkı söylemesini isterdi.</p>

  <p>“Leesha!” diye bağırdı annesi, şarkı söylediğini duyar duymaz. “Şakımayı bırak! Burada kendi düşüncelerimizi zor duyuyoruz!”</p>

  <p>“Orada pek düşünce işi yapılıyormuş gibi gelmiyor ama...” diye mırıldandı Leesha.</p>

  <p>“Ne dedin?” diye sordu Elona.</p>

  <p>“Hiçbir şey!” diye bağırarak cevap verdi Leesha, en masum sesini takınarak.</p>

  <p>Gün batımından hemen sonra yemeğe oturdular ve Leesha, Gared’ın, bitirdiği üçüncü yahni tabağından gen kalanları ekmeğiyle silip süpürmesini gururla izledi.</p>

  <p>“Leesha pek iyi bir aşçı değildir, Gared,” diyerek özür diledi Elona. “Ama burnunu tutabilirsen, yeterince doyabilirsin.”</p>

  <p>O anda birasını yutan Steave, biranın burnundan gelmesine engel olamadı. Gared babasına kahkahalarla güldü ve Elona, Erny’nin kucağındaki peçeteyi alıp Steave’in yüzünü sildi. Leesha, destek görmek için babasına baktı ama adam gözlerini tabağına sabitlemişti. Atölyeden geldiğinden beri tek kelime etmemişti.</p>

  <p>Bütün bunlar Leesha için çok fazlaydı. Masayı temizleyip odasına çekildi ama orada da kurtuluş yoktu. Annesinin, odayı Steave’e verdiğini unutmuştu. Dev oduncu, onun lekesiz döşemelerini çamur izleriyle kirletmiş, pis çizmelerini, yatağın yanında duran en sevdiği kitabının üzerinde bırakmıştı.</p>

  <p>Leesha çığlık atarak kitabına koştu ama kitabın kapağı korkunç biçimde çamura bulanmıştı. Yumuşak Rizona yününden yapılmış olan yatak takımları da, kim bilir neyle lekelenmişti... Ayrıca miski andıran leş gibi bir ter kokusu ile annesinin sevdiği pahalı Angiers parfümünün birleşiminden oluşmuş iğrenç bir kokusu vardı.</p>

  <p>Leesha’nın midesi bulanıyordu. Değerli kitabını sıkıca kollarının arasına alıp babasının atölyesine kaçtı. Nafile bir şekilde kitabın lekelerini temizlemeye çalışırken ağlamaya başladı. Gared da işte onu orada buldu.</p>

  <p>“Demek buraya kaçmışsın,” dedi, onu iri kolları arasına almak için hamle yaparken<b>.</b></p>

  <p>Leesha geriye çekilerek ona izin vermedi. Gözlerini silerek kendisini toparlamaya çalıştı. “Sadece biraz yalnız kalmaya ihtiyacım vardı,” dedi.</p>

  <p>Gared, kolunu yakaladı. “Bu annenin yaptığı şakayla mı ilgili?” diye sordu.</p>

  <p>Leesha kafasını hayır anlamında sallayıp yine başka tarafa dönmeye çalıştığında Gared onu bırakmadı.</p>

  <p>“Ben sadece babama gülüyordum,” dedi. “Yaptığın yahniye bayıldım.”</p>

  <p>“Gerçekten mi?” diye burnunu çekti Leesha. “Gerçekten,” diye karşılık verdi delikanlı, onu yakınına çekip öptü. “Böyle yemeklerle, erkek çocuklarımızdan oluşacak koca bir orduyu besleyebiliriz.”</p>

  <p>Leesha kıkırdadı. “Küçük Gared’lardan oluşacak koca bir orduyu doğururken biraz zorlanabilirim.”</p>

  <p>Gared ona daha da sıkı sarılarak dudaklarını kulağına götürdü. “Şu an için ben, içine tek bir askerin tohumunu atmakla ilgileniyorum,” dedi.</p>

  <p>Leesha keyifle hafifçe inlediyse de delikanlıyı yanından itti. <i>”Yakında</i> evleneceğiz.”</p>

  <p>“Dün bile yeterince <i>yakın</i> bir zaman değil,” diye karşılık verdi Gared. Ama yine de onu zorlamadı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Leesha, ortak odadaki ateşin yanında, battaniyelerin birine sarınıp yatmıştı. Steave onun odasında yatıyordu, Gared ise atölyedeki bir karyolaya kıvrılmıştı. Odanın döşemeleri geceleyin hem cereyanlı hem de soğuk oluyordu. Yün halı ise sert ve pürüzlü olduğu için üzerine uzanılmıyordu. Leesha kendi yatağını özlüyordu ama Steave’le annesinin işlediği günahın iğrenç kokusunu gidermek için yatak takımlarını yakması bile gerekebilirdi.</p>

  <p>Elona’nın böyle dalaverelerle neden zaman kaybettiğini anlamıyordu. Kimseyi kandırdığı falan da yoktu hani. İstese pekâlâ Erny’yi ortak odaya gönderip Steave’i yatağına alabilirdi.</p>

  <p>Leesha, Gared’la birlikte bu evi terk etmek için sabırsızlanıyordu.</p>

  <p>Yatıyordu ama uyanıktı. İblislerin, muhafazaları sınamasını dinliyor, kâğıt yapım atölyesini Gared’la beraber işlettiklerini hayal ediyordu. Hayallerinde babası emekliye ayrılmış, annesi ve Steave, üzüntü verici bir şekilde göçüp gitmişlerdi. Karnı burnundaydı ve Gared, yorgun, terli bir şekilde öğütücüyle olan işinden geri döndüğünde, o, kitaplarıyla ilgileniyordu. Gared onu öperken, küçük çocuklar atölyenin içinde koşturuyorlardı.</p>

  <p>Bu hayalle içi ısındıysa da hemen Bruna’nın sözlerini hatırladı. Eğer hayatını çocuklara ve kâğıt yapma işine adarsa neleri ıskalayacağını merak ediyordu. Gözlerini yeniden kapadı ve Ormancı Çukuru’nun Otacısı olduğunu hayal etti. Herkesin, hastalıklarını iyileştirsin, bebeklerini doğurtsun ve yaralarını tedavi etsin diye ona muhtaç olduğunu düşündü. Güçlü bir hayaldi bu ama Gared’ı veya çocuklarını bu hayalin içine yerleştirmek daha zordu. Bir Otacı hastalarını ziyaret etmek zorundaydı ve Gared’ın, onun şifalı otlarıyla malzemelerini taşıyan görüntüsü pek hoş görünmüyordu. Ya da kendisi çalışırken, Gared’ın çocuklara göz kulak olmak zorunda kalması.</p>

  <p>Yine de, Bruna bunu başarmıştı. On yıllar önce evlenmiş, çocuklarını büyütmüş, bu arada halkın ihtiyaçlarına da yetişmişti. Leesha, onun bunu nasıl başardığını bilmiyordu. Yaşlı kadına sorması gerekecekti.</p>

  <p>Bir tıkırtı duydu ve başını kaldırdığında Gared’ın ihtiyatlı adımlarla atölyeden çıkıp ortak odaya doğru yöneldiğini gördü. Delikanlı yakınından geçene kadar uyuyor numarası yaptı ve yanına yaklaştığında da birden gözlerini açıp ona döndü. “Burada ne yapıyorsun sen?” diye fısıldadı. Gared zıpladı ve korkuyla bağırışını bastırabilmek için elini ağzına götürdü. Leesha ise yüksek sesle gülmemek için dudağını ısırmak zorunda kaldı.</p>

  <p>“Tuvaleti kullanmak için gelmiştim sadece,” diye fısıldadı Gared<b>.</b> Sonra da Leesha’nın yanında diz çöktü.</p>

  <p>“Atölyede tuvalet var,” diye karşılık verdi Leesha.</p>

  <p>“O zaman, iyi geceler öpücüğü almak için geldim,” dedi, dudaklarım büzüp üzerine doğru eğildi.</p>

  <p>“Yatağına ilk girdiğinde üç öpücük almıştın zaten,” dedi Leesha, Gared’ın yanağına şakayla karışık bir tokat indirerek.</p>

  <p>“Bir tane daha istemek o kadar mı kötü?” diye sordu Gared.</p>

  <p>“Sanırım değil,” dedi Leesha, kollarını delikanlının omuzlarına atarak.</p>

  <p>Biraz zaman geçtikten sonra, bir başka kapının gıcırdaması duyuldu. Gared gerilerek, saklanacak bir yer aradı. Leesha, sandalyelerden birini işaret etti. Gared, oldukça iriyarı olduğu için, bu sandalyenin arkasına geçse bile görülmesini engelleyemezdi ama odadaki tek ışık kaynağı, şömineden gelen sönük turuncu bir parlaklıktı ve bu onların işine gelebilirdi.</p>

  <p>Çok geçmeden hafif bir ışık göründü ve bu umudu yok etti. Işık odayı doldurduğunda, Leesha son anda sırtüstü yatarak gözlerini kapatmayı başardı.</p>

  <p>Çok az aralık bıraktığı gözleriyle etrafa baktığında, annesinin ortak odayı incelediğini gördü. Elinde tuttuğu fener büyük oranda kafesliydi ve ışığı büyük gölgeler oluşturuyordu. Bu da Gared’a saklanabilmesi için yeterli alanı sağlayabilirdi. Tabii Elona çok yakından bakmadığı takdirde.</p>

  <p>Aslında çok fazla endişelenmelerine gerek yoktu. Zira, Leesha’nın uyuyor olduğunu görerek tatmin olan Elona, Steave’in kapısını açıp içeri süzüldü ve ortadan kayboldu.</p>

  <p>Leesha, annesinin arkasından uzun uzun baktı. Elona’nın sadakatsizliği büyük bir gizem değildi ama Leesha, bu ana kadar, annesinin, evlilik yeminini bir kenara atmak için bu kadar istekli olabileceğine yine de şüpheyle bakmayı tercih etmişti.</p>

  <p>Omzunda Gared’ın elini hissetti. “Leesha, üzgünüm,” dedi delikanlı. Leesha ise yüzünü onun göğsüne gömüp ağlamaya başladı. Öne arkaya sallanırlarken, Gared hıçkırıklarını yatıştırmaya çalışarak onu sıkıca tutuyordu. Dışarıda, uzakta bir yerde bir iblis kükredi ve Leesha, onunla birlikte kükreyebilmeyi diledi. Dilini tutmasının tek nedeni, Elona’nın zevk inlemelerinden bihaber olan babasının hâlâ uyuyor olmasına yönelik umuduydu. Gerçi bu pek ihtimal dahilinde değildi; tabii annesi, Emy’ye gizli gizli Bruna’nın uyku iksirlerinden birini içirmediyse.</p>

  <p>“Seni buradan alıp götüreceğim,” dedi Gared. “Plan yapmakla hiç zaman kaybetmeyeceğiz. Tüm odunları kesip kendim taşımak zorunda kalsam bile, törenden önce ikimiz için bir ev inşa etmiş olacağım.”</p>

  <p>“Ah, Gared,” dedi Leesha, çocuğu dudaklarından öperek. Delikanlı, öpücüğe karşılık vererek onu tekrar yatırdı. Steave’in odasından gelen seslerle dışarıdaki iblislerin çığlıkları, Leesha’nın kulaklarında dolaşan kanın coşkun sesine karışıp ortadan kayboldu.</p>

  <p>Gared’ın elleri, vücudunda özgürce dolaşırken; Leesha, sadece bir kocanın dokunabileceği yerlere dokunması için ona izin verdi. Nefesini tuttu ve zevk içerisinde sırtı döşemeden yukarı kalktı. Gared bu fırsatı değerlendirerek kendini onun bacakları arasında konumlandırdı. Leesha, onun, pantolonundan sıyrıldığını hissetti. Gared’in ne yapmakta olduğunu biliyordu. Onu yanından uzaklaştırması gerektiğini biliyordu. Ama içinde büyük bir boşluk hissediyor ve dünyada o boşluğu doldurabilecek tek insan da Gared’ınış gibi geliyordu.</p>

  <p>Delikanlı tam daha ileri gitmek üzereydi ki, Leesha, annesinin zevkten çığlık attığını duyarak gerildi. Kendi yeminini bu kadar çabuk hiçe sayarsa, Elona’dan ne farkı kalacaktı? Evlilik evinin muhafazalarının üzerinden geçerken bakire olacağına yemin etmemiş miydi? Elona’ya kesinlikle benzemeyeceğine yemin etmemiş miydi? Ama işte oradaydı ve annesinin günah işlediği yerden bir metre ötede, bir delikanlıyla kızışmış hayvanlar gibi çiftleşmek üzereydi.</p>

  <p>Bruna’nın, “Benim tahammül edemediğim, yemin bozanlardır,” deyişi kulaklarında çınladı ve bunun üzerine, Gared’ın göğsünü sertçe itti.</p>

  <p>“Gared, hayır, lütfen,” diye fısıldadı. Gared bir an kaskatı kesildi. En sonunda Leesha’nın üzerinden kalkarak pantolonunun önünü kapattı.</p>

  <p>“Özür dilerim,” dedi Leesha, zayıf bir sesle.</p>

  <p>“Hayır, ben özür dilerim,” dedi Gared. Onu alnından öptü. “Bekleyebilirim.”</p>

  <p>Leesha, ona sıkıca sarıldı ve Gared, gitmek için kalktı. Leesha onun kalıp yanında uyumasını istiyordu ama şanslarını yeterince zorlamışlardı. Eğer birlikte yakalanırlarsa, Elona, onu sertçe cezalandırırdı<b>.</b> Kendi günahlarına rağmen, hatta belki de o yüzden cezalandırırdı.</p>

  <p>Atölyeye açılan kapı kapandığında, Leesha, içinde Gared’ın olduğu sıcak hayallerle arkasına yaslandı. Annesinin ona vereceği acı her ne olursa olsun, Gared’a sahip oldukça, bu acılara dayanabilirdi.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Kahvaltı, rahatsızlık verici bir şekilde geçti. Çiğneme ve yutma sesleri, masaya hâkim olan mutlak sessizliğin içinde, gök gürültüsü gibiydi. Söylenmeden bırakılması daha iyi olan şeylerden başka söylenecek hiçbir şey yokmuş gibi görünüyordu. Gared ve Steave baltalarını almaya giderlerken, Leesha tek kelime etmeden masayı temizledi.</p>

  <p>“Bugün atölyede mi olacaksın Leesha?” diye sordu Gared, sonunda sessizliği bozarak. Erny, o sabah ilk defa başını kaldırdı. Kızının vereceği cevapla ilgileniyordu.</p>

  <p>“Bruna’ya bugün yaralılarla ilgilenmeye yardım edeceğime söz verdim,” dedi Leesha ve söylerken babasına özür diler gibi baktı. Erny, anlayışla kafasını sallayıp zayıfça gülümsedi. “Peki bu daha ne kadar sürecek?” diye sordu Elona. Leesha omuz silkti. “Onlar daha iyi olana kadar sanırım.” “O yaşlı cadıyla çok fazla zaman geçiriyorsun,” dedi Elona.</p>

  <p>“Senin isteğin üzerine,” diye hatırlattı Leesha.</p>

  <p>Elona kaşlarını çattı. “Bana çokbilmişlik taslama be kız.” Leesha’nın içinde büyük bir öfke kabardı ama cüppesini omuzlarına geçirirken en tatlı gülümsemesini takındı. “Endişelenme anneciğim,” dedi. “Onun çayından çok fazla içmem.”</p>

  <p>Steave bir kahkaha savurdu, Elona’nın gözleriyse yerinden fırladı, ancak Leesha, annesi daha cevap veremeden kapıdan fırlamıştı bile.</p>

  <p>Gared ona yürürken eşlik etti, ancak çok geçmeden, oduncuların her sabah toplandıkları yere ulaşmışlardı ve Gared’ın arkadaşları delikanlıyı bekliyordu.</p>

  <p>“Geç kaldın Gar,” diye homurdandı Evin.</p>

  <p>“Önüne yemek koyacak bir kadını var artık,” dedi Flinn. “Bu, her erkeği geciktirir.”</p>

  <p>“Tabii uyuduysa...” diye alaycı bir karşılık verdi Ren. “Bence, bizim oğlan, kıza sadece yemek değil başka şeyler de yaptırıyordur; hem de kızın babasının gözü önünde.”</p>

  <p>“Ren doğru mu söylüyor Gar?” diye sordu Flinn. “Dün gece, baltanı koyabileceğin yeni bir yer mi buldun?”</p>

  <p>Leesha hiddetlenerek karşılık vermek için ağzını açtı ama</p>

  <p>Gared, onun omzuna elini koydu. “Onlara aldırma sen,” dedi. “Sadece senin bağırıp çağırmanı sağlamaya çalışıyorlar.”</p>

  <p>“Onurumu koruyabilirsin en azından,” diye karşılık verdi Leesha. Yaratıcı biliyordu ya, erkekler, hemen hemen her konuda kavga edebilirdi.</p>

  <p>“Ah, hiç merak etme, elbette koruyacağım,” diye söz verdi Gared. “Sadece senin bunu görmeni istemiyorum. Benim nazik bir erkek olduğumu düşünmeye devam etmeni tercih ederim.”</p>

  <p>“Naziksin <i>tabii”</i> dedi Leesha, onu yanağından öpebilmek için parmak uçlarının üstünde doğrularak. Delikanlılar bunu görünce tezahüratta bulunurken, Leesha onlara dilini çıkardı ve oradan uzaklaştı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Leesha, Elona’ya söylediklerini Bruna’ya anlattığında, yaşlı kadın, “Aptal kız,” diye mırıldandı. “Sadece bir aptal, oyun daha yeni başlarken kartlarını gösterir.”</p>

  <p>“Bu bir oyun değil, benim hayatım!” dedi Leesha.</p>

  <p>Bruna, onun suratını yakalayıp yanaklarını öyle bir sıktı ki, Leesha’nın dudakları komik bir hal aldı. “Birazcık olsun mantıklı davranmak için bir neden daha,” diye hırlayıp, ona süt rengi gözleriyle sert sert baktı.</p>

  <p>Leesha, kendi içinde, öfkesinin yeniden kabardığını hissetti. Bu kadın kimdi de onunla böyle konuşuyordu? Bruna tüm kasabayı aşağılıyor, tutuyor, vuruyor ve istediği herkesi tehdit ediyordu. Elona’dan daha mı ahlaklıydı sanki? Leesha’ya annesi hakkındaki o korkunç gerçekleri anlatırken, onun iyiliğini mi istiyordu, yoksa -tıpkı Elona’nın, Gared’la erkenden evlenip hamile kalmasını istediği gibi onu çırağı olsun diye bu şekilde yönlendirmeye mi çalışıyordu? Leesha, kendi kalbinde, bunların ikisini de istiyordu, artık itilip kakılmaktan bıkmıştı.</p>

  <p>“Bak sen? Kimler gelmiş...” diye bir ses geldi kapıdan. “Harika çocuk.”</p>

  <p>Leesha kafasını kaldırdığında, Darsy’yi Kutsal Ev’in kapısının eşiğinde, elinde taşıdığı yakacak odunlarla gördü. Genç kadın, Leesha’ya duyduğu nefreti saklamak için hiçbir gayret sarf etmiyordu ve istediği zaman Bruna kadar korkutucu olmayı da başarıyordu. Leesha, kendisinin onun için bir tehdit oluşturmadığını anlatmaya çalışmıştı ama bu çabaları olayları daha da kötüleştirmişti sanki. Darsy, onu sevmemeye kararlı görünüyordu.</p>

  <p>“Senin bir senede öğrendiğini, o iki günde öğrendi diye kızı suçlama,” dedi Bruna, Darsy odunları yere çarpıp ağır demirden bir ocak süngüsüyle ateşi karıştırırken.</p>

  <p>Bruna genç kadının yarasına tuz bastığı sürece, Darsy ile iyi geçinemeyeceğinden emindi Leesha. Ama, kendini meşgul tutarak yara lapaları için şifalı otları ezmeyi sürdürdü. Saldırıda yanıklara maruz kalanların bazılarının derileri iltihaplıydı ve muntazaman kontrol edilmeleri gerekiyordu. Diğer bazılarının durumu ise daha da kötüydü. Bruna, onların tedavisi için, gecenin ortasında iki kez uyandırılmıştı ama şu ana kadar, becerileri ve şifalı otları onu yüzüstü bırakmamıştı.</p>

  <p>Bruna, Kutsal Ev’in mutlak yönetimini eline almış, Rahip Michel ve diğerlerine, sanki Milnli hizmetkârlarmış gibi emirler yağdırıyordu. Leesha’yı yakınında tutuyor, törpü gibi sesiyle durmadan konuşuyor, yaraların doğasını anlatıp kullandığı şifalı otların özelliklerini açıklıyordu. Leesha, onun insan etini nasıl kesip diktiğini izliyor ve midesinin bu tür şeylere karşı güçlendiğini hissediyordu.</p>

  <p>Sabah vakti geçip artık öğle saatlerine doğru yaklaşılırken, Leesha, Bruna’yı mola verip bir şeyler yemesi için zorlamak zorunda kaldı. Başkaları, yaşlı kadının zorlukla nefes alıp verişini veya elinin titremesini görmüyor olabilirdi, ama Leesha görüyordu.</p>

  <p>“Bu kadar yeter,” dedi en sonunda, havanla tokmağı Otacı Kadın’ın ellerinden kaparak. Bruna kafasını kaldırıp ona sert gözlerle baktı.</p>

  <p>“Git ve dinlen,” dedi Leesha.</p>

  <p>“Sen kim oluyorsun da bana böyle...” diye başladı Bruna, bastonuna uzanarak.</p>

  <p>Leesha bu numarayı biliyordu. Daha hızlı davranarak bastonu ondan önce kaptı ve Bruna’nın kancalı burnuna doğrulttu. “Eğer dinlenmezsen bir kez daha kriz geçireceksin,” diye çıkıştı. “Seni dışarı çıkarıyorum ve tartışma istemiyorum! Stefny ve Darsy, işleri bir saatliğine idare edebilir.”</p>

  <p>“Orası tartışılır,” diye homurdandı Bruna, ama Leesha’nın kendisini kaldırıp dışarı çıkarmasına izin verdi.</p>

  <p>Güneş, gökyüzünde tepeye çıkmıştı ve Kutsal Ev’in yanındaki çimenlik gür, sağlıklı ve yeşildi; tabii, ateş iblislerinin kararttığı birkaç yerin dışında. Leesha yere bir battaniye serdi ve Bruna’yı yavaşça üzerine oturttu. Ona özel çayından ve geriye kalan birkaç dişini fazla zorlamayacak olan yumuşak ekmeklerden getirdi.</p>

  <p>Bir süre, huzurlu bir sessizlik içinde oturup ılık ilkbahar güneşinin tadını çıkardılar. Leesha, Bruna’yı annesiyle karşılaştırmasının haksızlık olduğunu düşündü. Elona’yla beraber güneşin altında böyle huzur içinde en son ne zaman oturmuşlardı? Ya da hiç oturmuşlar mıydı?</p>

  <p>Törpü sesi gibi bir horultu duyunca döndü ve Bruna’nın horlamakta olduğunu gördü. Gülümsedi ve kadının şalını alıp üzerine örttü. Bacaklarını şöyle bir gerip etrafına bakınca, Saira ve Mairy’nin yakınlarda bir yerde, çimenlere oturmuş, dikiş diktiklerini gördü. Kızlar ona el sallayıp, oturdukları yere çağırdılar. Leesha, oturmaya geldiğinde de, örtülerinin üstünde kayarak ona yer açtılar.</p>

  <p>“Otacılık nasıl gidiyor bakalım?” diye sordu Mairy.</p>

  <p>“Yorucu,” dedi Leesha. “Brianne nerede?”</p>

  <p>Kızlar birbirlerine bakıp kıkırdadılar. “Evin’le beraber ağaçlıktalar,” dedi Saira.</p>

  <p>Leesha, hoşnutsuz bir ses çıkardı. “O kızın da sonu Klarissa gibi olacak,” dedi.</p>

  <p>Saira omuz silkti. “Brianne, ‘Denemediğin bir şeyi hor göremezsin,’ diyor.”</p>

  <p>“Denemeyi mi planlıyorsun?” diye sordu Leesha.</p>

  <p>“Beklememek için hiçbir nedenin olmadığını düşünüyorsundur,” dedi Saira. “Jak benden alınmadan önce ben de öyle düşünürdüm. Şimdi ise, o ölmeden önce onunla bir kez birlikte olmuş olmak için her şeyimi veririm. Hatta onun çocuklarını doğurmuş olmak için bile.”</p>

  <p>“Üzgünüm,” dedi Leesha.</p>

  <p>“Sorun değil,” dedi Saira hüzünle. Leesha ona sarıldı ve Mairy de onlara katıldı.</p>

  <p>“Ah, ne kadar tatlı!” diye bir bağırış geldi arkalarından. “Ben de sarılmak istiyorum!” Kızlar kafalarını kaldırdıkları anda Brianne onların arasına daldı ve kahkahalar atarak devrildiler.</p>

  <p>“Bugün bakıyorum da neşen yerinde,” dedi Leesha.</p>

  <p>“Ağaçlıklarda hareketli eğlenceler yaşamak böyle yapar insanı,” diye karşılık verdi Brianne, göz kırparak. Leesha’yı dirseğiyle dürttü. “Ayrıcaaa,” dedi, “Eeevin da bana bir sır verdi!”</p>

  <p>“Anlatsana!” diye hep bir ağızdan bağırdı üç kız.</p>

  <p>Brianne kahkaha atarak gözlerini Leesha’ya çevirdi. “Belki sonra,” dedi. “Kocakarının yeni çırağı nasıllarmış bugün bakalım?”</p>

  <p>“Bruna ne düşünürse düşünsün ben onun çırağı değilim,” dedi Leesha. “Gared ve ben evlendiğimizde babamın atölyesini işleteceğim. Burada hastalara yardım ediyorum o kadar.”</p>

  <p>“Ben olacağıma sen ol daha iyi,” dedi Brianne. “Otacılık zor bir işe benziyor. Berbat görünüyorsun. Dün gece yeterince uyuyabildin mi?”</p>

  <p>Leesha kafasını olumsuz anlamda salladı. “Ateşin yanındaki döşemeler bir yatak kadar konforlu değil.”</p>

  <p>“Eğer yorgan olarak Gared’ı kullanabilecek olsaydım döşemenin üzerinde uyumak beni rahatsız etmezdi,” dedi Brianne.</p>

  <p>“Bu da ne demek oluyor şimdi?” diye sordu Leesha. “Aptal numarası yapma Leesh,” diye karşılık verdi Brianne sinirli bir sesle. “Biz senin arkadaşınız.”</p>

  <p>Leesha püfledi. “Eğer şeyi ima ediyorsan...!”</p>

  <p>“Çıkar ağzındaki baklayı Leesha,” dedi Brianne. “Gared’ın dün gece sana sahip olduğunu biliyorum. Bu konuda bize karşı dürüst olursun sanmıştım.”</p>

  <p>Saira ve Mairy nefeslerini tuttu. Leesha’nın ise gözleri yerinden fırladı. Suratı kızarmıştı. “Sahip mahip olmadı!” diye bağırdı. “Bunu sana kim söyledi?”</p>

  <p>“Evin,” diyerek gülümsedi Brianne. “Gared’ın tüm gün böbürlenip durduğunu söyledi.”</p>

  <p>“O zaman Gared pis bir yalancı!” diye bağırdı Leesha. “Ben öyle etrafta bir sürtük gibi dolaşıp... “</p>

  <p>Brianne’in suratı asıldı ve Leesha heyecanlanıp elini ağzına götürdü. “Brianne,” dedi. “Özür dilerim! O anlamda söylememiştim... “</p>

  <p>“Hayır bence o anlamda söyledin,” dedi Brianne. “Bugün dürüstçe söylediğin tek şey buydu.”</p>

  <p>Kız kalkıp eteklerini topladı. O her zaman sahip olduğu neşeli hali kaybolmuştu. “Gelin kızlar,” dedi. “Havanın daha temiz olduğu bir yere gidelim.”</p>

  <p>Saira ve Mairy birbirlerine, sonra da Leesha’ya baktılar ama Brianne çoktan yürümeye başlamıştı bile. Hızla toparlanıp onu takip ettiler. Leesha bir şey söylemek için ağzını açtıysa da tıkanır gibi oldu, ne diyeceğini bilemiyordu.</p>

  <p>O sırada, “Leesha!” diye bir haykırış geldi Bruna’dan. Leesha dönüp baktığında, yaşlı kadının bastonuna tutuna tutuna ayağa kalkmaya uğraştığını gördü. Giden arkadaşlarına kederli gözlerle bakıp yaşlı kadına yardım etmeye koştu.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Gared ve Steave eve doğru ağır ağır yürürlerken, Leesha sabırsızca onları bekliyordu. Baba ve oğlu espriler yapıp gülerken, Leesha onların bu neşeli halinde, ihtiyaç duyduğu kuvveti buldu. Eteklerini iki yanında yumruk yaptığı elleriyle toplayarak uzun adımlarla onlara doğru yürüdü.</p>

  <p>“Leesha!” diye selamladı Steave; alay eder gibi bir gülüşü vardı. “Benim müstakbel gelinim nasılmış bugün?” Adam, bir kucaklamayla onu saracakmış gibi kollarını genişçe açtı.</p>

  <p>Leesha ise onu umursamadı. Doğrudan doğruya Gared’a yürüdü ve suratına sertçe bir tokat indirdi.</p>

  <p>“Hey!” diye haykırdı Gared.</p>

  <p>“Oh ho!” diye kahkaha attı Steave. Leesha, annesinin o sert bakışlarını üzerine dikince, adam ellerini teslim oluyormuş gibi havaya kaldırdı.</p>

  <p>“Görüyorum ki konuşacaklarınız var,” dedi. “Sizi yalnız bırakayım.” Gared’a bakıp gözünü kırptı. “Her zevkin bir bedeli vardır,” diye öğüt verdi giderken.</p>

  <p>Leesha, hızla Gared’a dönüp yine elini savurdu. Ama bu sefer Gared, onun bileğini yakalayıp sertçe sıktı. “Leesha, dur!” dedi.</p>

  <p>Leesha, bileğindeki acıyı umursamadan dizini delikanlının kasıklarına geçirdi. Kalın eteği darbeyi yumuşatsa da, bu darbeyle Gared sımsıkı tuttuğu Leesha’nın bileğini bırakarak yere devrildi. Yerde acıyla kıvranırken kasıklarını tutuyordu. Leesha ona tekme üstüne tekme atmaya başladı ama Gared bir kas yığınıydı ve elleriyle de, vücudunun hassas olan tek noktasını koruyordu.</p>

  <p>“Leesha, Nüve aşkına, senin sorunun ne?” diyerek nefes nefese çıkıştı Gared, ama Leesha ağzına tekmeyi geçirince sözleri yarıda kaldı.</p>

  <p>Gared bunun üzerine öfkeyle hırladı ve Leesha tekme atmak üzere bir kez daha hamle yapınca, Gared onun ayağını yakalayıp yukarı doğru iterek ayaklarını yerden kesti. Leesha sırtüstü düşerek nefesinin kesildiğini hissetti ve kendini toparlamaya fırsat bulamadan, Gared aniden üstüne atılıp kollarını kavrayarak onu adeta yere mıhladı.</p>

  <p>“Delirdin mi sen?!” diye bağırdı, Leesha onun altından kurtulmaya çalışırken. Delikanlının yüzü şaşkınlıktan mosmor olmuş, gözleri nemlenmişti.</p>

  <p>“Nasıl yaparsın?” diye çığlık attı Leesha. “Seni nüvelik çocuğu, nasıl bu kadar zalim olabilirsin?”</p>

  <p>“Lanet gece, Leesha, ne diyorsun sen?” dedi Gared, üzerine ağırlığını daha da vererek.</p>

  <p>“Nasıl yaparsın?” diye sordu yine Leesha. “Nasıl herkese beni dün gece bozduğun hakkında yalan söylersin?”</p>

  <p>Gared gerçekten de bu habere şaşırmış göründü. “Kim söyledi bunu sana?” diye sordu. Leesha da onun şaşkın yüz ifadesini görünce, bu yalanın ona ait olmadığını düşünüp umuda kapıldı.</p>

  <p>“Evin, Brianne’e söylemiş,” diye cevap verdi.</p>

  <p>“O Nüve çocuğunu öldüreceğim,” diye hırladı Gared, ağırlığını Leesha’nın üzerinden çekerek. “Çenesini kapalı tutacağına söz vermişti.”</p>

  <p>“Öyleyse doğru mu?!” diye çığlık attı Leesha. Dizini sert bir şekilde yine delikanlının kasıklarına geçirdi ve Gared, adeta uluyarak üzerinden yuvarlandı. Leesha bu sırada Gared’ın ulaşabileceği yerden hızlıca kalkmış, yeniden yakalamasına şans tanımamıştı.</p>

  <p>“Neden?” diye sordu. “Neden öyle bir yalan söyledin ki?”</p>

  <p>“Basit bir oduncu muhabbeti,” diye inledi Gared. “Önemli bir şey değildi.”</p>

  <p>Leesha, hayatında hiç tükürmemişti ama ona tükürdü. “Önemli bir şey değil miydi?!” diye bağırdı. “Önemli olmayan bir şey için mi tüm hayatımı mahvettin yani?!”</p>

  <p>Gared ayağa kalktı ve Leesha geriledi. Delikanlı ellerini yukarı kaldırdı ve mesafesini korudu.</p>

  <p>“Hayatın mahvolmadı,” dedi.</p>

  <p>“Brianne biliyor!” diye bağırarak cevap verdi Leesha. “Saira ve Mairy de biliyor! Yarına kalmadan tüm köy biliyor olacak!”</p>

  <p>“Leesha...” diye başladı Gared.</p>

  <p>“Başka kaç kişi biliyor?” diye sözünü kesti Leesha.</p>

  <p>“Ne?”</p>

  <p>“Başka kaç kişiye söyledin seni salak?!” diye çığlık attı Leesha.</p>

  <p>Çocuk, ellerini ceplerine soktu ve gözlerini yere çevirdi. “Sadece diğer odunculara,” dedi.</p>

  <p>“Lanet gece! HEPSİNE mi?!” Delikanlının üzerine koşup yüzünü tırmalamaya giriştiyse de Gared, Leesha’nın ellerini yakalamayı başardı.</p>

  <p>“Sakin ol!” diye bağırdı. Elleriyle, Leesha’nın kollarını mengene gibi sıkınca, Leesha aşağı doğru bir acı dalgası yayıldığını hissederek kendine geldi.</p>

  <p>“Canımı yakıyorsun,” dedi Leesha, olabildiğince sakin bir şekilde.</p>

  <p>“Böylesi daha iyi,” dedi Gared, onu bırakmasa da ellerini hafifçe gevşeterek. “Hayalara gelen bir tekme kadar acı verdiğinde şüpheliyim tabii.”</p>

  <p>“Hak ettin ama,” dedi Leesha.</p>

  <p>“Sanırım ettim. Peki şimdi medenice konuşabilir miyiz?”</p>

  <p>“Eğer beni bırakırsan,” diye karşılık verdi Leesha.</p>

  <p>Gared kaşlarını çattı, sonra onu hızlıca bırakarak, tekme mesafesinden uzağa kaçtı.</p>

  <p>“Yalan söylediğini herkese açıklar mısın?” diye sordu Leesha.</p>

  <p>Gared kafasını hayır anlamında salladı. “Yapamam Leesh. Yaparsam bir aptal gibi görünürüm.”</p>

  <p>“Benim bir fahişe olarak görünmem daha mı iyi?” diye karşılık verdi Leesha.</p>

  <p>“Sen fahişe değilsin ki Leesh. Biz sözlüyüz. Sen Brianne değilsin ki.”</p>

  <p>“İyi,” dedi Leesha. “Belki ben de birkaç yalan söylerim o zaman. Arkadaşlarına, bu işi yapamayacak kadar sertleşemediğini söylersem ne derler acaba?”</p>

  <p>Gared, dev ellerinden birini yumruk yaparak havaya kaldırdı. “Bunu yapmak istemezsin Leesha. Sana karşı sabırlı olmaya çalışıyorum ama eğer böyle yalanlar yayarsan, yemin ederim...”</p>

  <p>“Ama benim hakkımda yalan söylemende bir sorun yok öyle mi?” diye sordu Leesha.</p>

  <p>“Evlendiğimiz zaman bir önemi kalmayacak,” dedi Gared. “Herkes unutacak.”</p>

  <p>“Seninle evlenmiyorum,” dedi Leesha ve birden, üstünden dev bir yükün kalktığını hissetti.</p>

  <p>Gared tehditkâr bir bakış attı. “Başka seçeneğin yok ki,” dedi. “Seni şimdi başka birisi alsa bile, mesela o kitap kurdu Jona ya da bir başkası, onu yere gömerim. Ormancı Çukuru’nda hiç kimse benim olanı benden alamaz.”</p>

  <p>“Söylediğin yalanı tepe tepe kullan,” dedi Leesha, Gared onun gözyaşlarını görmesin diye yüzünü çevirerek, “çünkü, senin bu yalanı gerçeğe dönüştürmene izin vereceğime, kendimi geceye veririm daha iyi.”</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>O akşam Leesha, yemeği hazırlarken gözyaşlarına boğulmamak için tüm gücünü kullanmak zorunda kaldı. Gared ve Steave’in ağızlarından çıkan her sözcük, kalbine saplanan bir bıçak gibiydi. Bir önceki gece, Gared tarafından baştan çıkarılmıştı. Bunun ne anlama geleceğini bilmesine rağmen, neredeyse ona izin de verecekti. Gared’ı geri çevirmek ona acı vermişti ama, iffetinden vazgeçip vazgeçmemeye kendisinin karar vermesi gerektiğini düşünmüştü. Gared’ın ona sahip olması şöyle dursun, bunu sadece tek bir kelimeyle yapabileceğini hayal dahi etmemişti.</p>

  <p>“İyi ki de Bruna’yla bu kadar zaman geçiriyorsun,” diye bir fısıltı geldi kulağına. Dönüp baktığında Elona’nın orada durup yılışık yılışık sırıttığını gördü.</p>

  <p>“Düğün gününde, karnının burnunda olmasını istemeyiz,” diye devam etti Elona.</p>

  <p>O sabah yaptığı ‘çay’ esprisinden pişmanlık duyan Leesha, cevap vermek için ağzını açtı. Ancak daha cevap vermeye fırsat bile bulamadan, annesi kıs kıs gülerek dönüp gitti.</p>

  <p>Leesha, annesinin tabağına tükürmüştü; Gared ve Steave’inkine de. Onlar yemeklerini yerken, boş bir tatmin duygusu hissetti.</p>

  <p>Akşam yemeği korkunçtu. Steave, annesinin kulağına bir şeyler fısıldıyor, Elona ise duydukları karşısında kıs kıs gülüyordu. Gared, yemek boyunca Leesha’ya dik dik baktıysa da Leesha ona bakmayı reddediyordu. Bakışlarını tabağından ayırmadan, tıpkı yanında oturan babası gibi, gönülsüz bir şekilde yemeğini karıştırıp duruyordu.</p>

  <p>Gared’ın söylediği yalandan haberdar değilmiş gibi görünen tek kişi Erny’ydi. Leesha buna şükrediyor ama bu durumun fazla uzun sürmeyeceğini biliyordu. Zira bu yalanla onu mahvetmek isteyen çok fazla insan vardı.</p>

  <p>Olabildiğince erken bir şekilde masayı terk etti. Gared oturmaya devam etse de, Leesha, delikanlının gözlerinin üzerinde olduğunu hissedebiliyordu. Yemekten sonra Gared atölyeye geçtiğinde, Leesha onu içeri kilitledi ve az da olsa kendini güvende hissetti.</p>

  <p>Daha önceki birçok gece gibi, ağlaya ağlaya uykuya daldı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Kalktığında, kendini hiç uyumuş gibi hissetmiyordu. Annesi, Steave’in odasına bir gece ziyareti daha yapmıştı ama Leesha, iblislerin çıkardığı çirkin seslerin kakofonisini bastıran inlemeleri duyduğunda, kendini sadece uyuşmuş hissetti.</p>

  <p>Gared da, atölyeden eve açılan kapının sürgülenmiş olduğunu keşfedince gece geç vakitte gürültü yapmıştı. Kapıyı birkaç kez daha zorladıktan sonra bu işten vazgeçtiği zaman, Leesha zalim bir şekilde gülümsemişti.</p>

  <p>Kahvaltıda yiyecekleri yulaf lapasını ocağın üstüne koyarken, babası gelip alnına bir öpücük kondurdu. Günlerdir ilk defa yalnız kalmışlardı. Zaten yıkılmış halde olan babası, bir de Gared’ın yalanlarını duyunca kim bilir kendini nasıl hissedecekti? Daha önce olsa belki ona inanabilirdi, ancak karısının ihaneti hâlâ tazeyken, babasının kimseye verecek güveni kalmamış olsa gerekti.</p>

  <p>“Bugün yine hastaları mı iyileştireceksin?” diye sordu Erny. Leesha kafasını evet anlamında salladığında, Erny gülümsedi ve, “Bu iyi,” dedi.</p>

  <p>“Atölye için fazla zaman ayıramadım, üzgünüm,” dedi Leesha.</p>

  <p>Adam, kızının kollarını tutup gözlerine bakarak, “İnsanlar her zaman kâğıttan daha önemlidir Leesha,” diye karşılık verdi.</p>

  <p>“Kötü olanlar bile mi?” diye sordu Leesha.</p>

  <p>“Kötü olanlar bile,” diye onayladı babası. Adamın gülümsemesi acı da içeriyordu ama cevabında ne bir duraksama, ne de bir şüphe vardı. “Bulabildiğin en kötü kalpli insanı bulsan bile, yine de geceleri pencereden baktığında ondan daha da kötüsünü görürsün.”</p>

  <p>Leesha ağlamaya başlayınca babası ona sarıldı. Arkaya öne hafifçe sallanırlarken, babası başım okşadı. “Seninle gurur duyuyorum Leesh,” diye fısıldadı. “Kâğıt üretmek benim hayalimdi. Eğer sen başka bir yol seçersen, muhafazalar bozulmaz, merak etme.”</p>

  <p>Leesha, babasına sımsıkı sarılarak gömleğini gözyaşlarıyla ıslattı. “Seni seviyorum baba,” dedi. “Ne olursa olsun, asla bundan şüphe duyma.”</p>

  <p>“Hiçbir zaman duyamam zaten, gün ışığım,” dedi Erny. “Ben de seni her zaman seveceğim.”</p>

  <p>Leesha, babasına uzunca bir süre sarıldı. Babası, dünyada geriye kalan tek arkadaşıydı.</p>

  <p>Gared ve Steave kapıda çizmelerini giyerlerken, Leesha kapıdan hızlı adımlarla çıktı. Kutsal Ev’e doğru giderken herkesten kaçınmayı umut etmişti, ancak Gared’ın arkadaşları hemen dışarıda bekliyordu. Onu ıslıklar ve uğultularla karşıladılar.</p>

  <p>“Sen ve annenin, Gared’la Steave’i, çalışmaları gereken saatte hâlâ yatakta tutmadığınızdan emin olmak için gelmiştik!” diye bağırdı Ren. Leesha’nın yüzü kıpkırmızı kesildi ama onları ite ite kendine yol açıp aceleyle aralarından geçerken hiçbir şey demedi. Arkasından gelen kahkahalar, yüreğini bir bıçak gibi kesiyordu.</p>

  <p>İnsanların dik bakışlarını ve yanlarından geçerken fısıldaşmalar duyduğunu kafasından uydurduğunu sanmıyordu. Kutsal Ev’in güvenliğine doğru aceleyle yürüdü. Ancak oraya vardığında, Stefny kapıda durarak geçiş izni vermedi; sanki Leesha babasının kâğıt yaparken kullandığı maddeler yüzünden leş gibi kokuyormuşçasına, burun delikleri açılıp kapanıyordu kadının.</p>

  <p>“Ne yapıyorsun?” diye sordu Leesha. “İzin ver geçeyim. Bruna’ya yardım etmek için geldim.”</p>

  <p>Stefny kafasını salladı. “Bu kutsal yeri, günahınla lekeleyemeyeceksin,” dedi, hor gören bir edayla.</p>

  <p>Leesha iyice gerilip dimdik durdu. Stefny’den birkaç santim daha uzundu ama yine de kendini bir kedinin önündeki fare gibi hissediyordu. “Ben hiçbir günah işlemedim,” dedi.</p>

  <p>“Hah!” diye güldü Stefny. “Gared’la beraber geceleri ne haltlar yediğinizi tüm kasaba biliyor. Senin için umutlarım vardı kızım. Ama annenin kızıymışsın.”</p>

  <p>Leesha cevap vermeye zaman bulamadan, içeriden Bruna’nın, “Ne oluyor burada?” diyen boğuk sesi geldi.</p>

  <p>Mağrur bir şekilde arkasına dönen Stefny, yaşlı Otacı’ya baktı. “Bu kız bir fahişe. Onun, Yaratıcı’nın evine girmesine izin vermeyeceğim.”</p>

  <p>“İzin <i>vermeyecek misin?”</i> diye sordu Bruna. “Şimdi de Yaratıcı mı oldun başımıza?”</p>

  <p>“Bu kutsal mekânda tanrımıza ve dinimize hakaret etmeye kalkma yaşlı kadın,” dedi Stefny. “O’nun sözleri, herkesin görmesi için buraya yazılmıştır.” Her yere yanında taşıdığı deri kaplı Kutsal Kitap’ını kaldırdı. “İblis belasını zina ve fuhuş yapanlar yüzünden üzerimizde taşıyoruz; bu sürtükle annesi de zinacının ta kendisi.”</p>

  <p>“Peki kızın suçunun ispatı nerede?” diye sordu Bruna. Stefny gülümsedi. “Gared, işledikleri günahları, dinleyen herkese övünerek anlattı,” dedi.</p>

  <p>Bruna hırlayıp birdenbire öne atıldı ve asasını Stefny’nin kafasına geçirerek kadını yere düşürdü. “Bir delikanlının sözlerinden başka hiçbir ispatın olmadan kızı mahkûm mu ediyorsun?” diye bağırdı. “Erkeklerin böbürlenmelerinin, o sözleri taşıyan nefesleri kadar değeri yoktur, sen de bunu çok iyi biliyorsun!”</p>

  <p>“Annesi kasabanın fahişesi, bunu herkes biliyor,” dedi Stefny hor gören bir tavırla. Kadının alnından bir kan damlası süzüldü. “Bu köpek yavrusu, sürtük anasından niye farklı olsun ki?”</p>

  <p>Bruna, asasıyla Stefny’nin omzuna vurunca kadın acıyla bağırdı.</p>

  <p>“Hey!” diye haykırdı Smitt, olay yerine koşarak. ‘Yeter!” Rahip Michel de aceleyle geldi. “Burası Yaratıcı’nın Evi, Angiers’taki bir meyhane değil “</p>

  <p>“Bu, kadınlar arasında bir mevzu... Eğer aklınız varsa karışmazsınız!” diye kestirip attı Bruna, adamların yelkenlerinin havasını indirerek. Stefny’ye geri döndü. “Hadi anlat onlara, yoksa senin günahını ben mi açığa vurayım?” diye bağırdı.</p>

  <p>“Benim hiçbir günahım yok, seni yaşlı karga!” dedi Stefny.</p>

  <p>“Bu köydeki her çocuğu ben doğurttum,” diye cevapladı Bruna, adamların duyamayacağı bir şekilde kısık sesle konuşarak. “Ve kim ne derse desin, olaylar, elimdeki bir bebek kadar bana yakın olduğunda gayet iyi görürüm.”</p>

  <p>Beti benzi atan Stefny kocasıyla Rahip’e döndü. “Siz karışmayın!” diye bağırdı.</p>

  <p>“Nüve beni alırsa ancak!” diye bağırdı Smitt. Bruna’nın asasını yakalayıp karısının üstünden çekti. “Buraya bak kadın!” dedi Bruna’ya. “Otacı da olsan, başka bir şey de olsan, etrafta dolaşıp istediğin kişiye vurup duramazsın böyle!” “Ama senin karın etrafta dolaşıp dilediği herkesi suçlayabilir öyle mi?” diye çıkıştı Bruna. Asasını adamın ellerinden kapıp kafasına indirdi.</p>

  <p>Smitt arkaya doğru yalpaladı ve kafasını ovuşturdu. “Pekâlâ,” dedi, “iyi davranmayı denedim.”</p>

  <p>Smitt, bu cümleyi genellikle, kollarını sıvayıp yapılı birini meyhanesinden dışarı fırlatmadan hemen önce söylerdi. Uzun boylu bir adam değildi ancak bodur gövdesiyle güçlü bir erkekti; ayrıca yıllar boyunca sarhoş oduncularla uğraşmış olmasından gelen bir tecrübeye de sahipti.</p>

  <p>Bruna kalın kaslara sahip bir oduncu değildi ama biraz olsun bile korkmuş görünmüyordu. Smitt ona doğru hızla yaklaşırken, yaşlı kadın yerinden kımıldamadı.</p>

  <p>“İyi o zaman!” diye haykırdı. “Dışarı at beni! Otları da kendin karıştır! Sen ve Stefny, kan kusan, iblis ateşine yakalananları kendiniz iyileştirirsiniz artık! Hazır işe el atmışken bebeklerinizi kendiniz dünyaya getirirsiniz! Kendi ilaçlarınızı kendiniz kaynatırsınız! Alevçubuklarınızı kendiniz yaparsınız! Neden kocakarıya katlanmak zorunda kalasınız ki?” “Neden gerçekten de?” diye sordu Darsy. Smitt’e doğru ağır adımlarla yürürken herkes ona baktı.</p>

  <p>“Otları karıştırmakta ve bebekleri dünyaya getirmekte onun kadar iyiyim,” diye devam etti.</p>

  <p>“Hah!” dedi Bruna. Smitt bile Darsy’ye şüpheyle bakıyordu.</p>

  <p>Kadın, Bruna’yı duymazdan geldi. “Ben derim ki; artık değişim zamanı geldi. Bruna gibi yüz yıllık bir deneyimim olmayabilir, ama en azından etrafta dolaşıp her önüme çıkanı tehdit etmem.”</p>

  <p>Smitt çenesini kaşıdı ve bakışlarını Bruna’nın olduğu tarafa çevirdi. Yaşlı kadın kıs kıs gülüyordu.</p>

  <p>“Neden olmasın,” diye meydan okudu. “Dinlenmeye ihtiyacım var zaten. Ama sakın ola, kesmesi gerekeni dikip de dikmesi gerekeni kestiği zaman yalvar yakar kulübeme gelmeyin.”</p>

  <p>“Belki de Darsy, bir fırsatı hak ediyordur,” dedi Smitt.</p>

  <p>“Bu konu da halloldu öyleyse!” dedi Bruna, asasını yere vurarak. “Kasabanın geri kalanına, tedavi için artık nereye gideceklerini söylemeyi unutmayın. Kulübemdeki huzur için size teşekkür edeceğim!”</p>

  <p>Yaşlı kadın Leesha’ya döndü. “Gel kızım, yaşlı bir kocakarının evine yürümesine yardım et.” Leesha’nın koluna girdi ve beraberce kapıya yöneldiler.</p>

  <p>Stefny’nin önünden geçerlerken, Bruna durdu ve asasını kadına doğrultarak, sadece üçünün duyabileceği bir fısıltıyla, “Bu kızın aleyhinde tek bir kelime daha söylersen ya da söylettirirsen, tüm kasaba senin utancını bilecek.”</p>

  <p>Bruna’nın kulübesine varana kadar, Stefny’nin o dehşet dolu bakışları Leesha’nın zihninden hiç çıkmadı.</p>

  <p>İçeri girdiklerinde, Bruna ona hızlıca döndü.</p>

  <p>“Evet kızım? Anlat bakayım, söylenen doğru mu?” diye sordu.</p>

  <p>“Hayır!” diye haykırdı Leesha. ‘Yani, biz neredeyse... ama ona durmasını söyledim ve o da durdu!”</p>

  <p>Söyledikleri kulağa pek inandırıcı gelmiyordu. Leesha da bunun farkındaydı. Her yanını büyük bir dehşet duygusu kapladı. Onun için kendini ortaya atan bir tek Bruna vardı.</p>

  <p>Eğer bu yaşlı kadın da onun bir yalancı olduğunu düşünecek olursa, kederinden ölebilirdi Leesha.</p>

  <p>“Eğer... eğer isterseniz, orama bakabilirsiniz,” dedi, yanakları kızararak. Sonra da bakışlarını yere çevirdi ve ağlamamak için gözlerini kıstı.</p>

  <p>Bruna homurdandı ve kafasını salladı. “Sana inanıyorum kızım.”</p>

  <p>“Neden?” diye sordu Leesha, neredeyse yalvarır gibi. “Neden Gared öyle yalan söyledi ki?”</p>

  <p>“Kızların kasabadan kovulmasına sebep olacak şeylerin aynısını yaptıklarında delikanlılar övgü alır da ondan,” dedi Bruna. “Erkekler, ön taraflarından sarkan solucanları hakkında diğerlerinin ne düşündüğüne büyük önem verirler de ondan. Gared, neye sahip olduğundan haberi olmayan, adi, zarar verici, odun kafalı bir pislik de ondan.”</p>

  <p>Leesha tekrar ağlamaya başladı. Ezelden beridir ağlıyormuş gibi hissediyordu. Şüphesiz, bir vücut, bu kadar çok gözyaşını taşıyamazdı.</p>

  <p>Bruna kollarını açtı ve Leesha kendini bu kolların arasına bıraktı. “Geçti kızım, geçti,” dedi yaşlı kadın, “içindekilerin hepsini akıt, sonra ne yapacağımızı düşünürüz.”</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Leesha çay yaparken, Bruna’nın kulübesine sessizlik hâkimdi. Vakit hâlâ erkendi ama Leesha kendini tamamen tükenmiş hissediyordu. Hayatının geri kalanını Ormancı Çukuru’nda yaşamayı nasıl umut edebilirdi ki?</p>

  <p><i>Rizon Kalesi yalnızca bir hafta uzaklıkta,</i> diye düşündü. <i>Binlerce insan var Orada hiç kimse Gared’ın yalanlarını duyamaz. Klarissa’yı bulurum ve...</i></p>

  <p>Ve ne? Bunun bir hayalden ibaret olduğunu biliyordu. Onu Rizon’a götürecek bir Ulak bulabilse bile, açık yolda geçirilecek bir haftanın düşüncesi bile kanının dehşetle donmasına yetmişti. Rizonlular çiftçi bir halktı zaten, okuryazarlığı ya da kâğıt imalatı konusunda bildikleri hiçbir işe yaramazdı. Belki de yeni bir koca bulabilirdi ama kaderini bir başka erkeğe teslim etme düşüncesi onu pek rahatlatmadı.</p>

  <p>Bruna’ya çayını getirdi. Yaşlı kadının bir cevabı olabileceğini umut etse de, Otacı Kadın hiçbir şey söylemedi. Leesha onun sandalyesinin yanında çömelmiş bir şekilde dururken, kadın sessizce çayını yudumladı.</p>

  <p>“Ne yapacağım?” diye sordu Leesha. “Burada sonsuza kadar saklanamam ki.”</p>

  <p>“Bu işi yapabilirsin,” dedi Bruna. “Darsy istediği kadar övünsün. Ona öğrettiğim şeylerin yüzde birini bile öğrenemedi. Ben de ona bildiklerimin yüzde birini öğretmemiştim zaten. Yakında, ahali kapıma gelip, yardım edeyim diye yalvaracaktır. Sen burada kal. Göreceksin, bir sene sonra Ormancı Çukuru’nun halkı sensiz nasıl idare edebildiklerini hatırlayamayacak bile.”</p>

  <p>“Annem buna asla izin vermez,” dedi Leesha. “Beni Gared’la evlendirmeyi kafasına taktı bir kere.”</p>

  <p>Bruna, onaylar bir şekilde kafasını salladı. “Öyle olmalı. Steave’den erkek bir evlat doğuramadığı için kendini hiç affetmedi. Kendi hatalarını sana düzelttirmeye kararlı.”</p>

  <p>“Bunu yapmayacağım,” dedi Leesha. “Gared’ın bana dokunmasına izin vereceğime, kendimi geceye veririm daha iyi.” Her kelimeyi içinden gelerek söylediğine hayret etmişti.</p>

  <p>“Çok cesursun tatlım,” dedi Bruna, ancak sesinin tonunda bir küçümseme vardı. “Bir delikanlının yalanı ve anne korkun yüzünden hayatını feda etmen çok cesurca.”</p>

  <p>“Ondan korkmuyorum!” dedi Leesha.</p>

  <p>“Sadece, şerefini iki paralık eden delikanlıyla evlenmeyeceğini söylemekten mi korkuyorsun o zaman?”</p>

  <p>Leesha, uzunca bir süre sessiz kaldı, sonra başını olumlu bir şekilde salladı. “Haklısın,” dedi. Bruna homurdandı.</p>

  <p>Leesha ayağa kalkmıştı. “Sanırım bunu söyleyip kurtulmam en iyisi olacak,” dedi. Bruna ise hiçbir şey söylemedi. Leesha kapıya geldiğinde durdu ve dönüp arkasına baktı. “Bruna?” diye sordu. Yaşlı kadın yeniden homurdandı. “Stefny’nin işlediği günah neydi?”</p>

  <p>Bruna çayından bir yudum aldı. “Smitt’in üç güzel çocuğu var,” dedi kadın.</p>

  <p>“Dört,” diye düzeltti Leesha.</p>

  <p>Bruna kafasını salladı. “Stefny’nin dört tane var,” dedi. “Smitt’inse üç tane.”</p>

  <p>Leesha’nın gözleri fal taşı gibi açıldı. “Ama bu nasıl olur?” diye sordu. “Stefny meyhaneden asla ayrılmaz, bir tek Kutsal Ev’e..dedi ve nefesini tuttu.</p>

  <p>“Kutsal <i>Adamlar,”</i> dedi Bruna. “Onlar da erkek sonuçta.”</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Leesha, eve yavaşça yürüdü. Söyleyeceklerini iyice düşünmeye çalışsa da, sonuçta hangi kelimeleri kullanacağının herhangi bir önemi olmadığını biliyordu. Önemli olan tek şey, Gared’la evlenmeyecek olması ve annesinin buna göstereceği tepkiydi.</p>

  <p>Eve girdiğinde, gün batımı yaklaşmıştı. Gared ve Steave, kısa süre sonra ormandan geri dönecekti. Onlar gelmeden, bu işi bitirmeliydi.</p>

  <p>“Bu sefer gerçekten de her şeyi berbat ettin,” dedi annesi, o içeri girdiğinde. “Kızım, kasabanın şırfıntısı olmuş.”</p>

  <p>“Ben şırfıntı değilim,” dedi Leesha. “Gared yalan söylüyor.”</p>

  <p>“Bacaklarını kapalı tutamadın diye onu suçlamaya kalkma!” diye çıkıştı Elona.</p>

  <p>“Onunla yatmadım,” dedi Leesha.</p>

  <p>“Hah!” diye öfkeyle bağırdı Elona. “Beni sakın aptal yerine koymaya çalışma Leesha. Ben de bir zamanlar genç oldum.”</p>

  <p>“Sen bu hafta, her g<i>ece genç</i> oldun,” diye karşılık verdi Leesha. “Ve Gared da hâlâ bir yalancı.”</p>

  <p>Elona patlattığı tokatla onu yere devirdi. “Benimle sakın böyle konuşma seni küçük fahişe!” diye çığlık attı.</p>

  <p>Leesha, hareket etmeden yerde kalakaldı. Eğer hareket ederse annesinin yeniden vuracağını biliyordu. Yanağının sanki dağlanmış gibi yandığını hissetti.</p>

  <p>Kızının karşılık veremediğini gören Elona, derin bir nefes aldı ve sakinleşmiş göründü. “Ama bir önemi yok,” dedi. “O geri zekâlı baban seni fazla şımartmıştı, havanın sönmesi iyi oldu. Yakında Gared’la evlenirsin, ahali de eninde sonunda fısıldaşmaktan yorulup dedikoduyu bırakır.”</p>

  <p>Leesha söyleyeceği şeyi söylemeden önce kendini hazırladı. “Onunla evlenmeyeceğim,” dedi. “O yalancının teki, onunla evlenmeyeceğim.”</p>

  <p>“Hayır, bal gibi de evleneceksin,” dedi Elona. “Evlenmeyeceğim,” diye karşılık verdi Leesha; düştüğü yerden doğrulup ayağa kalkarken bu sözler ona güç veriyordu. “Evlilik yemini etmeyeceğim, senin de beni buna zorlamak için yapabileceğin hiçbir şey yok.”</p>

  <p>“Göreceğiz bakalım,” dedi Elona, kemerini bir hamlede belinden çıkartarak. Kalın, deri bir kemerdi bu. Metalden bir tokası vardı ve Elona onu beline bol gelecek şekilde takıp her zaman üzerinde taşırdı. Leesha ise, annesinin bu kemeri üzerinde taşımasının tek sebebinin, kendisini istediği zaman dövebilmek olduğunu düşünürdü.</p>

  <p>Elona, elinde kemeriyle, Leesha’nın üzerine yürüdü. Leesha ise bir çığlık atıp hemen mutfağa kaçtı; içeri girer girmez de, mutfağın aslında kaçılacak en son yer olduğunu acıyla anladı. Giriş ve çıkış için sadece tek bir kapısı vardı.</p>

  <p>Kemerin tokası, önce elbisesini, sonra da sırtını kestiği an, Leesha acı bir çığlık attı. Elona kemeri tekrar savurduğundaysa, umutsuzca kendini annesinin üzerine attı. Zeminde yuvarlanırlarken kapının açıldığını işitti; bu Steave’in sesiydi.</p>

  <p>Aynı zamanda, atölyeden de sorgulayan bir haykırış yükselmişti.</p>

  <p>Elona, bu dikkat dağınıklığından yararlanarak kızının suratına sıkı bir yumruk indirdi. Sonra tek hamlede ayakları üzerinde doğruldu ve kemeriyle Leesha’yı bir kez daha kırbaçlayarak kızın dudaklarından bir çığlık daha çekip kopardı.</p>

  <p>“Nüve aşkına, ne oluyor burada?!” diye bir haykırış geldi kapı eşiğinden. Leesha kafasını kaldırıp baktığında, mutfağa girmeye çalışan, ama Steave’in kalın kolu tarafından engellenen babasını gördü.</p>

  <p>“Yolumdan çekil!” diye bağırdı Erny.</p>

  <p>“Bu onların arasında,” dedi Steave, sırıtarak.</p>

  <p>“Burası benim evim ve sen bir misafirsin!” diye bağırdı Erny. “Yolumdan çekil!”</p>

  <p>Steave hareket etmeyince Erny adama bir yumruk indirdi.</p>

  <p>Herkes donup kalmıştı. Steave’in bu yumruğu hissedip hissetmediği pek görülmüyordu bile. Bu bir anlık sessizliği kahkahasıyla bozan Steave, Erny’yi neredeyse hiç gayret sarf etmeden şöyle bir itekleyerek ortak odanın içine doğru savurdu.</p>

  <p>“Siz bayanlar, anlaşmazlıklarınızı aranızda halledersiniz,” dedi, gözünü kırparak. Annesi, Leesha’nın üzerine bir kez daha çullanırken, adam kapıyı çekip kapattı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Leesha, babasının atölyesindeki arka odada sessizce ağlıyor, kesiklerini ve yaralarını temizlemeye çalışıyordu. Gerekli şifalı otlara sahip olsaydı daha fazlasını yapabilirdi, ancak tek sahip olduğu soğuk su ve bir parça bezdi.</p>

  <p>Çektiği işkenceden hemen sonra atölyeye kaçmış, kapıları içeriden kilitlemiş, babasının kapıyı hafifçe tıklatmalarını bile görmezden gelmişti. Yaralarım temizlemeyi bitirdikten sonra, döşemenin üzerine uzanıp dizlerini göğsüne doğru çekti. Acı ve utançla titriyordu.</p>

  <p>“Kanadığın gün Gared’la evleneceksin,” diye dayatmıştı Elona. ‘Yoksa, evlenene kadar bunu her gün yapacağız.”</p>

  <p>Leesha, annesinin bunu yapacağını biliyordu; ayrıca Gared’ın yaydığı söylenti, çoğu insanın, evlilikleri konusunda ısrarlı olmalarına da yol açacaktı. Daha önce birçok kez olduğu gibi, Leesha’nın vücudundaki yara ve kesikleri görmezden geleceklerdi.</p>

  <p><i>Evlenmeyeceğim,</i> diye söz verdi kendine Leesha. <i>Kendimi geceye veririm daha iyi.</i></p>

  <p>Tam da o anda, karnı büyük bir ağrıyla kasıldı, inledi ve bacaklarının arasında bir ıslaklık hissetti. Büyük bir dehşete kapılmıştı; orasını temiz bir bezle silerken hararetle dua etti. Ancak Yaratıcı’nın acımasız bir şakası gibi, bezin üstünde kan vardı.</p>

  <p>Çığlık attı ve evin içinden, bu çığlığına cevap veren bir ses geldi.</p>

  <p>Kapıya vuruluyordu. “Leesha, iyi misin?” diye bağırdı babası.</p>

  <p>Kanlı beze dehşetle bakmakta olan Leesha cevap vermedi. Daha iki gün önce kanamak için dua ederken, şimdi bu kana Nüve’den gelmiş gibi bakıyordu.</p>

  <p>“Leesha, hemen kapıyı aç, yoksa bunu sana ödetirim!” diye çığlık attı annesi.</p>

  <p>Leesha onu duymazlıktan geldi.</p>

  <p>“Eğer anneni dinlemezsen ve kapıyı ben ona kadar saydığımda hâlâ açmamış olursan, Leesha, yemin ederim kırmak zorunda kalacağım!” diye gürledi Steave.</p>

  <p>Steave saymaya başladığında, Leesha’nın içini bir korku kapladı. Adamın, kapıyı tek bir darbeyle paramparça edebileceğinden hiçbir şüphesi yoktu. Dış kapıya koştu ve bir hamlede açtı.</p>

  <p>Neredeyse karanlık çökmek üzereydi. Gökyüzü koyu, mor bir renge bürünmüştü; güneşin son ışıkları birkaç dakika içinde ufuktan kaybolacaktı.</p>

  <p>“Beş!” diye bağırdı Steave. “Dört! Uç!”</p>

  <p>Leesha derin bir nefes aldı ve kapıdan dışarı çıkıp koşmaya başladı.</p>
</body>
</html>