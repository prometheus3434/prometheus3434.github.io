<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2 style="text-align: center;" title="9. Miln Kalesi"><b>9</b></h2>

  <h2 class="sigil_not_in_toc" style="text-align: center;"><b>Miln Kalesi</b></h2>

  <h5 class="sigil_not_in_toc" style="text-align: center;"><b>D.S. 319</b></h5>

  <div style="text-align: center;">
    <img alt="kisim13" src="../Images/kisim13.jpeg"/><b><br/></b>
  </div>

  <p>Ufuktaki minik çıkıntılar gitgide büyüyüp yükseldikçe, arazi de giderek daha kayalık bir hal almaya başladı. Ragen, bir dağın içine üst üste yüz Boggin Tepesi’nin sığabileceğinden bahsederken abartmamıştı. Dağ sırası, Arlen’ın görüş mesafesinde alabildiğine uzanıyordu. Yavaş yavaş tırmanırlarken hava daha da serinliyordu. Tepelerin arasında kuvvetli rüzgârlar esiyor, toprağı adeta kırbaçlıyordu. Arlen arkasına baktığında, dünyanın, önünde bir harita gibi uzandığını gördü. O topraklarda sadece bir mızrak ve bir Ulak çantasıyla seyahat ettiğini hayal etti.</p>

  <p>Sonunda Miln Kalesi görüş alanlarına girdiğinde, Arlen gözlerine inanamadı. Ragen’ın anlattığı hikâyelere rağmen, Miln Kalesi’nin hâlâ Tibbet Deresi gibi bir yer olduğunu, sadece biraz daha büyük olduğunu farz etmişti. Ne var ki, hisar şehir önlerinde tüm endamıyla yükselirken, Arlen heyecanlanıp arabadan düşecek gibi oldu.</p>

  <p>Miln Kalesi, bir dağın eteğine kurulmuştu ve geniş bir vadiye tepeden bakıyordu. Miln’in kurulduğu dağın ikizi olan bir başka dağ ise, bu vadinin karşı tarafından şehre bakıyordu. Şehri on metre yüksekliğindeki kalın surlar çevreliyordu. Buna rağmen, bazı yapılar duvarlardan daha yüksekti ve gökyüzünü delercesine şehrin manzarasına heybet katıyordu. Yaklaştıkça şehir daha da büyüyor, yüksek sur duvarları her yöne doğru millerce uzanıyordu.</p>

  <p>Surların üzerine, Arlen’ın hayatında gördüğü en büyük muhafazalar çizilmişti. Muhafazaları birbirine bağlayarak suru nüveliklere karşı geçilmez kılacak bir ağ oluşturan görünmez çizgileri gözleriyle takip etti.</p>

  <p>Ancak bütün bunlara rağmen, surlar Arlen’ı hayal kırıklığına uğratmıştı. Hür Şehirler, aslında hiç de ‘hür’ değildi. Nüvelikleri dışarıda tutan surlar, aynı zamanda insanları da içeriye hapsetmişti. En azından Tibbet Deresi’nde, bu hapishane duvarları görünmezdi.</p>

  <p>“Rüzgâr iblislerinin, duvarın üstünden aşmalarını ne önlüyor?” diye sordu.</p>

  <p>“Surun tepesinde, şehrin üstünde görünmez bir savunma kubbesi oluşturan muhafaza direkleri vardır,” dedi Ragen.</p>

  <p>Arlen, bunu Ragen’ın yardımı olmadan anlamış olması gerektiğini düşündü. Daha sormak istediği sorular vardı, ancak bunları kendine sakladı. Keskin zihni, çoktan olası çözümler üzerinde çalışmaya başlamıştı bile.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>En sonunda şehre ulaştıklarında, öğle vaktini çoktan geride bırakmışlardı. Ragen, dağın daha da yukarısından gelen, sütun şeklindeki dumana işaret etti. Dumanın kaynağı millerce uzaklıktaydı.</p>

  <p>“Dük’ün Madenleri,” dedi. “Kendi içinde bir köydür. Senin Tibbet Deresi’nden daha büyüktür. Kendi kendilerine yetemiyorlar, ama Dük’ün istediği de bu. Neredeyse her hafta kervanlar gelip gider. Yiyecek yukarı çıkar, tuz, metal ve kömür aşağı gider.”</p>

  <p>Ana şehirden dallanıp ayrılan daha da alçak bir sur, vadinin etrafını geniş bir şerit halinde çevreliyordu. Arlen, muhafaza direklerini ve düzenli bitki sıralarının üst kısımlarını görebiliyordu. “Büyük bahçeler ve Dük’ün Bağı,” dedi Ragen. İşçiler içeri girip çıkarken şehrin cümle kapısı sonuna kadar açıktı. Arlen, Ragen ve Keerin kapıya yaklaşırlarken, kapı muhafızları onlara el salladı. Ragen gibi uzun boylu olan muhafızlar, oyuklu metal miğferler giyiyordu. İki muhafız da birer mızrak taşıyor, ancak bu mızrakları birer silah gibi taşımaktan çok, gösteri malzemesi gibi tutuyorlardı.</p>

  <p>“Hey, Ulak!” diye bağırdı birisi. “Yeniden hoş geldin!” “Gaims. Woron,” diyerek onlara kafasıyla selam verdi Ragen.</p>

  <p>“Dük senin günler önce gelmeni bekliyordu,” dedi Gaims. “Sen gelmeyince endişelendik.”</p>

  <p>“İblislerin beni sonunda yakaladığını mı düşündünüz?” diye güldü Ragen. “İmkânı yok! Angiers’tan dönerken ziyaret ettiğim ufak köylerin birinde bir saldırı oldu. Yardım etmek için birkaç gün orada kaldık.”</p>

  <p>“Oradayken kimsesiz bir çocuk mu buldun?” diye sordu Woron sırıtarak. “Karın senin onu Ana yapmanı beklerken, sen tutup ona hediye olarak kimsesiz bir oğlan mı getirdin?” Ragen kaşlarını çatınca, muhafız geri adım attı. “Lütfen alınma, kötü anlamda söylememiştim,” dedi.</p>

  <p>“Öyleyse, sana insanların canını sıkacak şeyler söylememeni tavsiye ederim, <i>Hizmetkâr.</i> “ diye karşılık verdi Ragen. Woron’un beti benzi attı ve başını onay anlamında çabucak salladı.</p>

  <p>“Onu yolda buldum aslında,” dedi Ragen, Arlen’ın saçlarını karıştırarak. Sanki az önce hiçbir gerilim yaşanmamış gibi gülümsedi.</p>

  <p>Arlen, Ragen’ın bu özelliğini seviyordu. Adam gülmekten hiç çekinmiyor, asla kin beslemiyordu ama mutlaka saygı talep ediyor ve karşısındakine de bunu bir şekilde hissettiriyordu. Arlen, bir gün aynı onun gibi olmak istiyordu.</p>

  <p>“Yolda mı?” diye sordu Gaims, inanamayarak.</p>

  <p>“Hem de çok uzaklarda!” diye haykırdı Ragen. “Oğlan, tanıdığım bazı Ulaklardan bile daha iyi muhafaza çiziyor.” Arlen, bu iltifat karşısında gururlandı.</p>

  <p>“Ya sen, Jonglör?” diye sordu Woron, Keerin’a. “İlk defa dışarıda konakladın. Çıplak gecelerin tadı hoşuna gitti mi bakalım?”</p>

  <p>Keerin suratını astı ve muhafızlar güldü. “O kadar iyiydi demek?” diye sordu Woron.</p>

  <p>“Gün batıyor,” dedi Ragen. “Jöne Ana’ya haber yollayın. Önce pirinci teslim edeceğim. Banyo yapıp sıcak bir yemek yemek için evime uğradıktan sonra da saraya geleceğim.” Muhafızlar asker selamı verip onların şehre geçmesine izin verdiler.</p>

  <p>İlk baştaki hayal kırıklığına rağmen, Miln’in ihtişamı kısa sürede Arlen’ı içine çekti. O zamana kadar görmüş olduğu her şey, burada gördüğü yüksek binaların yanında cüce gibi kalıyordu. Sokakların zemini, sertleşmiş toprak yerine, taşlarla kaplıydı. Nüvelikler, işlenmiş taşların arasından yükselemezdi, ancak Arlen, bu taşlardan binlercesinin kesilip yerleştirmesi için gereken emek ve gayreti hayal edemiyordu.</p>

  <p>Tibbet Deresi’ndeki tüm yapılar ahşaptı; temelleri yığma taşlardan, çatıları da, çalı çırpıdan ve üzerine muhafazaların çizilebileceği levhalardan oluşurdu. Burada ise, her şey kesme taştan yapılmıştı ve eski kokuyordu. Muhafazalarla koruma altına alınmış dış surlara rağmen, binalar da teker teker muhafazalara sahipti. Bazı muhafazalar müthiş sanat eserlerine benzerken, diğerleri sahip oldukları işlevden daha fazlası beklenmiyormuşçasına basitti.</p>

  <p>Şehrin havası; çöp yığınlarından, yakılan dışkılardan ve terden dolayı leş gibi kokuyordu. Arlen nefesini tutmaya çalıştıysa da en sonunda dayanamadı ve ağzından nefes almakla yetindi. Diğer taraftan Keerin, sanki ilk defa rahatça nefes alıyormuş gibi görünüyordu.</p>

  <p>Ragen, onları pazaryerine götürürken, Arlen hayatı boyunca görmediği kadar insan görmüştü. Yüzlerce Rusco Hog, ona her taraftan bağırıyor, “Bunu satın al!”, “Şunu dene!”, “Özel fiyat, sadece senin için!” diye haykırıyordu. Hepsi uzun boyluydu; Dere ahalisiyle karşılaştırıldığında dev gibilerdi.</p>

  <p>Pazarda arabalar dolusu meyve ve sebze satılıyordu. Arlen böylesini daha önce hiç görmemişti. O kadar çok giysi satıcısı vardı ki, Milnlilerin hayatlarında giyinmekten başka hiçbir şey düşünmediklerini sandı. Pazaryerinde, çeşitli oymalar ve resimler de satılıyordu. Son derece ayrıntılı olan bu sanat eserlerini kim zaman bulup da yapabilmişti acaba?</p>

  <p>Ragen, onları, pazaryerinin uç tarafında, çadırında bir kalkan sembolü bulunan tüccarın yanma götürdü. “Dük’ün adamı,” Ragen, yük arabasını çadıra yanaştırırlarken.</p>

  <p>“Ragen!” diye haykırdı tüccar. “Benim için bugün ne getirdin bakalım?”</p>

  <p>“Bataklık Pirinci,” dedi Ragen. “Dük’ün tuzunun bedeli olan vergiler. Dere’den.”</p>

  <p>“Rusco Hog’u da gördün mü oradayken?” diye sordu tüccar. “O sahtekâr hâlâ kasabalıları soyuyor mu?”</p>

  <p>“Hog’u tanıyor musun?” diye sordu Ragen.</p>

  <p>Tüccar kahkaha attı. “On sene önce Analar Konseyi’nde o herifin ruhsatının iptali için ifade vermiştim. Bize içi sıçanlarla dolu bir buğday sevkiyatı yapmaya çalışmıştı,” dedi. “Çok geçmeden kasabayı terk etti ve dünyanın öbür ucunda ortaya çıktı. Aynı şeyi Angiers’ta da yapmış, hatta o yüzden Miln’deymiş zaten.”</p>

  <p>“İyi ki pirinci kontrol etmişiz,” diye mırıldandı Ragen. Tuz ve pirincin o anki satış fiyatları üzerinde bir süre pazarlık ettiler. Sonunda, tüccar pes ederek, Ragen’ın Hog’un hakkından gelmiş olduğunu itiraf etti. Ulak’a şakırdayan sikkelerle dolu bir kese vererek, aradaki farkı da ödedi.</p>

  <p>“Buradan sonra arabayı Arlen sürebilir mi?” diye sordu Keerin. Ragen ona bir bakış attı ve başını olumlu şekilde salladı. Keerin’a sikkelerle dolu bir kese fırlattı. Jonglör de becerikli bir şekilde keseyi yakalayıp arabadan aşağı atladı.</p>

  <p>Keerin kalabalığın arasında kaybolurken, Ragen kafasını sağa sola salladı. “Berbat bir Jonglör değil,” dedi. “Ama açık yolda seyahat için yüreği yok.” Atma tekrar bindi ve hareketli caddelerde Arlen’a kılavuzluk yapmaya başladı. Diğerlerine göre daha da kalabalık olan bir sokaktan geçerlerken, Arlen, baskı ve yoğunluktan dolayı adeta havasız kalıp boğuluyormuş gibi hissetti.</p>

  <p>Bu esnada, serin dağ havasına aldırmayarak üzerlerine sadece yırtık pırtık paçavralar giymekle yetinmiş olan bazı insanlar dikkatini çekti.</p>

  <p>“Onlar ne yapıyor?” diye sordu, bu insanların önlerinden geçenlere ellerindeki boş kupaları uzatmalarını izleyerek.</p>

  <p>“Dilencilik,” dedi Ragen. “Miln’deki herkesin yiyecek almaya parası yok.”</p>

  <p>“Onlara kendi yiyeceğimizden veremez miyiz?” diye sordu Arlen.</p>

  <p>Ragen iç geçirdi. “Bu o kadar basit değil Arlen,” dedi. “Buradaki topraklar, insanların yarısını besleyecek kadar bile verimli değil. Rizon Kalesi’nden buğdaya, Lakton’dan balığa, Angiers’tan ise meyve ve hayvanlara ihtiyacımız var. Diğer şehirler bunları öyle bedavaya vermiyor. Hayatlarını ticaret yaparak kazanan Tüccarlar, parasını verip bu ihtiyaçları Miln Kalesi’ne getiriyor. Ayrıca Tüccarlar, yanlarında kendilerine yardım edecek Hizmetkârlar da çalıştırıyor. Onları kendi ceplerinden besleyip, giydirip, barındırıyorlar.”</p>

  <p>Önünden geçenlere çatlamış tahta bir kâse uzatan, pis ve eski giysiler içindeki bir adamı işaret etti. Geçenler, adamı görmezden geliyor, göz teması bile kurmamaya çalışıyordu. “Eğer kraliyet ailesi mensubu veya Kutsal Adam değilsen, çalışmadığın takdirde sonun o adam gibi oluyor.”</p>

  <p>Arlen, anlamış gibi başını salladıysa da pek bir şey anlamamıştı. Tibbet Deresi’ndeki insanların, genel ihtiyaç dükkânında harcayacak kredileri bitmesine rağmen, Hog bile onların açlıktan ölmesine göz yummazdı.</p>

  <p>En sonunda bir eve geldiler ve Ragen, Arlen’a arabayı durdurması için işaret etti. Arlen’in Miln’de gördüğü çoğu evle karşılaştırıldığında o kadar da büyük bir yapı değildi bu, ancak yine de Tibbet Deresi’yle karşılaştırıldığında bir hayli etkileyiciydi. Tamamen taştan yapılmıştı ve iki katlıydı.</p>

  <p>“Burada mı yaşıyorsun?” diye sordu Arlen.</p>

  <p>Ragen, başını hayır anlamında salladı. Atından indi ve evin kapısına gidip sertçe yumrukladı. Çok geçmeden kapı açıldı ve sıkı örülmüş uzun, kahverengi saçlara sahip genç bir kadın göründü. Miln’deki herkes gibi o da uzun boylu ve sert yapılıydı. Boynundan ayak bileklerine kadar inen ve bel bölgesinde daralan bir elbise giyiyordu. Arlen, ilk başta kadının güzel olup olmadığını anlayamadı. Bu konuda olumsuz bir karar vermek üzereydi ki, kadın gülümsedi ve bütün yüzü değişti.</p>

  <p>“Ragen!” diye haykırdı kadın, Ulak’a sımsıkı sarılırken. “Geldin! Yaratıcı’ya şükürler olsun!”</p>

  <p>“Tabii ki geldim Jenya,” dedi Ragen. “Biz Ulaklar, birbirimizin başının çaresine bakmaktan asla gocunmayız.”</p>

  <p>“Ben Ulak değilim ki,” dedi Jenya.</p>

  <p>“Ama bir Ulak’la evliydin ve bu da aynı şey demek. Lonca’nın verdiği karar ne olursa olsun, Graig bir Ulak olarak öldü.”</p>

  <p>Jenya üzgün göründü ve Ragen, hızlı bir şekilde konuyu değiştirdi. Arabaya doğru yürüyüp geri kalan yükü indirdi. “Sana kaliteli Bataklık Pirinci, tuz, et ve balık getirdim,” dedi, yükleri taşıyıp kapının eşiğine bırakırken. Arlen da ona yardım etti.</p>

  <p>“Ve bir de bu var,” diye ekledi Ragen, Hog’dan aldığı altın ve gümüş dolu büyük keseyi kemerinden çıkarırken. Dük’ün tüccarından aldığı küçük keseyi de bunların içine katmıştı.</p>

  <p>Keseyi açarken Jenya’nın gözleri büyüdü. “Ah, Ragen,” dedi. “Bu çok fazla. Kabul edeme...”</p>

  <p>“Edebilirsin ve edeceksin,” diye neredeyse emretti Ragen, kadının sözünü keserek. “Yapabileceğimin en azı bu.”</p>

  <p>Jenya’nın gözleri doldu. “Sana nasıl teşekkür edeceğimi bilemiyorum,” dedi. “Çok korkmuştum. Lonca için mektup yazma işi tüm masrafları karşılamıyor. Graig olmadan... Tekrar dilencilik yapmak zorunda kalacağımı sanıyordum.” Ragen, kadının omzuna dokundu. “Ulak kardeşlerim ve ben, böyle bir şeye asla izin vermeyiz. O kadar düşmene izin vereceğime seni kendi evime alırım,” dedi.</p>

  <p>“Ah, Ragen, bunu yapar mısın gerçekten?” diye sordu kadın.</p>

  <p>“Son bir şey daha var,” dedi Ragen. “Rusco Hog’dan bir hediye.” Yüzüğü havaya kaldırdı. “Ona mektup yazarak, yüzüğün eline ulaştığım söylemeni istiyor.”</p>

  <p>Yüzüğe bakarken Jenya’nın gözleri yeniden doldu.</p>

  <p>“Graig sevilen biriydi,” dedi Ragen, yüzüğü kadının parmağına geçirirken. “Bu, onun anısının bir sembolü olsun. Getirdiğim yiyecekler ve para, aileni uzunca bir süre geçindirmene yeter. Belki bu zaman zarfında kendine başka bir koca bulup Ana olabilirsin. Ama eğer durum kötüleşir de bu yüzüğü satmak zorunda olduğunu düşünmeye başlarsan, ilk yapacağın iş bana gelmek olacak, anladın mı?”</p>

  <p>Jenya başını evet anlamında salladı, ama gözleri yere bakıyordu; yüzüğü okşarken hâlâ usul usul ağlıyordu.</p>

  <p>“Söz ver bana,” diye emretti Ragen.</p>

  <p>“Söz,” dedi Jenya.</p>

  <p>Ragen başını salladı ve kadını son bir kez kucakladı. “Fırsat bulduğumda seni ziyaret etmeye geleceğim,” dedi. Arlen ve Ulak oradan ayrılırken, kadın hâlâ ağlıyordu. Arlen, arkasına dönüp kadına uzun uzun baktı.</p>

  <p>“Kafan karışmışa benziyor,” dedi Ragen.</p>

  <p>“Sanırım öyle,” diye onayladı Arlen.</p>

  <p>“Jenya’nın ailesi Dilenci’ydi,” diye açıkladı Ragen. “Babası kör, annesiyse hasta. Yine de, sağlıklı, çekici bir kız evlat sahibi olacak kadar talihleri varmış. Jenya, Graig’le evlendiğinde hem kendisini hem ailesini iki sınıf yukarı atlattı. Graig de Jenya’nın ailesini kendi evine aldı ve en kârlı rotalar üzerinde çalışmamasına rağmen, geçinmelerine ve mutlu olmalarına yetecek kadar para kazanmayı başardı.”</p>

  <p>Durup kafasını iki yana salladı. “Şimdi ise, Jenya, tek başına üç boğazı doyurmak ve kirayı ödemek zorunda. Evinden de fazla uzaklaşamıyor çünkü annesiyle babası kendi kendilerine yetemiyor. Jenya’nın bakımına muhtaçlar.”</p>

  <p>“Ona yardım etmen iyi bir şey,” dedi Arlen, kendini biraz daha iyi hissederek. “Gülümsediğinde çok güzel oluyor.” “Herkese yardım edemezsin Arlen,” dedi Ragen. “Ancak yardım edebildiklerine etmek için her türlü çabayı sarf etmen gerekir.” Arlen anladığını belli edercesine kafasını salladı.</p>

  <p>Küçük tepeyi kıvrıla kıvrıla çıktıktan sonra büyük bir eve ulaştılar. Evin geniş arazisini, iki metre yüksekliğinde, kapılı bir duvar çevreliyordu. Uç katlı evin, camlarından renk renk ışıklar yansıyan düzinelerce penceresi vardı. Boggin Tepesi’ndeki büyük malikâneden bile daha büyüktü ve yazdönümü festivalinde Tibbet Deresi’ndeki herkesi içine alabilirdi. Evin ve etrafındaki duvarın üzerine, parlak renkli muhafazalar resmedilmişti. <i>Böylesine muhteşem bir yer,</i> diye düşündü Arlen, <i>kesinlikle Dük’ün evi olmalıydı.</i></p>

  <p>“Annemin muhafazalı camdan yapılma bir kupası vardı. Çelik kadar sertti,” dedi, pencerelere bakarken; bu sırada ince fızikli bir adam arazinin öte tarafından koşa koşa gelip kapıyı açtı. “O kupayı bizden saklardı, ama misafir geldiğinde, nasıl parladığını göstermek için bazen çıkarırdı.” Arlen yük arabasında, Ragen atının sırtında, nüveliklerin el değmediği bir bahçeden geçerlerken, birkaç kişi toprağa sebze ekiyordu.</p>

  <p>“Miln’de tamamen cam pencerelere sahip birkaç malikâneden biridir bu,” dedi Ragen, gururlu bir şekilde.</p>

  <p>Arazinin öteki taraflarında başka küçük yapılar da vardı: Taştan yapılmış kulübeler, tüten bacalar, oraya buraya koşturan insanlar; adeta küçük bir köy gibiydi burası. Üstü başı pis çocuklar etrafta koşturuyor, kadınlarsa günlük işlerini yaparken onlara göz kulak oluyordu. Arlen ve Ragen ahırlara kadar ilerlemeye devam etti. Ahırlara vardıklarında, Gecegözü’nün dizginlerini almak için bir anda bir seyis ortaya çıktı ve Ragen’a sanki bir masal kralıymışçasına reverans yapıp yaltaklandı.</p>

  <p>“Dük’ü ziyaret etmeden önce senin evine uğrayacağımızı sanıyordum,” dedi Arlen.</p>

  <p>Ragen kahkaha attı. “Benim evim <i>burası</i> Arlen! Açık yolda hayatımı boşuna mı riske atıyorum sanıyorsun?”</p>

  <p>Arlen eve yeniden baktı, gözleri yuvalarından fırlamıştı. “Bunların hepsi senin mi yani?” diye sordu.</p>

  <p>“Hepsi,” diye onayladı Ragen. “Dükler, nüveliklerden korkmayanlara cömert davranır.”</p>

  <p>“Ama Graig’in evi çok küçüktü,” diye karşı çıktı Arlen. “Graig iyi bir adamdı,” dedi Ragen. “Ancak, sıradan bir Ulak’tan daha fazlası değildi. Tibbet Deresi’ne ve yerel köylere yaptığı seyahatler ona yetiyordu. Öyle bir adam ailesini geçindirebilir, ancak daha fazlasını yapamaz. Jenya’ya o kadar altın ve gümüş getirebilmeyi, Hog’a sattığım fazladan malları kendi cebimden karşılamış olmam sayesinde başardım. Graig ise Lonca’dan borç almak zorunda kalıyor ve Lonca da, Graig’den çok fazla kesinti yapıyordu.”</p>

  <p>Evin kapısını reveransla açan adam uzun boyluydu. Yüzünde hiçbir ifade yoktu ve maviye boyanmış yün bir ceket giyiyordu. Yüzü ve giysileri temizdi. Bu, avludaki insanlara keskin bir tezat oluşturuyordu. İçeri girdikleri anda, Arlen’dan yaşça fazla büyük olmayan bir çocuk ayağa fırladı. O da mavi bir ceket giyiyordu. Geniş, mermerden yapılmış bir merdivenin başlangıcında duran zil ipine koştu. Tüm evde ahenkli çan sesleri duyuldu.</p>

  <p>“Görüyorum ki şansın bir kez daha yaver gitmiş,” diye seslendi bir kadın, çok geçmeden. Koyu renk saçlara ve insanı delip geçen mavi gözlere sahipti. Üzerindeki koyu mavi elbise, Arlen’ın hayatında daha önce görmediği kadar kaliteliydi. Bileklerinde ve boynundaki mücevherler ışıl ışıl parlıyordu. Evin giriş salonuna yukarıdan bakan mermer balkondan onları izlerken, yüzünde soğuk bir gülümseme vardı. Arlen, hayatında bu kadar güzel ya da zarif bir kadın görmemişti.</p>

  <p>“Eşim Elissa,” dedi Ragen sessizce. “Eve dönmek... ve evden ayrılmak için bir neden.” Arlen adamın espri yapıp yapmadığından emin olamadı. Kadın, onları gördüğüne memnun olmuş gibi görünmüyordu.</p>

  <p>“Bir gün, nüvelikler seni yakalayacak,” dedi Elissa, merdivenlerden inerken. “Ve ben de, sonunda genç sevgilimle evlenebileceğim.”</p>

  <p>“Bu asla olmayacak,” dedi Ragen gülümseyerek. Karısını kendine doğru çekip öptü. Arlen’a dönerek, “Elissa, servetimi miras olarak alacağı günün hayalini kurar. Nüveliklere karşı hayatta kalmaya çalışırken, kendimi koruduğum gibi, aslında bunu ona inat olsun diye de yapıyorum,” diye açıkladı.</p>

  <p>Elissa kahkaha atınca Arlen rahatladı. “Bu da kim?” diye sordu kadın. “Karnıma, kendi çocuğumuzu koymanın angaryasından kurtulmak için getirdiğin bir kimsesiz mi?”</p>

  <p>“Tek angarya, senin donmuş iç eteğini eritmektir sevgilim,” diye karşılık verdi Ragen. “Sana Tibbet Deresi’nden Arlen’ı takdim edebilir miyim? Onunla yolda tanıştım.” “Yolda mı?” diye sordu Elissa. “Ama o daha bir çocuk!” “Ben çocuk değilim!” diye bağırdı Arlen; bir saniye sonra da, böyle bir şey yaptığı için kendini aptal gibi hissetti. Ragen sert bir bakış atınca, gözlerini aşağı çevirdi.</p>

  <p>Elissa, bu ani patlayışı işittiğine dair en ufak bir ipucu vermedi. “Zırhından kurtul ve banyonun yolunu tut,” diye emretti kocasına. “Ter ve pas kokuyorsun. Ben misafirimizle ilgilenirim.”</p>

  <p>Ragen gittiğinde, Elissa, bir hizmetkâr çağırarak Arlen’a atıştıracak bir şeyler hazırlamasını söyledi. Öyle görünüyordu ki, Ragen’ın, Tibbet Deresi’nde yaşayan insanlardan daha fazla hizmetkârı vardı. Hizmetkâr yiyecek olarak soğuk jambon, kalın bir ekmek parçası ve krema, içecek olarak da süt getirdi. Elissa’nın karşısında yemek yerken Arlen söyleyecek bir şey bulamadı ve gözlerini tabağından ayırmadı.</p>

  <p>Kremasını bitirdiği sırada, uşakların ceketlerindeki gibi mavi renge sahip elbisesiyle bir hizmetçi içeriye girip Elissa’nın önünde eğildi. “Efendi Ragen, sizi üst katta bekliyorlar,” dedi.</p>

  <p>“Teşekkür ederim Ana,” diye cevapladı Elissa. Yüzü bir an için tuhaf bir hal aldı ve parmaklarını hafifçe karnında gezdirdi. Sonra Arlen’a bakıp gülümsedi. “Misafirimizi banyoya götür,” diye emretti kadına. “Ve derisinin gerçek rengini görene kadar da kurumasına izin verme.” Kahkaha attı ve odadan çıktı.</p>

  <p>Bir yalağın içinde ayakta durup kendi üzerinden soğuk su dökmeye alışkın olan Arlen, Ragen’ın derin, taştan küvetini görünce biraz afalladı. Hizmetçi kadın Margrit’in küvete kaynar su dökmesini bekledi. Bu kadın da, Miln’deki herkes gibi uzun boyluydu. Sevecen ve kibar bir bakışı vardı. Saçları bal rengiydi ancak şapkasının altından, kırlaşmış saç telleri de görülebiliyordu. Arlen soyunup küvete girerken, kadın arkasını döndü. Sırtındaki dikişli yaraları gördüğündeyse heyecanla nefesini tuttu ve yaraları incelemek üzere çabucak Arlen’in yanma geldi.</p>

  <p>En üstteki yarayı çimdikleyince, Arlen, “Ah!” diye bağırdı.</p>

  <p>“Bebek olma,” diye azarladı kadın. Baş ve işaret parmaklarını birbirine sürtüp kokladı. Aynı şeyi sırtındaki tüm yaralara uygularken, Arlen dudağını ısırmak zorunda kaldı. “Sandığından daha şanslısın,” dedi Margrit en sonunda. “Ragen bana senin yaralı olduğunu söylediğinde, sadece birkaç çizik olacağını sanmıştım, ama bu...” Arlen’a ayıplarcasına baktı. “Annen hiç sana geceleri dışarıda olmaman gerektiğini söylemedi mi?”</p>

  <p>Arlen’in yapıştıracağı cevap, burnunu çekmesiyle yok oldu. Ağlamamaya kararlı bir şekilde dudağını ısırdı. Margrit de bunu fark etti ve konuşma tarzını hemen yumuşattı. “Hızlı iyileşiyor,” dedi, onun yaralarını kastederek. Bir kalıp sabun alıp yaralı bölgeleri hafifçe yıkamaya başladı. Arlen dişini sıktı. “Banyoda işimiz bittiğinde, yaralarına lapa sürüp sargılarını yenileyeceğim.”</p>

  <p>Arlen başını olumlu anlamda salladı. “Siz Elissa’nın annesi misiniz?” diye sordu.</p>

  <p>Kadın kahkaha attı. “Ulu Yaratıcı! Bu fikre nereden kapıldın evlat?”</p>

  <p>“Elissa size <i>Ana</i> dedi.”</p>

  <p>“Çünkü öyleyim,” dedi Margrit gururlu bir sesle. “İki oğlan, üç de kız evladım var. Kızlarımdan birisi de yakında Ana olacak.” Kafasını üzgün bir şekilde salladı. “Zavallı Elissa. Bu kadar zenginliğe rağmen hâlâ bir Kız Evlat. Üstüne üstlük, otuz yaşını da geçti! Yürek burkan bir durum.”</p>

  <p>“Anne olmak bu kadar önemli mi?” diye sordu Arlen. Kadın, ona, sanki <i>hava insan için bu kadar önemli mi,</i> diye sormuş gibi baktı. “Annelikten daha önemli ne olabilir ki? Her kadının görevi çocuk yapıp şehri güçlü tutmaktır. Bu yüzden en iyi erzakı ve sabah pazarının ilk ürünlerini Analar’ alır. Bu yüzden Dük’ün konseyindekilerin hepsi Ana’dır. Erkekler yıkıp inşa etmekte iyidir, ama politika ve kâğıt işleri Ana Mektebi’ne gitmiş olan kadınlara bırakılmalıdır. Hatta eski Dük ölüp gittiği zaman yeni Dük’ü seçmek için oy kullananlar da Analardır!”</p>

  <p>“Öyleyse neden Elissa bir Ana değil?” diye sordu Arlen. “Denemesine deniyorlar,” diye itiraf etti Margrit. “Hatta bahse girerim şu anda bile deniyorlardır. Yolda geçirilen altı hafta, herhangi bir erkeği boğaya dönüştürür; ayrıca Elissa’nın başucuna da bir doğurganlık çayı yapıp koydum. Belki işe yarar, ama tabii herkes bilir ki, bebek yapmak için en iyi zaman şafaktan önceki saatlerdir.”</p>

  <p>“O zaman neden hâlâ çocukları olmuyor?” diye sordu Arlen. Bebek yapmanın, Renna ve Beni’nin oynamak istediği oyunlarla alakalı bir şey olduğunu biliyordu, ancak bu işlemle ilgili hâlâ tam bir fikre sahip değildi.</p>

  <p>“Bunu sadece Yaratıcı bilir,” dedi Margrit. “Elissa kısır olabilir; Ragen da aynı şekilde. Tabii bu çok yazık olur. Onun gibi iyi erkeklerden çok az var. Miln’in onun oğullarına ihtiyacı var.”</p>

  <p>Kadın içini çekti. “Ragen onu terk etmediği ya da hizmetçi kızlardan birini hamile bırakmadığı için Elissa şanslı sayılır. Yaratıcı biliyor ya, hizmetçi kızlar can atıyor.”</p>

  <p>“Karısını terk eder mi yani?” Arlen’in ağzı açık kalmıştı. “Bu kadar şaşırmış görünme evlat,” dedi Margrit. “Erkekler vârislere ihtiyaç duyar ve ne yapıp edip buna sahip olmak ister. Dük Euchor üçüncü karısıyla beraber ve hâlâ bir oğlu yok!”</p>

  <p>Kafasını sağa sola salladı. “Ragen böyle bir şey yapmaz tabii. Bazen nüvelikler gibi birbirlerini yerler ama Elissa’yı, sanki güneşiymiş gibi sever. Onu asla terk etmez. Elissa da öyledir, onca şeyden vazgeçtiği halde, öyledir.”</p>

  <p>“Vazgeçtikleri mi?” diye sordu Arlen.</p>

  <p>“Elissa bir Asil’di,” dedi Margrit. “Annesi Dük’ün konseyinde yer alır. Elissa da eğer bir Asil’le evlenip çocuk sahibi olsaydı, Dük’e hizmet edebilirdi. Ama Ragen’la beraber olabilmek için aşağı sınıfa düştü. Annesinin isteklerine de karşı çıkarak tabii. O günden beridir konuşmuyorlar. Elissa şimdi Tüccar sınıfına mensup, ne kadar parası olursa olsun öyle. Ana Mektebi’ni reddettiği için, Dük’ün hizmetinde olmayı bırak, şehir içinde hiçbir makama sahip olamaz.”</p>

  <p>Margrit, yaralarını durulayıp giysilerini yerden toplarken Arlen sessiz kaldı. Kıyafetlerdeki lekeleri ve yırtıkları incelerken sitemkâr bir ses çıkardı kadın. “Sen yıkanırken, ben bunları en iyi şekilde dikerim,” dedi ve Arlen’ı banyoda yalnız bıraktı. Kadın çıkıp gittikten sonra, Arlen, onun söylemiş olduğu her şeyi anlamlandırmaya çalıştıysa da anlayamadığı çok fazla şey vardı.</p>

  <p>Margrit, Arlen’a, Rusco’nun kızı Catrin Hog’u hatırlatmıştı. “Eğer kendi sesini biraz daha duymasına izin verirsen, sana dünyadaki tüm sırları anlatacak neredeyse,” derdi Silvy, Catrin hakkında.</p>

  <p>Margrit, biraz sonra temiz, ancak büyük gelen kıyafetlerle geri döndü. Arlen’in yaralarını sardı ve tüm itirazlarına rağmen giyinmesine yardım etti. Arlen, ellerini bulabilmek için gömleğinin kollarını sıvamak zorundaydı; düşmemek için de pantolonunu yukarı çekmesi gerekiyordu. Yine de, haftalar sonra kendini ilk kez temiz hissediyordu.</p>

  <p>Ragen ve Elissa’yla, erken yenen akşam yemeğinde buluştu. Ragen, sakallarını kısaltıp uzun saçlarını başının arkasında bağlamış, üzerine de kaliteli beyaz bir gömlekle, lacivert bir ceket ve pantolon giymişti.</p>

  <p>Ragen’ın gelişi dolayısıyla, bir domuz kesilmişti ve masa çok geçmeden, her türlü et ürünüyle dolmuştu. Soğuk bira ve temiz soğuk su servis edilmişti. Ragen, bir hizmetkâra Arlen’a bira koymasını işaret ettiği zaman, Elissa kaşlarını çattıysa da bir şey dememişti. Öylesine ince bir kadehten şarap içiyordu ki, Arlen, Elissa’nın ince parmaklarının bile bu kadehi kıracağından korktu. Hayatında gördüğü en beyaz ekmeği bu masada görmüştü. Ayrıca sofrada kaynatılmış şalgam ve yağlı patatesler de vardı.</p>

  <p>Arlen, tüm bu yemeklere ağzı sulanarak baksa da, şehirde yiyecek herhangi bir şey bulmak için dilencilik yapan insanları hatırlamadan edemedi. Yine de en sonunda, açlığı vicdan azabına üstün geldi ve her şeyden biraz tadarak, tabağını tekrar tekrar doldurdu.</p>

  <p>Arlen bir tabağı daha sıyırıp bitirdiğinde, Elissa, ellerini neşeli bir ifadeyle çırparak, “Ulu Yaratıcı. Bu yediklerin nerene gidiyor?” diye sordu. “Midende gedik mi var senin?” “Sen ona kulak asma Arlen,” diye araya girdi Ragen. “Kadınlar tüm gün mutfakta koşturup durdukları halde, korkularından dolayı iki lokmadan fazlasını yemezler, çünkü diğer türlü güzel olmayacaklarım düşünürler. Erkeklerse bir yemeğin tadının nasıl çıkarılacağını daha iyi bilir.”</p>

  <p>“Aslına bakılırsa haklı,” dedi Elissa, gözlerini devirerek. “Kadınlar, hayatın inceliklerinin tadını erkekler kadar çıkaramıyor ne yazık ki!” Ragen birden acıyla sıçradı ve birasını döktü. Arlen da bunun üzerine, Elissa’nın, kocasını masanın altından tekmelediğini anladı. Bu kadını sevdiğine karar verdi.</p>

  <p>Akşam yemeğinden sonra içeri bir uşak girdi. Üzerinde, ön tarafına düklük kalkanı sembolünün işlenmiş olduğu gri bir ceket vardı. Ragen’a randevusunu hatırlattığında, Ulak iç geçirdi ama uşağa, zaman kaybetmeden geleceğini bildirdi.</p>

  <p>“Arlen, Dük’ün karşısına çıkacaksa daha iyi bir şeyler giyinmeli,” dedi Elissa, her zamanki titizliğiyle. “Kimse Ekselanslarının karşısına bir Dilenci gibi çıkmamalı.”</p>

  <p>“Yapabileceğimiz bir şey yok aşkım,” diye cevapladı Ragen. “Gün batımına kadar sadece birkaç saatimiz var. Bir terzi çağırtmak için zaman yok.”</p>

  <p>Elissa bunu kabul etmeyi reddetti. Arlen’a uzun uzun baktı ve sonra, parmaklarını şaklatarak, odadan hızlı adımlarla çıktı. Çok geçmeden, mavi bir ceket ve bir çift cilalı, deri çizmeyle geri geldi.</p>

  <p>“Uşaklarımızdan biri seninle yaşıt sayılır,” dedi Arlen’a, ceketini ve çizmelerini giymesine yardım ederken. Ceketin kolları kısaydı ve çizmeler de ayağını sıkıyordu ama Leydi Elissa tatmin olmuş görünüyordu. Arlen’ın saçlarını taradıktan sonra geriye doğru bir adım attı.</p>

  <p>“Gayet iyi,” dedi gülümseyerek. “Dük’ün karşısında kibar olmaya çalış Arlen,” diye de tavsiye verdi. Arlen ise, üzerine olmayan kıyafetler içinde kendini biraz garip hissederek gülümsedi ve başını salladı.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>*</p>

  <p>Dük’ün Kalesi, muhafazalı bir hisar olan Miln şehrinin içinde, yine muhafazalı bir hisardı. Çevresinde zırhlı ve mızraklı askerlerin devriye gezdiği dış surları altı metre yüksekliğindeydi. Sarayı çevreleyen geniş avluya açılan kapıdan atlarını sürdüler. Ragen’ın malikânesini yanında cüce gibi bırakan saray, dört kattan oluşuyordu ve o yüksekliğin iki katı kadar da kuleleri vardı. Her taşına geniş ve keskin muhafazalar çizilmişti. Pencerelerdeki camlar parıldıyordu.</p>

  <p>Zırhlı adamlar avluda devriye gezerken, Dük’ün resmi hanedanlık renklerindeki kıyafetlere sahip uşaklar bir oraya bir buraya koşturuyordu. Marangoz, duvarcı, demirci ve kasaplardan oluşan en az yüz kişi, avluda ter döküp çalışıyordu. Arlen yürürken çeşitli buğday depoları, kesilmeyi bekleyen hayvanlar, hatta Ragen’ın sahip olduğu bahçelerden çok daha büyük bahçeler gördü. Görünüşe bakılacak olursa, Dük kapısını dış dünyaya kapatacak olsa, kalesinde, sonsuza kadar geçinip gidebilirdi.</p>

  <p>Sarayın ağır kapıları arkalarından kapandığı zaman, avludan gelen koku ve sesler bir anda yok oldu. Giriş salonunda geniş bir halı vardı; duvarlara da, çeşitli duvar halıları asılıydı. Birkaç muhafız dışında, içeride erkek yoktu. Onun yerine, geniş eteklerini hışırdata hışırdata etrafta düzinelerce kadın yürüyor, işleriyle meşgul oluyordu. Bazıları döşeme taşlarına şekiller çizerken, diğerleri sonuçları ağır defterlere yazıyordu. Daha zengince giyinmiş birkaçı, etrafta otoriter bir havayla dolaşıyor, diğerlerinin çalışmasını izliyordu.</p>

  <p>“Dük, kabul salonunda,” dedi bir tanesi. “Sizi uzun zamandır bekliyor.”</p>

  <p>Dük’ün kabul salonunun dışında uzun bir kuyruk oluşturmuş insanlar, sabırsızca bekliyordu. Bunların çoğu, tüy kalemleriyle kâğıt destelerini ellerinde tutan kadınlardan oluşuyordu. Ancak aralarında iyi giyimli birkaç erkek de vardı.</p>

  <p>“Aşağı sınıflardan ricacılar,” dedi Ragen. “Akşam Çanı çalıp da dışarı çıkarılmadan önce, Dük ile bir dakika da olsa görüşüp ricalarını iletebilmeyi umut ediyorlar.”</p>

  <p>Ricacılar, gün batımına fazla zaman kalmadığının farkındaydı ve kendi aralarında, açık açık, içeri girecek bir sonraki kişinin kim olacağı konusunda tartışıyorlardı. Ancak Ragen’ı gördükleri zaman bu konuşmalar kesildi. Ulak hiç duraksamadan yürüyüp yanlarından geçerken, ricacılardan çıt çıkmadı. Sonra da yemek bekleyen aç köpekler gibi Ragen’ı takip ettiler. Salonun girişine geldiklerinde ise, nöbet tutan muhafızların dik bakışlarıyla karşılaşıp geride kaldılar. Ragen ve Arlen giriş yaptığında, içeride konuşulanları dinlemek için kapının önünde toplaşmışlardı.</p>

  <p>Arlen, Dük Euchor’un kabul salonunda kendini küçücük hissetti. Salonun kubbeli tavanı birkaç kat yüksekliğindeydi. Euchor’un tahtını çevreleyen büyük sütunlara meşaleler yerleştirilmişti. Mermerden yapılmış olan her sütunun üzerine muhafazalar oyulmuştu.</p>

  <p>“Daha yüksek sınıflardan ricacılar,” dedi Ragen, salonun içinde çeşitli yönlere yürümekte olan erkek ve kadınları kastederek. “Genelde grup halinde dolaşırlar.” Kapıya yakın duran ve erkeklerden oluşan kalabalık bir grubu başıyla işaret etti. “Tüccar prensler,” dedi. “Sırf sarayda durabilmek için etrafa altın saçarlar. Böylece hem havadisleri duymaya çalışır, hem de kızlarını evlendirebilecekleri bir Asil bulmak için havayı koklarlar.”</p>

  <p>“Şuradaysa,” dedi, Tüccarların önünde duran ve yaşlı kadınlardan oluşan bir topluluğu işaret ederek. “Analar Konseyi var. Günün raporlarını Euchor’a vermek için bekliyorlar.” Tahtın daha yakınında ise, ayaklarında sandaletleri, sırtlarındaysa düz kahverengi cüppeleriyle sessiz bir vakar içinde ayakta duran bir grup erkek vardı. Birkaçı fısıldaşarak konuşuyor, diğerleri de onların söylediği her kelimeyi adeta yutuyordu. “Her saray, Kutsal Adamlara ihtiyaç duyar,” diye açıkladı Ragen.</p>

  <p>Ulak, en sonunda, Dük’ün etrafında sinekler gibi vızıldayan, pahalı kıyafetlere sahip bir grup insanı işaret etti. Bu insanlara, yiyecek-içecek taşıyan bir hizmetkârlar ordusu eşlik ediyordu. “Asiller,” dedi Ragen. “Dük’ün yeğenleri, kuzenleri, ikinci dereceden kuzenleri... Hepsi de sesini Dük’e duyurabilmek için birbirini yiyor ve Euchor tahtını bir vârisi olmadan boşaltırsa ne olacağı konusunda hayaller kuruyor. Dük hepsinden nefret eder.”</p>

  <p>“Neden onları kovmuyor o zaman?” diye sordu Arlen.</p>

  <p>“Çünkü onlar Asiller,” dedi Ragen, sanki bu her şeyi açıklıyormuş gibi.</p>

  <p>Dük’ün tahtına giden yolu yarılamışlardı ki, önlerine uzun boylu bir kadın çıktı. Saçlarını bir kumaş parçasıyla örtmüş olan kadının yüzü öylesine derin kırışıklıklarla doluydu ki, yanaklarına muhafazalar oyulmuş gibi görünüyordu. Vakarla hareket etmesine rağmen çenesinin altındaki sarkık gerdanı sağa sola sallanıyordu. Selia’nın havasına sahipti sanki emirler vermeye ve bu emirlere sorgusuz sualsiz itaat edilmesine alışkın bir kadın. Arlen’a yukarıdan baktı ve sanki bir tezek yığını kokusu almış gibi burnunu çekti. Gözlerini Ragen’a çevirdi.</p>

  <p>“Euchor’un kethüdası Jöne,” diye mırıldandı Ragen, yaşlı kadın henüz duyabilecek kadar yaklaşmamışken. “Hem bir Ana, hem bir Asil, hem de yedinci nesil bir nüvelik. Ben durmadıkça sen de durma, yoksa ben Dük ile görüşürken, seni ahırlarda bekletecektir.”</p>

  <p>“Uşağının giriş salonunda beklemesi gerekecek, Ulak,” dedi Jöne, Ragen’la Arlen’ın karşısında durarak.</p>

  <p>“O benim uşağım değil,” dedi Ragen, yürümeye devam ederek. Arlen bu hıza ayak uydurdu ve kethüda, yoldan çekilmek için vakarını feda etmek zorunda kaldı.</p>

  <p>“Ekselansları’nın, kimin nesi olduğu belli olmayan çocuklara ayıracak vakti yok Ragen!” diye öfkeyle karşılık verdi kadın, Ulak’ın hızına yetişmeye çalışarak. “Kim bu çocuk?”</p>

  <p>Ragen durunca Arlen da onunla beraber durdu. Ulak dönüp kadına dik dik baktıktan sonra yakınına sokuldu. Jöne Ana uzun boylu olabilirdi ama Ragen daha uzundu ve en az üç katı ağırlığındaydı. Duruşundaki tehdit havası, kadının elinde olmayarak geriye doğru adım atmasına neden oldu.</p>

  <p>“Benim yanımda olmasını seçtiğim kişi,” dedi Ulak, dişlerinin arasından. Kadının kucağına içi mektuplarla dolu bir çanta verdi ve Jöne da çantayı refleks olarak kavradı. Bunun üzerine, Tüccarlar, Analar Konseyi üyeleri ve Rahip yardımcıları kadının başına üşüştü.</p>

  <p>Asiller bu hareketliliğin farkına varıp, yanlarında duranlara çeşitli yorumlar ve el-kol hareketleri yaptı. Bir anda, maiyetlerindeki insanların yarısı yanlarından ayrıldı ve Arlen, bunların yalnızca iyi giyimli hizmetkârlar olduğunu anladı. Asiller, önemli bir şey yokmuş gibi davranıyordu, ancak hizmetkârları çantaya ulaşabilmek için herkes gibi itişip kakışıyordu.</p>

  <p>Jöne, mektupları kendi hizmetkârına verdi ve Ragen’ın geldiğini ilan etmek için tahta koşturdu. Ancak bunu yapması gereksizdi zira Ragen’ın girişi öyle bir karmaşaya sebep olmuştu ki, Dük onları fark etmemiş olamazdı. Tahta yaklaşırlarken Euchor onları izledi.</p>

  <p>Dük, yarı yarıya kırlaşmış saçları ve gür sakallarıyla, ellili yaşlarının sonuna yaklaşmış iri yapılı bir adamdı. Yağlı parmaklarıyla az önce lekelemiş olsa da, altın işlemeleriyle son derece etkileyici görünen yeşil bir gömlek ve kürklü bir pelerin vardı üzerinde. Parmaklarındaki yüzükler ışıl ışıldı. Alnının çevresine de, taca benzeyen altın bir halka takmıştı.</p>

  <p>“En sonunda, lütfedip de varlığınla bizleri şereflendirdin,” diye bağırdı Dük. Ama Ragen’dan çok, salondakilerin geri kalanına sesleniyor gibi bir hali vardı. Gerçekten de, bu sözü, Asillerin birbirleri arasında mırıldanmalarına neden olurken, mektuplara koşmuş olanlardan bazılarının da kafalarını çevirip o tarafa bakmalarını sağladı. “Benimle olan işin yeterince acil değildi herhalde?” diye sordu.</p>

  <p>Ragen, tahtın önündeki açıklığa doğru ilerledi ve Dük’ün bakışlarına, kendi kaya gibi sert bakışlarıyla cevap verdi. “Buradan Angiers’a gitmek ve Tibbet Deresi yoluyla geriye dönmek için kırk beş gün!” dedi yüksek sesle. “Nüvelikler muhafazalarımı tırmalarken, dışarıda geçirilmiş otuz yedi gece!” Ulak gözlerini Dük’den kesinlikle ayırmasa da, Arlen onun da salondakilere seslendiğini biliyordu. Toplanmış olanların çoğu bu sözlerden dolayı ürperdi ve yüzleri bembeyaz kesildi.</p>

  <p>“Evimden uzakta geçirdiğim altı hafta Ekselansları,” dedi Ragen. Sesinin şiddetini yarı yarıya azaltmıştı ama hâlâ herkes tarafından duyulabilecek kadar yüksek sesle konuşuyordu. “Temizlenmemi ve karımla beraber sıcak bir yemek paylaşmamı bana çok mu görüyorsunuz?”</p>

  <p>Dük duraksadı. Gözleri etrafta dolaştı. Sonunda, gürleyen bir kahkaha atarak, “Tabii ki hayır!” diye bağırdı. “İhmal edilen bir dük, ihmal edilen bir eşin yarısı kadar bile tehlikeli değildir!”</p>

  <p>Tüm odanın kahkahaya boğulmasıyla birlikte gerginlik yok oldu. “Ulak’ım ile yalnız konuşmak istiyorum!” diye emir verdi dük, kahkahalar azaldığında. Gelen haberleri sabırsızca bekleyenlerin bazılarından homurdanmalar geldiyse de, Jöne, hizmetkârına mektupları alıp gitmesini emretti ve bu da, salondakilerin çoğunun mektupların peşinde dışarı çıkmasını sağladı. Asiller ise, Jöne ellerini çırpana kadar biraz daha kaldılar. Ne var ki Jone’un bu hareketiyle yerlerinden hoplayarak, vakarlıklarının izin verdiği ölçüde hızlı bir şekilde odadan çıktılar.</p>

  <p>“Sen kal,” diye mırıldandı Ragen, Arlen’a. Jöne muhafızlara işaret etti ve ağır kapılar kapandı. Buradaki muhafızlar, cümle kapısındakilere nazaran çok daha uyanık ve profesyonel gözüküyordu. Jöne, yürüyüp Dük’ün hemen yanında durdu.</p>

  <p>“Benim sarayımda bir daha asla böyle bir şey yapma!” diye kükredi Euchor, herkes çıktığı zaman.</p>

  <p>Ulak, bu emri anladığını hafifçe eğilerek gösterdi. Ancak bu hareketi çok samimiyetsiz ve riyakâr gözüktü. Arlen’a bile. Oğlan huşu içindeydi. Ragen ise baştan aşağı korkusuz. “Dere’den haberler var lordum,” diye başladı Ragen. “Dere mi?” diye çıkıştı Euchor. “Dere’den bana ne? Rhinebeck ne dedi, sen ondan haber ver?”</p>

  <p>“Tibbet Deresi köyü, tuz olmadan sert bir kış geçirmiş,” diye devam etti Ragen, sanki Dük hiçbir şey söylememiş gibi. “Ve bir saldırı olmuş...”</p>

  <p>“Lanet gece, Ragen!” diye haykırdı Euchor. “Rhinebeck’in cevabı, tüm Miln’i yıllarca etkileyebilir! O yüzden bana, kimsenin umurunda bile olmayan ücra bir köyün doğum listeleriyle, hasat sayımlarını söylemezsen ölmem!”</p>

  <p>Arlen nefesini tuttu ve kendini korumak istercesine Ragen’ın arkasına yanaştı. Ulak da bunun üzerine, Arlen’in güvenini tazelemek istermiş gibi kolunu tuttu.</p>

  <p>Euchor saldırısına devam ediyordu. “Tibbet Deresi’nde altın mı keşfedilmiş?” diye sordu.</p>

  <p>“Hayır, lordum,” diye cevapladı Ragen. “Ama...”</p>

  <p>“Güneşli Çayır bir kömür madeni mi açmış?” diye araya girdi Euchor.</p>

  <p>“Hayır lordum.”</p>

  <p>“Kayıp savaş muhafazalarının yerini mi keşfetmişler?” Ragen kafasını olumsuz anlamda salladı. “Tabii ki hayır...”</p>

  <p>“Senin oraya gidip gelmen için ödediğim paraları karşılayacak kadar pirinç getirdin mi peki?” diye sordu Euchor.</p>

  <p>“Hayır,” diyerek suratını astı Ragen.</p>

  <p>“İyi,” dedi Euchor, parmaklarındaki tozları temizlemek istermiş gibi ellerini birbirine sürttü. “O zaman Tibbet Deresi’ni bir buçuk sene daha gündemimizden çıkarabiliriz.”</p>

  <p>“Bir buçuk yıl çok uzun,” diyen Ragen cüretle direnmeye çalıştı. “Ahalinin ihtiyacı olan...”</p>

  <p>“Öyleyse bedava git,” diyerek Ragen’ın sözünü kesti dük. “Böylece daha fazla zarara girmiş olmam.”</p>

  <p>Ragen hemen cevap vermeyince, Euchor genişçe gülümsedi. Bu tartışmadan galip çıktığını biliyordu. “Angiers’tan ne haber getirdin?” diye sordu.</p>

  <p>“Dük Rhinebeck’ten bir mektup getirdim,” diyerek göğüs geçirdi Ragen, elini ceketinin iç tarafına soktu. Balmumuyla mühürlenip ince bir şişeye konmuş olan mektubu çıkardı, fakat Dük elini Ulak’a doğru sabırsızca salladı.</p>

  <p>“Sadece <i>söyle</i> Ragen! Evet, mi hayır mı?”</p>

  <p>Ragen gözlerini kıstı. “Hayır, lordum,” dedi. “Cevabı hayır. Son iki sevkiyat, bir grup adamla beraber kaybolmuş. Dük Rhinebeck, bir diğer sevkiyata kalkışamazmış. Adamları ancak o hızla ağaç kesebiliyormuş ve keresteye, tuzdan daha fazla ihtiyacı varmış.”</p>

  <p>Dük’ün yüzü öyle kızardı ki, Arlen aniden infilak edeceğini düşündü. “Lanet olsun Ragen!” diye bağırdı dük, yumruğunu indirerek. “O keresteye ihtiyacım var!”</p>

  <p>“Ekselansları, Nehirköprü’nün yeniden inşa edilmesi için daha fazla keresteye ihtiyacı olduğunu söyledi,” dedi Ragen sakince. “Bölen Nehir’in güney yakasında.”</p>

  <p>Dük Euchor öfkesini belli eden bir ses çıkarırken, gözlerinde cinayet işleyecekmiş gibi bir parıltı oluştu.</p>

  <p>“Bu, Rhinebeck’in İlk Bakan’ının başının altından çıkmıştır,” dedi Jöne. “Köprü ücretlerinden pay alması için yıllardır Rhinebeck’i ikna etmeye çalışıyordu.”</p>

  <p>“Ve hepsini alabilecekken neden bir kısmıyla yetinsin ki?” diyerek ona katıldı Euchor. “Peki, bana bu haberleri verdiğinde, ona benim nasıl bir tepki vereceğimi söyledin?” diye sordu Ragen’a.</p>

  <p>Ragen omuz silkti. “Varsayımlarda bulunmak, bir Ulak’ın haddi değildir. Ne dememi isterdiniz?”</p>

  <p>“Tahta hisarlarda oturan insanların, başka insanların bahçelerinde yangın çıkarmamaları gerektiğini,” diye kükredi Euchor. “Sana, o kerestenin Miln için ne kadar önemli olduğunu hatırlatmama gerek yok Ragen. Kömür stokumuz azaldı. Yakıt olmadan, madenlerde duran hiçbir cevher işe yaramaz. Ayrıca şehrin yarısı da yakıtsızlıktan donacak! İş oraya varana kadar, gidip onun yeni Nehirköprü’sünü bizzat ben ateşe veririm!”</p>

  <p>Ragen, bu gerçeği anladığını göstermek için başını eğdi. “Dük Rhinebeck bunu biliyor,” dedi. “Bana karşı bir teklif yapmam için yetki verdi.”</p>

  <p>“Neymiş bu teklif?” diye sordu Euchor, bir kaşını kaldırarak.</p>

  <p>“Nehirköprü’yü inşa etmek için malzemeler ve köprüden geçiş ücretinin de yarısı,” diye tahminde bulundu Jöne, Ragen ağzını açamadan. Ulak’a gözlerini kısarak baktı. “Ve Nehirköprü de, Bölen Nehir’in Angiers tarafında kalacak.” Ragen evet anlamında başını salladı.</p>

  <p>“Lanet gece!” diye küfretti Euchor. “Ulu Yaratıcı. Ragen, sen kimin tarafındasın?”</p>

  <p>“Ben bir Ulak’ım,” diye cevapladı Ragen gururla. “Ben taraf tutmam. Sadece bana söyleneni aktarırım.”</p>

  <p>Dük Euchor, ayağa fırladı. “O zaman neden sana para ödediğimi söyler misin?” diye bağırdı.</p>

  <p>Ragen başını eğdi. “Kendiniz mi gitmeyi tercih edersiniz, Ekselansları?” diye sordu mülayim bir şekilde.</p>

  <p>Bu sözü duyduğunda beti benzi atan Dük cevap vermedi. Arlen, Ragen’ın bu basit cümlesinin gücünü hissedebiliyordu. Bu yüzden, Ulak olma isteği daha da pekişti; tabii böyle bir şey mümkünse.</p>

  <p>Dük sonunda pes ederek başını salladı. “Bu konuyu düşüneceğim,” dedi. “Saat geç oluyor. Çıkabilirsin.”</p>

  <p>“Son bir şey daha var lordum,” diye ekledi Ragen, Arlen’a öne çıkması için işaret yaparak. Ama Jöne çoktan muhafızlara kapıları açsınlar diye işaret verdiği için, yüksek sınıftan ricacılar tekrar içeri doluştu. Dük’ün ilgisi de, çoktan başka tarafa kaymıştı.</p>

  <p>Ragen, Euchor’un yanından ayrılmakta olan Jone’u durdurdu. “Ana,” dedi. “Oğlan hakkında...”</p>

  <p>“Çok meşgulüm Ulak,” dedi Jöne. “Belki de onu daha az meşgul olduğum bir zamanda getirmeyi <i>seçmelisin.”</i> Kafasını arkaya atarak, onların yanından uzaklaştı.</p>

  <p>Bu sırada Tüccarlardan biri yanlarına geldi. Tek gözlü, ayı gibi bir adamdı bu; diğer göz yuvası, yaralanmış etten oluşan bir delikti. Göğsünde bir sembol vardı. Sembolün tasvir ettiği görüntü, at üstünde mızrak ve çantasıyla duran bir adamdan oluşuyordu. “Senin güvende olduğunu görmek güzel Ragen,” dedi adam. ‘‘Yarın sabah, raporunu sunmak üzere Lonca’da olacak mısın?”</p>

  <p>“Loncabaşı Malcum,” dedi Ragen, başıyla selam vererek. “Seni gördüğüme sevindim. Bu Arlen. Onunla yolda karşılaştım...”</p>

  <p>“Şehirler arasında mı?” diye sordu Loncabaşı, şaşırmıştı. “Aklını mı kaçırdın evlat!”</p>

  <p>“Şehirlerden <i>birkaç gün</i> uzaklıkta,” diye açıklık getirdi Ragen. “Çoğu Ulak’tan daha iyi muhafaza çiziyor.” Malcum, bunu duyunca bir kaşını yukarı kaldırdı.</p>

  <p>“Ulak olmak istiyor,” dedi Ragen.</p>

  <p>“Daha onurlu bir meslek isteyemezdin,” dedi Malcum, Arlen’a.</p>

  <p>“Miln’de kimsesi yok,” dedi Ragen. “Lonca’da çıraklık yapabileceğini düşünmüştüm...”</p>

  <p>“Ragen,” dedi Malcum, “herkes kadar iyi biliyorsun ki, sadece kayıtlı Muhafazacılan çırak olarak alabiliyoruz. Şansını bir de Loncabaşı Vincin’de dene.”</p>

  <p>“Çocuk zaten muhafaza çizebiliyor,” diye karşı çıktı Ragen, ancak sesi, Dük Euchor ile konuştuğu zamandan daha saygılı bir tondaydı. Loncabaşı Malcum, Ragen’dan bile daha yapılı ve uzun boylu bir adamdı. Dışarıda geçirilmiş gecelerin bahsiyle korkutulacak bir adam gibi gözükmüyordu.</p>

  <p>“Öyleyse Muhafazacılar Loncası’na kayıt olmakta bir zorluk çekmeyecektir,” dedi Malcum, gitmek üzere arkasına dönerken. “Sabah görüşürüz.”</p>

  <p>Ragen etrafına bakınıp Tüccarlar topluluğunun arasında bir başka adamı gördü. “Arlen, benimle gel,” dedi ve aceleyle salonun karşı tarafına yürüdü. “Loncabaşı Vincin!” diye bağırdı yürürken.</p>

  <p>Adam, onların geldiğini görünce kafasını kaldırdı ve selam vermek üzere arkadaşlarının yanından ayrıldı. Ragen’ı eğilerek selamladı. Yağlı, siyah bir top sakalı vardı ve saçları düz bir şekilde geriye taranmıştı. Kalın parmaklarındaki yüzükler ışıl ışıldı. Göğsündeyse bir anahtar muhafazası sembolü vardı. Bu muhafaza, bir ağdaki diğer tüm muhafazalar için temel oluştururdu.</p>

  <p>“Senin için ne yapabilirim Ragen?” diye sordu Loncabaşı.</p>

  <p>“Bu delikanlının ismi Arlen, Tibbet Deresi’nden,” dedi Ragen, Arlen’ı işaret ederek. “Bir nüvelik saldırısı sonucu yetim kaldı ve Miln’de hiç akrabası yok. Bir Ulak olarak çıraklık yapmak istiyor.”</p>

  <p>“Bunların hepsi iyi güzel de Ragen, benimle ne alakası var?” diye sordu Vincin, Arlen’ın olduğu yere bir kez bile bakmadan.</p>

  <p>“Muhafaza yapma ruhsatı olmadığı için Malcum onu kabul etmiyor,” dedi Ragen.</p>

  <p>“Evet bu önemli bir sorun,” diyerek ona katıldı Vincin.</p>

  <p>“Ama Arlen pekâlâ muhafaza yapabiliyor,” dedi Ragen. “Eğer onu bir şekilde...”</p>

  <p>Vincin çoktan kafasını sallamaya başlamıştı bile. “Kusura bakma Ragen, ancak taşradan gelmiş bir köy çocuğunun, Muhafazacılar Loncası’na girebilecek kadar iyi muhafaza çizebildiği konusunda beni ikna edemezsin.”</p>

  <p>“Çocuğun muhafazaları bir kaya iblisinin kolunu kopardı,” dedi Ragen.</p>

  <p>Vincin güldü. “Eğer o kolu yanında getirmediysen Ragen, bu hikâyeyi bana değil de Jonglörlere anlatman daha mantıklı olur.”</p>

  <p>“Peki onu çırak olarak alabilir misin?” diye sordu Ulak.</p>

  <p>“Çıraklık ücretini ödeyebilecek mi?” diye sordu Vincin.</p>

  <p>“Ama o sadece bir yetim,” diye karşı çıktı Ragen.</p>

  <p>“Belki de onu yanına Hizmetkâr olarak alacak bir Muhafazacı bulabilirim,” diye öneride bulundu Loncabaşı.</p>

  <p>Ragen suratını astı. “Yine de teşekkürler,” dedi, Arlen’ı alıp götürerek.</p>

  <p>Güneş batmak üzere olduğu için, aceleyle Ragen’ın malikânesine döndüler. Arlen yol boyunca, Miln’in hareketli sokaklarının boşalmasını ve insanların muhafazalarını özenle kontrol edip kapılarını kilitlemelerini izledi. Taşlarla kaplı sokaklara ve dayanıklı, muhafazalı surlara sahip olmalarına rağmen, Miln’de yaşayan insanlar, yine de her gece kendilerini evlerine kapatıyordu.</p>

  <p>“Dükle öyle konuştuğuna inanamıyorum,” dedi Arlen, giderlerken.</p>

  <p>Ragen kıkırdadı. “Ulak olmanın ilk kuralı budur Arlen,” dedi. “Tüccarlar ve Asiller senin paranı ödüyor olabilir, ama eğer onlara izin verirsen seni ezip geçerler. Onlarla karşılıklı konuşurken, bir kral gibi davranmalı ve kimin kendi hayatını riske attığını onlara unutturmamalısın.”</p>

  <p>“Euchor karşısında işe yaradı,” diye katıldı Arlen.</p>

  <p>Ragen bu ismi duyunca suratını astı. “Bencil domuz,” diyerek tükürdü. “Kendi cebinden başka hiçbir şeyi önemsemiyor.”</p>

  <p>“Sorun değil,” dedi Arlen. “Dere, geçen sonbaharı da tuzsuz geçirmişti. Bunu yine yapabilirler.”</p>

  <p>“Muhtemelen,” dedi Ragen. “Ama böyle olmak zorunda değil. Ve sen! İyi bir dük, karşısına neden bir çocukla çıktığımı sorardı. İyi bir dük, seni tahtına hizmet eden bir Muhafazacı yapardı ki, sokaklarda dilenci olmayasın.</p>

  <p>“Malcum da ondan farklı davranmadı! Senin yeteneklerini bir sınasaydı ölür müydü? Hele Vincin! Eğer lanet olası çıraklık ücretine sahip olsaydın, o açgözlü pislik daha güneş batmadan sana bir usta bulurdu! <i>Hizmetkâr</i> diyor bir de!” “Çıraklar da Hizmetkâr sınıfından değil midir?” diye sordu Arlen.</p>

  <p>“Kesinlikle değildir,” dedi Ragen. “Çıraklar, Tüccar sınıfına mensuptur. Bir zanaatta ustalaşırlar ve sonra ya kendi işlerini kurarlar ya da ustalarıyla o işi yapmaya devam ederler. Hizmetkârlar ise, üst sınıflarından biriyle evlenmedikleri sürece hayatları boyunca hizmetkâr kalırlar. Senin bir hizmetkâr olmana asla izin vermem.”</p>

  <p>Bunları söyledikten sonra Ragen sessizce düşüncelere daldı ve Arlen, hâlâ kafası karışık olmasına rağmen, Ulak’ı daha fazla sıkıştırmanın iyi bir şey olmayacağını düşündü.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Ragen’ın muhafazalarından geçip içeri girdiklerinde hava neredeyse tamamen kararmıştı. Margrit, Arlen’ı alıp, babasının evinin neredeyse yarısı büyüklüğündeki bir misafir odasına götürdü. Odanın ortasındaki yatak öylesine yüksekti ki, Arlen’ın yatağa girmek için zıplaması gerekti. Hayatı boyunca ya yerde ya da çalı çırpıdan oluşan bir yer yatağında uyuduğu için, yumuşak yatağın içine gömüldüğü zaman hissettiği rahatlık, üzerinde tam bir şok etkisi yarattı.</p>

  <p>Çabucak uykuya dalmıştı, ama çok geçmeden duyduğu tartışma seslerinin gürültüsüyle uyandı. Önce yatağından, sonra odasından dışarı çıkıp sesleri takip etti. Büyük malikânenin koridorları boştu, zira hizmetkârlar dinlenmek için odalarına çekilmişti. Merdivenlere geldiğinde sesler daha da anlaşılır oldu. Tartışanlar Ragen ve Elissa’ydı</p>

  <p>“...eve aldın, tamam, ama o kadar,” dediğini duydu Elissa’nın. “Ulaklık küçük bir çocuk için uygun bir iş değil zaten!”</p>

  <p>“Ama Ulak olmak istiyor,” dedi Ragen ısrarla.</p>

  <p>Elissa alaycı bir ses çıkardı. “Arlen’ı başkasının himayesine verince, onu evine götürmek yerine Miln’e getirmiş olduğun için duyduğun vicdan azabı azalmayacak.”</p>

  <p>“İblis tezeği,” diye kestirip attı Ragen. “Senin tek istediğin, sabah akşam annelik yapabileceğin birisi.”</p>

  <p>“Bunu sakın benim üstüme atma!” diye bağırdı Elissa. “Arlen’ı Tibbet Deresi’ne geri götürmemeye karar verdiğin zaman, onun sorumluluğunu SEN üstüne aldın! Bu kararının sorumluluğunu üstlenmenin zamanı geldi. Onu bir başkasının himayesine vermek için uğraşmayı bırak.”</p>

  <p>Arlen, duymak için kendini zorladıysa da bir süre Ragen’dan herhangi bir cevap gelmedi. Aşağı kata inip tartışmaya dahil olmak istiyordu. Elissa’nın iyi niyetli davrandığını biliyordu ama hayatının yetişkinler tarafından planlanmasından bıkmıştı.</p>

  <p>“Peki tamam,” dedi Ragen sonunda. “Onu Cob’un yanına göndersem nasıl olur? Çocuğu Ulak olsun diye zorlamayacaktır. Tüm ücreti öderim. Ayrıca ona göz kulak olmak için atölyeyi düzenli bir şekilde ziyaret edebiliriz.”</p>

  <p>“Bence bu müthiş bir fikir,” diye katıldı Elissa, sesindeki hırçınlık yok olmuştu. “Ama Arlen’ın dağınık bir atölyede sandalyelerin üstünde uyumak yerine, burada kalmaması için hiçbir sebep yok.”</p>

  <p>“Çıraklık döneminin rahat geçirilmesi gerektiğini kim söyledi?” dedi Ragen. “Eğer muhafaza sanatında ustalaşacaksa, gün doğumundan gün batımına kadar orada olması gerekecek. Ve eğer Ulak olma konusundaki planlarından vazgeçmek istemiyorsa, görebildiği her türlü eğitime ihtiyacı olacak.”</p>

  <p>“İyi tamam,” diye keyifsizce cevap verdi Elissa, ancak hemen sonra sesi yumuşadı. “Şimdi gel de karnıma bir bebek koy.”</p>

  <p>Arlen, odasına koşa koşa geri döndü.</p>

  <p style="text-align: center;"><img alt="kisim1" src="../Images/kisim1.gif"/><br/></p>

  <p>Her zamanki gibi, Arlen’ın gözleri şafaktan önce açılmıştı. Ama bir anlığına da olsa, hâlâ uykuda olduğunu ve bir bulutun üstünde sürüklendiğini sandı. Sonra nerede olduğunu hatırlayıp gerindi. Gerinirken, yatağa ve yastıkların içine doldurulmuş olan tüylerin, insanı mest eden yumuşaklığını hissetti. Odadaki şöminenin ateşi, sönmüş ve köz haline gelmişti.</p>

  <p>Yatakta kalmanın cazibesi güçlüydü, ancak tuvalet ihtiyacı, onu yatağın yumuşak koynundan koparmaya yetti. Soğuk zemine atladı ve Margrit’in söylediği gibi, lazımlıkları yatağın altından çıkardı. Birine küçük tuvaletini, diğerine de büyük tuvaletini yaptıktan sonra lazımlıkları kapının yanma koydu. Lazımlıklar daha sonra alınıp içerikleri bahçelerde gübre olarak kullanılacaktı. Miln’deki toprak taşlıydı ve halk, hiçbir şeyi heba etmiyordu.</p>

  <p>Arlen pencerenin önüne gitti. Geceleyin gözleri acıyana kadar bakmış olmasına rağmen, pencerenin camı onu hâlâ büyülüyordu. Sanki önemsiz bir şeymiş gibi duruyordu, ancak sertti ve tıpkı bir muhafaza ağı gibi, dokunulduğu zaman asla ödün vermiyordu. Parmağını camın yüzeyinde gezdirip, sabah buğusunun üzerine bir çizgi çizdi. Ragen’ın taşınabilir çemberindeki muhafazalardan birini hatırlayarak, o çizgiyi, bir muhafaza sembolü haline getirdi. Birkaç çizgi daha çizdikten sonra cama hohlayarak çalışmasını temizledi ve yeniden başladı.</p>

  <p>Bitirdiğinde, kıyafetlerini üzerine geçirip aşağı kata indi. Orada Ragen’ı bir pencerenin kenarında çayını yudumlarken buldu. Ulak, dağların üstünden doğan güneşi izliyordu.</p>

  <p>“Erkencisin,” dedi Ragen onu görünce, gülümsüyordu. “Ulak olacağın kesin.” Arlen bunu duyunca gururla doldu.</p>

  <p>“Bugün seni bir arkadaşımla tanıştıracağım,” dedi Ragen. “Bir Muhafazacı. Senin yaşındayken beni eğiten oydu ve şu an bir çırağa ihtiyacı var.”</p>

  <p>“Sana çıraklık yapamaz mıyım?” diye sordu Arlen umutla. “Çok çalışırım.”</p>

  <p>Ragen güldü. “Bundan şüphem yok,” dedi. “Ama ben kötü bir öğretmenim ve zamanımın çoğunu şehir dışında harcıyorum. Cob’dan çok şey öğrenebilirsin. Daha ben doğmadan önce bile bir Ulak’tı o.”</p>

  <p>Arlen bunu duyunca neşelendi. “Onunla ne zaman tanışabilirim?” diye sordu.</p>

  <p>“Güneş doğdu,” diye cevapladı Ragen. “Kahvaltıdan hemen sonra gitmemize engel bir şey yok.”</p>

  <p>Çok geçmeden, Elissa da yemek salonunda onlara katıldı. Ragen’ın hizmetkârları büyük bir masa hazırlamıştı. Çeşitli etler, bala bulanmış ekmekler, yumurtalar, patatesler ve fırınlanmış koca koca elmalar. Arlen, yemeğini bir kurt gibi çabucak yedi, zira hemen şehre çıkmak için sabırsızlanıyordu. Bitirdiğinde, öylece oturup Ragen’ın yemeğini yemesini izledi. Arlen yerinde duramazken, Ragen onu umursamıyor, yemeğini delirtici bir yavaşlıkla yiyordu.</p>

  <p>En sonunda, Ulak çatalını masaya koyup ağzını sildi. “Pekâlâ,” dedi ayağa kalkarken. “Artık gidebiliriz.” Arlen neşeyle sandalyesinden atladı.</p>

  <p>Ancak Elissa, “O kadar çabuk değil,” deyince, ikisi de oldukları yerde kaldı.</p>

  <p>“Terzi, Arlen’in ölçülerini almaya gelene kadar hiçbir yere gitmiyorsunuz,” dedi kadın.</p>

  <p>“Neden ki?” diye sordu Arlen. “Margrit kıyafetlerimi temizledi. Tüm yırtıkları da yamadı.”</p>

  <p>“İyi niyetini takdir ediyorum aşkım,” dedi Ragen, Arlen’in savunmasına yardım ederek. “Ama dükle olan görüşmemiz geride kaldığına göre yeni kıyafetler için bu kadar aceleye gerek yok, öyle değil mi?”</p>

  <p>“Bu tartışmaya açık bir konu değil,” diye karşılık verdi Elissa. “Evimizdeki bir misafirin, ortalıkta yoksullar gibi dolaşmasını istemiyorum.”</p>

  <p>Ulak, karısının kaşlarının aldığı şekle bakıp göğüs geçirdi. “Hiç uğraşma Arlen,” diye tavsiyede bulundu sessizce. “O tatmin olmadan şuradan şuraya gidemeyeceğiz.”</p>

  <p>Terzi çok geçmeden geldi ve çevik parmaklarıyla Arlen’ı baştan aşağı inceleyip edindiği bilgileri, not aldı. İşi bittiğinde, Leydi Elissa’yla heyecanlı bir şekilde konuştu, reverans yaptı ve gitti.</p>

  <p>Elissa, Arlen’ın olduğu yere süzülüp yüzünü ona yaklaştırdı. “O kadar da kötü değildi, değil mi?” diye sordu, Arlen’in gömleğini düzeltip yüzüne düşmüş olan saçlarını arkaya yatırarak. “Şimdi, Ragen’la birlikte Usta Cob’un yanma gidebilirsiniz.” Kadın, serin ve yumuşak eliyle yanağını okşayınca Arlen bir an için kendini bu tanıdık dokunuşa bıraktı, fakat bir saniye sonra yüzünü hızla geri çekti. Gözleri fal taşı gibi açılmıştı.</p>

  <p>Ragen hem bu bakışı yakaladı, hem de Arlen, Elissa’nın yanından sanki Elissa iblismiş gibi yavaş yavaş geri çekilirken, karısının yüzünde oluşan yaralı ifadeyi fark etti.</p>

  <p>“Sanırım az önce Elissa’nın duygularını incittin Arlen,” dedi Ragen, malikâne arazisinden çıkarlarken.</p>

  <p>“O benim annem değil,” diye karşılık verdi Arlen, vicdan azabını bastırarak.</p>

  <p>“Onu özlüyor musun?” diye sordu Ragen. “Anneni yani.”</p>

  <p>“Evet,” diye cevapladı Arlen sessizce.</p>

  <p>Ragen onaylayarak başını salladı ve daha fazla bir şey söylemedi; Arlen da buna minnettar kaldı. Sessizce yürümeye devam ettiler. Miln’in tuhaflığı karşısında Arlen da biraz önceki olayı unutuverdi. Her yeri dışkı arabalarının kokusu sarmıştı. Toplayıcılar binadan binaya gidiyor, geçen geceden artakalan pislikleri topluyordu.</p>

  <p>“Öff!” dedi Arlen, burnunu tutarak. “Tüm şehir ahır gibi kokuyor. Buna nasıl dayanabiliyorsun?”</p>

  <p>“Çoğunlukla sabahları böyle olur. Toplayıcılar geçerken,” diye cevapladı Ragen. ‘Alışıyorsun. Bir zamanlar, her evin altından geçen, pisliği alıp götüren lağım tünellerimiz vardı ama yüzyıllar önce bu tüneller mühürlendi. Zira nüvelikler, bu tünelleri kullanıp şehre girmişlerdi.”</p>

  <p>“Tuvalet çukurları kazamaz mıydınız?” diye sordu Arlen. “Miln toprağı taşlıdır,” dedi Ragen. “Gübrelemek için özel bahçelere sahip olmayanlar, atıklarını dışarıya çıkarmak zorundadır. Toplanan atıklar daha sonra Dük’ün Bahçeleri’nde kullanılır. Bu kanundur.”</p>

  <p>“Kokulu bir kanun,” dedi Arlen.</p>

  <p>Ragen güldü. “Belki de,” diye karşılık verdi. “Ama bu sayede aç kalmıyoruz. Ayrıca ekonomiye de katkı sağlıyor. Toplayıcılar Loncası başkanının malikânesi yanında, benimki kümes gibi kalır.”</p>

  <p>Arlen, “Ama eminim seninkisi daha iyi kokuyordur,” deyince Ragen yine güldü.</p>

  <p>Sonunda bir köşeyi dönüp küçük ama sağlam bir atölyeye geldiler. Atölyenin, kapı ve pencerelerinin çevresine zarifçe işlenmiş muhafazaları vardı. Arlen, bu muhafazalardaki detayı ve işçiliği görebiliyordu. Onları yapan her kimse, yetenekli ellere sahipti.</p>

  <p>İçeri girdiklerinde zil sesleri yankılandı ve atölyedeki malzemeler karşısında Arlen’ın gözleri fal taşı gibi açıldı. Her yer, farklı aletlerle yapılmış her şekil ve ebatta çeşit çeşit muhafazalarla kaplıydı.</p>

  <p>“Burada bekle,” dedi Ragen, tezgâhın başında oturan adama doğru hareketlenerek. Arlen ise içeride gezinirken, Ulak’ın gittiğini neredeyse hiç fark etmemişti. Parmaklarını, duvar halılarına işlenmiş, düz nehir taşlarının üzerine oyulmuş ve kalıplara dökülerek metalden yapılmış muhafazaların üstünde saygılı bir şekilde gezdirdi. Çiftçilerin tarlaları için üzerine muhafaza sembolleri oyulmuş direkler ve Ragen’ınki gibi taşınabilir çemberler de vardı içeride. Gördüğü tüm muhafazaları ezberlemeye çalışıyordu, ama sayıları gerçekten çok fazlaydı.</p>

  <p>“Arlen, buraya gel!” diye çağırdı Ragen, birkaç dakika sonra. Arlen irkildi ve çabucak o tarafa koştu.</p>

  <p>“Bu, Usta Cob,” diye tanıştırdı Ragen, altmışlı yaşlarında gösteren adamı işaret ederek. Milnli bir insana göre kısa boylu olsa da, eskiden güçlü kuvvetli olup sonradan şişmanlamış bir adamın görüntüsüne sahipti. Kırlaşmış gür sakalları, eskiden kapkara olduklarını haykırırcasına yüzünü kaplamıştı. Kısa kesilmiş saçları, başının tepesinde inceliyordu. Derisi kırışık ve meşin gibiydi. Tokalaşırlarken eli Arlen’in elini adeta yutmuştu.</p>

  <p>“Ragen, bana bir Muhafazacı olmak istediğini söylüyor,” dedi Cob, sandalyesinde arkasına yaslanarak.</p>

  <p>“Hayır efendim,” diye karşılık verdi Arlen. “Ben Ulak olmak istiyorum.”</p>

  <p>“Senin yaşındaki her oğlan bunu ister,” dedi Cob. “Zeki olanlar ise, kendilerini öldürtmeden önce akıllanır.”</p>

  <p>“Siz de bir zamanlar Ulak değil miydiniz?” diye sordu Arlen, adamın tavırlarından dolayı kafası karışarak.</p>

  <p>“Öyleydim,” dedi Cob, kolunu sıyırıp Ragen’ınkine benzer bir dövme göstererek. “Beş Hür Şehir’e ve bir düzine köye seyahat edip, harcayabileceğimi sandığımdan daha çok para kazandım.” Adam duraksayınca Arlen’ın kafa karışıklığı daha da arttı. “Ayrıca bunu da kazandım,” dedi Usta Cob, gömleğini kaldırıp, karnının üzerinde boydan boya uzanan kalın yara izlerini göstererek. “Ve bunu,” diye de ekledi, ayağındaki ayakkabıyı çıkarıp, dört ayak parmağına mal olan hilal şeklindeki yara izini gözler önüne sererek.</p>

  <p>“Bugün bile,” dedi, “birden uyanıp mızrağıma uzanmadan bir saat bile uyuyamıyorum. Evet, Ulak’tım. Bu işte iyiydim ve çoğundan da şanslıydım, ama yine de bunu kimseye tavsiye etmem. Ulaklık görkemli bir iş gibi görünebilir, ama Ragen gibi bir malikânede yaşayıp saygı uyandıran her Ulak’a karşılık olarak, yolda iki düzinesi nüveliklere yem oluyor.” “Umurumda değil,” dedi Arlen. “Ben Ulak olmak istiyorum.”</p>

  <p>“Öyleyse şenle bir anlaşma yapalım,” diyerek göğüs geçirdi Cob. “Bir Ulak, her şeyden önce bir Muhafazacı olmalıdır. Onun için seni çırağım olarak yanıma alıp bu işi öğreteceğim. Zamanımız olduğundaysa, sana yolda nasıl hayatta kalınır onun eğitimini veririm. Çıraklık, yedi yıl sürer. Yedi yıl sonra hâlâ bir Ulak olmak istersen, karar senin... sonuçta, özgür bir adam olacaksın.”</p>

  <p>‘Yedi yıl mı?!” deyip alık alık baktı Arlen.</p>

  <p>“Muhafaza yapmayı bir günde öğrenemezsin evlat,” dedi Cob.</p>

  <p>“Ama ben şu anda muhafaza yapabiliyorum,” dedi Arlen meydan okurcasına.</p>

  <p>“Ragen da bana öyle söyledi,” dedi Cob. “Ama ne geometriden ne de muhafaza teorisinden haberin varmış. Muhafazalarını göz kararı çizmek seni bir gün, hatta belki bir hafta boyunca idare eder, ama bir gün <i>mutlaka</i> öldürür.”</p>

  <p>Arlen ayağını yere vurdu. Yedi yıl sonsuzluk gibi geliyordu ama derinlerde, ustanın haklı olduğunu biliyordu. Sırtındaki ağrı, nüveliklerle yeniden karşı karşıya gelemeyeceğinin daimi bir hatırlatıcısıydı. Bu yaşlı adamın öğretebileceği şeylere ihtiyacı vardı. İblislere yenik düşen düzinelerce Ulak olduğundan şüphesi yoktu. Hatalarından ders çıkarmayacak kadar inatçı olan o adamlardan biri olmamaya yemin etti. “Pekâlâ,” diyerek onayladı en sonunda. ‘Yedi yıl.”</p>
</body>
</html>