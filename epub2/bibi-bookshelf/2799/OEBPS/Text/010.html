<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>4</title>
</head>

<body>
  <h1 class="h11">4</h1>

  <p class="p7">Geniş omuzlarını arkaya atıp, çenesini göğsüne gömen Yüzbaşı Bezu Fache, kızgın bir boğa gibi yürüyordu. Geriye doğru taranmış briyantinli koyu renk saçları, geniş alnındaki derin çizgileri vurguluyordu. Yakından bakınca koyu renk saçları, çıkık kaşlarının ortasındaki çizgiyi vurguluyor ve onun, bir savaş gemisinin pruvasına benzemesini sağlıyordu. O yaklaşmadan evvel, koyu renk gözleri nam saldığı ciddiyetini korku verici bir açıklıkla ortaya koyarak, sanki yeryüzünü kasıp kavuruyordu.</p>

  <p class="p7">Langdon, yüzbaşının peşinden giderek, ünlü mermer basamaklardan cam piramidin altındaki avluya indi. Aşağı inerlerken, makineli tüfekle bekleyen iki adli polis muhafızının arasından geçtiler. Mesaj açıktı: Bu akşam Yüzbaşı Fache'nin izni olmaksızın hiç kimse buraya giremez veya dışarı çıkamazdı.</p>

  <p class="p7">Zeminin altına indiklerinde Langdon heyecanının arttığını hissetti. Fache'nin davranışları hiç de misafirperver sayılmazdı, ayrıca bu saatte Louvre'un kabristanı andıran bir havası vardı. Merdivenler, karanlık bir sinema salonunun koridoru gibi, her bir basamağa gömülmüş minik döşeme ampulleriyle aydınlatılmıştı. Langdon kendi ayak seslerinin üstlerindeki camda yankı yaptığını duyabiliyordu. Yukarı baktığında, çeşmelerden yayılan sisin şeffaf damın üstünden ince çizgiler halinde geçtiğini görebiliyordu.</p>

  <p class="p7">Geniş çenesiyle yukarıyı işaret eden Fache, "Siz tasvip ediyor musunuz?" diye sordu.</p>

  <p class="p7">Oyun oynamak için kendini fazlasıyla yorgun hisseden Langdon derin bir nefes aldı. "Evet, piramidiniz harikulade."</p>

  <p class="p7">Fache homurdandı. "Paris'in yüz karası."</p>

  <p class="p7">Birinci darbe. Langdon, ev sahibinin memnun edilmesi zor biri olduğunu fark etmişti. Bu piramidin, Cumhurbaşkanı Mitterrand'ın kesin isteği üzerine, tam olarak 666 cam panodan inşa edildiğini acaba Fache biliyor mudur, diye düşündü. Bu garip istek, 666 sayısının Şeytan'ın sayısı olduğunu iddia eden komplo meraklıları arasında daima ateşli bir tartışma konusu olmuştu.</p>

  <p class="p7">Langdon konuyu açmamaya karar verdi.</p>

  <p class="p7">Yerin altındaki fuayeye doğru indikçe, alan karanlıktan yavaşça sıyrılıyordu. Louvre'un, yer seviyesinin on sekiz metre aşağısına yapılmış altı bin beş yüz metrekarelik lobisi, uçsuz bucaksız bir mağarayı andırıyordu. Yukarıdaki bal rengi taşlardan yapılmış cepheyle uyumlu olması açısından, sarı mermer döşenmiş yeraltı koridoru, genellikle gün ışığı ve turistlerle canlanıyordu. Ama bu gece tüm alana soğuk ve esrarlı bir hava veren lobi, ıssız ve karanlıktı.</p>

  <p class="p7">Langdon, "Peki müzenin her zamanki güvenlik personeline ne oldu?" diye sordu.</p>

  <p class="p7">"&nbsp;Geçici olarak uzaklaştırıldılar," diye cevap veren Fache'nin sesi, sanki Langdon onun takımının bütünlüğünü sorguluyormuş gibi çıkmıştı. "Bu gece girmemesi gereken birinin içeri girdiği ortada. Tüm personel Louvre'un Sully Kanadı'nda sorgulanıyor. Müzenin güvenliğini bu gece benim ajanlarım devraldı." Fache'ye ayak uydurmakta hızlı davranan Langdon başını evet anlamında salladı.</p>

  <p class="p7">Yüzbaşı, "Jacques Sauniére'i ne kadar iyi tanıyordunuz?" diye sordu.</p>

  <p class="p7">"Aslına bakarsanız hiç. Bugüne kadar hiç karşılaşmadık."</p>

  <p class="p7">Fache şaşırmışa benziyordu. "Bu gece ilk kez mi buluşacaktınız?"</p>

  <p class="p7">"Evet. Verdiğim seminerden sonra Amerikan Üniversitesinin resepsiyonunda buluşmayı planlamıştık ama o gelmedi."</p>

  <p class="p7">Fache küçük not defterine bir şeyler karaladı. Yürürlerken, Langdon, Louvre'un daha az bilinen piramidine-&nbsp;La Pyramide Inversée&nbsp;- tavandan aşağı sarkıt gibi ters sarkan dev çatıya göz attı. Fache, Langdon'ı kısa bir merdivenden kemerli bir tünelin ağzına getirdi. Tabelanın üstünde DENON yazıyordu.</p>

  <p class="p7">Denon Kanadı, Louvre'un üç ana bölümü arasında en ünlü olanıydı.</p>

  <p class="p7">Fache birden, "Bu geceki buluşmayı kim istedi?" diye sordu. "Siz mi o mu?"</p>

  <p class="p7">Soru garipti. Tünelden içeri girerlerken Langdon, "Bay Sauniére istedi," diye yanıtladı. "Birkaç hafta önce sekreteri e-posta vasıtasıyla benimle temas kurdu. Müze müdürünün, bu ay Paris'te seminer vereceğimi duyduğunu ve orada bulunduğum süre içinde benimle bir şeyi tartışmak istediğini söyledi."</p>

  <p class="p7">"Ne tartışacaktı?"</p>

  <p class="p7">"Bilmiyorum. Herhalde sanattır. Onunla ortak ilgi alanlarımız var."</p>

  <p class="p7">Fache kuşkulu görünüyordu. "Görüşmenizin ne hakkında olacağına dair en ufak bir fikriniz&nbsp;yok mu?&nbsp;"</p>

  <p class="p7">Langdon'ın hiç fikri yoktu. O da merak etmiş ama daha açık konuşmasını istemeye cesaret edememişti. Çokça saygı duyulan Jacques Sauniére'in gizliliğe düşkün olduğu ve çok az toplantı yaptığı iyi bilinirdi; Langdon, onunla buluşma fırsatına sahip olduğu için minnettardı.</p>

  <p class="p7">"Bay Langdon cinayet kurbanının öldürüldüğü gece sizinle ne tartışacağını en azından tahmin edemez misiniz? Çok yardımı dokunabilir."</p>

  <p class="p7">Bu manidar soru Langdon'ı rahatsız etmişti. "Gerçekten bilemiyorum. Sormadım. Temas kurması bile beni gururlandırmıştı. Bay Sauniére'in çalışmalarının hayranıyım. Verdiğim derslerde onun kitaplarını kullanırım."</p>

  <p class="p7">Fache bunu defterine not etti.</p>

  <p class="p7">Artık iki adam Denon Kanadı'nın giriş tünelinde yarı yola gelmişlerdi. Langdon her ikisi de hareketsiz duran yolun sonundaki yürüyen merdivenleri görebiliyordu.</p>

  <p class="p7">Fache, "Demek ortak ilgi alanlarınız vardı?" diye sordu.</p>

  <p class="p7">"Evet. Aslına bakarsanız, geçen yılın çoğunu Bay Sauniére'in uzmanlık alanı hakkında yazacağım kitabın taslağına ayırdım. Beynine girmek için sabırsızlanıyordum."</p>

  <p class="p7">Fache başını kaldırdı. "Pardon?"</p>

  <p class="p7">Bu deyimin karşılığının bulunmadığı belli oluyordu. "Onun konu hakkındaki düşüncelerini öğrenmek için sabırsızlanıyordum."</p>

  <p class="p7">"Anlıyorum. Peki konu neydi?"</p>

  <p class="p7">Langdon tam olarak nasıl izah edeceğinden emin olamadığı için tereddüt etti. "Aslında taslak, tanrıçalara tapınmayı gösteren ikonografi hakkında, dişilerin kutsallığı kavramı, sanat ve bununla ilgili semboller."</p>

  <p class="p7">Fache tombul elini saçlarında gezdirdi. "Sauniére'in bu konu hakkında bilgisi var mı?"</p>

  <p class="p7">"Herkesten daha fazla."</p>

  <p class="p7">"Anlıyorum."</p>

  <p class="p7">Langdon, Fache'nin hiçbir şeyi anlamadığını fark etmişti. Jacques Sauniére, dünyadaki en ünlü tanrıça ikonografi uzmanı olarak kabul ediliyordu. Sauniére'in bereketle ilgili röliklere, tanrıça kültlerine, Wicca'ya ve kutsal dişilere olan tutkusu bir yana, müze müdürlüğü yaptığı yirmi yıllık memuriyeti süresince Louvre'un dünyadaki en büyük tanrıça sanatı koleksiyonuna sahip olmasını sağlamıştı, Delphi'deki en eski Yunan tapınağından rahibelerin labrys baltaları, altın yılanlı asalar, küçük melekleri andıran yüzlerce Tjet hayat sembolü, eski Mısır'da kötü ruhları kovmak için kullanılan saplı kasnak şeklindeki çıngıraklar ve Tanrıça İsis tarafından tedavi edilen Horus'u gösteren heykelcikler serisi.</p>

  <p class="p7">Fache, "Belki de Jacques Sauniére'in sizin kitap taslağınızdan haberi vardı," diye fikir yürüttü. "Ve kitabınız konusunda size yardıma olmayı teklif etmek için buluşmak istedi."</p>

  <p class="p7">Langdon başım iki yana salladı. "Doğrusunu isterseniz kitabımın taslağından henüz kimsenin haberi yok. Hâlâ müsvedde halinde ve editörüm dışında kimseye göstermedim."</p>

  <p class="p7">Fache sessizleşti.</p>

  <p class="p7">Langdon müsveddeyi kimseye göstermemesinin nedenini açıklamadı. Üç yüz sayfalık müsvedde Kayıp Kutsal Dişinin Sembolleri adını vermeyi düşünüyordu mevcut dini ikonografilerin geleneklere aykırı yorumlarını sunuyordu ve kesinlikle tartışmalara yol açacaktı.</p>

  <p class="p7">Langdon hareketsiz yürüyen merdivenlere yaklaştığında, Fache'nin artık yanında olmadığını fark ederek durdu. Arkasını döndüğünde, onun birkaç metre uzaktaki servis asansörünün yanında beklediğini gördü.</p>

  <p class="p7">Fache asansörün kapıları açılırken, "Asansörü kullanacağız,&rdquo; dedi. "Eminim müzedeki mesafenin yaya dolaşılamayacak kadar uzun olduğunu biliyorsunuzdur."</p>

  <p class="p7">Langdon asansörün iki katlı Denon Kanadı&rsquo;na çıkmayı kolaylaştıracağını bildiği halde kıpırdamadı.</p>

  <p class="p7">"Bir sorun mu var?" Fache kapıyı tutarken, sabırsızlanmışa benziyordu.</p>

  <p class="p7">Langdon derin bir nefes alarak, havadar yürüyen merdivene hasretle baktı.&nbsp;Hiçbir sorun yok&nbsp;, diyerek kendine yalan söyledikten sonra, asansöre doğru zoraki adımlarla yürüdü. Langdon çocukluğunda terk edilmiş bir kuyuya düşmüş ve kurtarılana kadar, o daracık alandaki suyun içinde ölümle mücadele etmişti. O günden beri kapalı yerlerde kalma fobisi vardı, asansörler, metrolar, kapalı tenis salonları. Langdon hiç inanmadığı halde, kendi kendine sürekli,&nbsp;asansör kesinlikle güvenli bir&nbsp;makine,&nbsp;diyordu.Kapalı bir bölmeden sarkan, küçük metal bir kutu!&nbsp;Nefesini tutarak asansöre bindiğinde, kapılar kapanırken adrenalinin verdiği o tanıdık ürpertiyi hissetti.</p>

  <p class="p7">İki kat. On saniye.</p>

  <p class="p7">Asansör hareket etmeye başladığında Fache, "Siz ve Bay Sauniére," dedi. "Hiç konuşmadınız mı? Hiç karşılaşmadınız mı? Birbirinize postayla hiçbir şey göndermediniz mi?"</p>

  <p class="p7">Bir garip soru daha. Langdon başını iki yana salladı. "Hayır. Hiç."</p>

  <p class="p7">Fache duyduklarını hafızasına alıyormuş gibi başını yana yatırdı. Hiçbir şey söylemeden, gözlerini krom kapılara dikti.</p>

  <p class="p7">Yukarı çıkarlarken, Langdon dikkatini etrafındaki dört duvar haricinde ne varsa ona vermeye çalıştı.</p>

  <p class="p7">Parlak asansör kapısının yansımasında yüzbaşının kravat iğnesini gördü, on üç siyah oniks iliştirilmiş gümüş bir haç. Langdon bunu son derece şaşırtıcı bulmuştu.&nbsp;Crux gemmata&nbsp;-üstünde on üç değerli taş bulunan haç- olarak bilinen bu sembol, İsa ile on iki havarisini simgeleyen bir Hıristiyan ideogramıydı. Langdon nedense Fransız polisinin dini inançlarını bu denli açık biçimde göstermesine şaşırmıştı. Ama ne de olsa burası Fransa'ydı; Hıristiyanlık burada doğmak kadar önemli bir din değildi.</p>

  <p class="p7">Fache birden, "Bu bir&nbsp;crux gemmata,&nbsp;" dedi.</p>

  <p class="p7">Şaşıran Langdon karşısındaki yansımada Fache'nin gözlerini görebilmek için başını kaldırdı.</p>

  <p class="p7">Asansör sarsılarak durdu ve kapılar açıldı.</p>

  <p class="p7">Langdon hemen, Louvre galerilerinin ünlü yüksek tavanları sayesinde ferah olan geniş koridora çıktı.</p>

  <p class="p7">Bununla birlikte, adım attığı dünya beklediği gibi değildi.</p>

  <p class="p7">Şaşıran Langdon aniden durdu.</p>

  <p class="p7">Fache, ona baktı. "Anladığım kadarıyla Bay Langdon, Louvre'u kapandıktan sonra hiç görmemişsiniz?"</p>

  <p class="p7">Sanırım görmedim, diye düşünen Langdon, bulunduğu yeri algılamaya çalıştı.</p>

  <p class="p7">Genellikle bol ışıkla aydınlatılan Louvre galerileri bu gece son derece karanlıktı. Yukarıdan süzülen beyaz ışığın yerine, süpürgeliklerden kırmızı bir ışık huzmesi yayılıyordu, yer döşemelerine tutturulan aralıklı) kırmızı ışık benekleri.</p>

  <p class="p7">Langdon karanlık koridora baktığında, bu manzarayla karşılaşacağını tahmin etmesi gerektiğini fark etti. Büyük galerilerin hemen hepsi geceleri kırmızı ışık kullanırlardı, aşağı seviyeye yerleştirilen zararsız ışık, personelin koridorlarda dolaşmasına olanak sağlarken, tabloların ışığa maruz kalarak yıpranmasını geciktiriyordu. Bu gece müzeye bir ağırlık çökmüştü. Gölgeler her yere uzanıyor, tonozlu yüksek tavanlar siyah, ali çak bir boşluk gibi görünüyordu.</p>

  <p class="p7">"Buradan," diyen Fache aniden sağa dönerek, birbirine bağlı galerilerden geçmeye başladı.</p>

  <p class="p7">Gözleri karanlığa alışmaya başlayan Langdon, onu izledi. Büyük ebatlardaki yağlıboyalar, karanlık odada gelişen fotoğraflar gibi canlanıyordu... tablolardaki gözler, odalardan geçerken onu takip ediyorlardı. Müze havasının tanıdık kokusunu karbon kokusu taşıyan, kuru bir hava alabiliyordu.</p>

  <p class="p7">Ziyaretçilerin sebep olduğu karbondioksitin aşındırıcı etkilerini önlemek için sanayi tipi, kömür filtreli nem gidericiler yirmi dört saat boyunca çalışırdı.</p>

  <p class="p7">Duvarların tepelerine yerleştirilen güvenlik kameraları, ziyaretçilere açık bir mesaj gönderiyordu:&nbsp;Sizi&nbsp;görüyoruz. Hiçbir şeye dokunmayın.</p>

  <p class="p7">Langdon kameraları işaret ederek, "Aralarında gerçek olanı var mı?' diye sordu.</p>

  <p class="p7">Fache başını iki yana salladı. "Elbette yok."</p>

  <p class="p7">Langdon buna şaşırmamıştı. Bu büyüklükteki müzelerin video kameralarla izlenmesinin fahiş bir maliyeti vardı ve etkili değildi. Kontrol edilmesi gereken binlerce metrekarelik alanıyla Louvre'un gözetleme işi için yüzlerce teknisyene ihtiyacı olacaktı. Büyük müzelerin çoğu artık "çevreleme güvenliğini" kullanıyorlardı.&nbsp;Hırsızlan dışarıda tutmayı unut. Onları içeride tut.&nbsp;Çevreleme yöntemi müze kapandıktan sonra devreye sokuluyordu. Davetsiz bir misafir sanat eserlerinden birini yerinden çıkardığında, galerinin etrafındaki çıkış bölmeleri kapanıyor ve hırsız kendini polis gelmeden önce parmaklıkların arkasında buluyordu.</p>

  <p class="p7">Önlerindeki mermer koridorda sesler yankı yapıyordu. Gürültü, sağ taraftaki geniş kapısız odadan geliyor gibiydi. Parlak bir ışık koridora taşmıştı.</p>

  <p class="p7">Yüzbaşı, "Müze müdürünün ofisi," dedi.</p>

  <p class="p7">O ve Fache odaya yaklaştıklarında Langdon kısa koridordan, Sauniére'in lüks çalışma odasına göz attı, ahşap kaplama duvarlarda Büyük Ustalar'ın tabloları, üzerinde altmış santim boyunda zırhlı bir şövalye heykeli bulunan muazzam büyüklükteki antika masa. Bir avuç polis ajanı odada koşuşturuyor, telefon görüşmeleri yapıp notlar alıyorlardı. İçlerinden biri Sauniére'in masasına oturmuş, dizüstü bilgisayarda yazı yazıyordu. Müze müdürünün özel ofisinin bu akşam için DCPJ'nin geçici komuta merkezi olduğu anlaşılıyordu.</p>

  <p class="p7">Fache, "&nbsp;Monsieurs," diye seslendiğinde adamlar dönüp baktılar. "&nbsp;Ne nous dérangez pas sous&nbsp;aucun prétexte. Entendu?&nbsp;"<a id="a3"></a><a href="../Text/notes.html#a48">{3}</a></p>

  <p class="p7">Ofisteki herkes anladığını göstererek başını salladı.</p>

  <p class="p7">Langdon otel odalarının kapısına, yüzbaşının söylediklerinin ana fikrini anlayacak kadar NE PAS</p>

  <p class="p7">DERANGER yazısı asmıştı. Fache ile Langdon hiçbir suretle rahatsız edilmeyeceklerdi.</p>

  <p class="p7">Ajanlardan oluşan küçük cemaati geride bırakan Fache ve Langdon karanlık koridorda ilerlediler. İki metre ileride, Louvre'un en popüler bölümünün -&nbsp;la Grande Galerie- girişi hayal gibi belirdi. Sonsuz gibi görünen bu koridorda Louvre'un en değerli İtalyan sanat şaheserleri bulunuyordu. Langdon, Sauniére'in cesedinin burada bulunacağını önceden sezmişti; Büyük Galeri'nin ünlü parke zemini Polaroid'de kusursuz biçimde görülüyordu.</p>

  <p class="p7">Yaklaştıklarında Langdon girişin, ortaçağ kalelerinde akın yapan orduları uzak tutmak için kullanılanlara benzer devasa çelik bir kapıyla kapandığını gördü.</p>

  <p class="p7">Parmaklıkların yanına vardıklarında Fache, "Çevreleme güvenliği," dedi.</p>

  <p class="p7">Barikat, karanlıkta bile bir tanka dayanabilecek gibi görünüyordu. Langdon parmaklıkların arasından, Büyük Galeri'nin loş bölmelerine göz attı.</p>

  <p class="p7">"Önden buyurun Bay Langdon," dedi.</p>

  <p class="p7">Langdon döndü.&nbsp;Önden nereye buyurayım?</p>

  <p class="p7">Fache parmaklıkların dibindeki zemini işaret etti.</p>

  <p class="p7">Langdon aşağı baktı. Karanlıkta fark etmemişti. Altmış santim kadar yukarı kaldırılan barikatın altında dar bir alan açılmıştı.</p>

  <p class="p7">Fache, "Burası Louvre güvenliği için hâlâ yasak bölge," dedi. "&nbsp;Police Technique et Scientifique'den<a id="a4"></a><a href="../Text/notes.html#a50">{4}</a> gelen takımım araştırmalarını henüz bitirdiler." Açıklığı gösterdi. "Lütfen altından geçiniz."</p>

  <p class="p7">Langdon ayaklarının dibindeki daracık sürünme aralığına baktıktan sonra gözlerini ağır demir kapıya çevirdi. Şaka yapıyor, öyle değil mi? Barikat, izinsiz girenleri ezmek için hazır bekleyen giyotine benziyordu.</p>

  <p class="p7">Fache Fransızca bir şeyler söylenip saatine baktı. Ardından dizlerinin üstüne çökerek, hantal vücudunu parmaklıkların altından geçirdi. Diğer tarafa geçince ayağa kalkıp, parmaklıkların arasından Langdon&rsquo;a baktı.</p>

  <p class="p7">Langdon derin bir nefes aldı. Avuçlarını cilalı parkenin üzerine yerleştirerek, karnının üstüne yattı ve kendini ileri itti. Tam altından geçerken Harris tüvidinin ensesi parmaklıkların altına takıldı ve başının arkasını demirlere çarptı.</p>

  <p class="p7">Çok hoş Robert,&nbsp;diye düşünürken el yordamıyla kendini kurtarıp, diğer tarafa geçti. Ayağa kalktığında Langdon gecenin çok uzun süreceğinden şüphelenmeye başlamıştı.</p>

  <p class="p7">&nbsp;</p>
</body>
</html>
