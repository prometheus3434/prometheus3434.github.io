<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>103</title>
</head>

<body>
  <h1 class="h11">103</h1>

  <p class="p7">Londra güneşi kendini gösterip yağmurun izlerini silmeye başladığında akşamüzerîydi. Bezu Fache sorgulama odasından çıkıp, taksiye seslendiğinde kendini çok yorgun hissediyordu. Sir Leigh Teabing gürültülü bir şekilde masum olduğunu ilan etmişti. Kutsal Kâse, gizli dokümanlar ve gizemli kardeşlik hakkındaki tutarsız konuşmalarına rağmen, Fache kurnaz tarihçinin avukatlarına cinnet savunması için ortam hazırladığından şüpheleniyordu.</p>

  <p class="p7">Fache, tabii, diye düşündü.&nbsp;Cinnet&nbsp;. Teabing masumiyetini her yönden koruyan bir plan belirlemekte ustalık göstermişti. Tamamıyla masum oldukları ortaya çıkan iki grubu, Vatikan ve Opus Dei'yi kendi çıkarları için kullanmıştı. Kirli işi, fanatik bir keşiş ve ümitsiz bir piskopos tarafından farkında olmadan yürütülmüştü. Daha da akıllıca davranarak, Teabing elektronik dinleme üssünü, çocuk felci geçirmiş bir adamın ulaşamayacağı bir yere kurmuştu. Gerçek izleme, hizmetkârı Rémy tarafından yerine getirilmişti Teabing'in gerçek kimliğinin tek sırdaşı ve o alerjik reaksiyon yüzünden artık bir ölüydü.</p>

  <p class="p7">Fache,&nbsp;akli dengesi yerinde olmayan birinin işine pek benzemiyor,&nbsp;diye düşündü.</p>

  <p class="p7">Château Villette'den çıkan Collet'ten gelen bilgiye göre, Teabing o kadar kurnazdı ki, Fache bile bundan bir şey öğrenebilirdi. Paris'in en önemli ofislerinde başarıyla dinleme cihazları saklamış olan İngiliz tarihçi, Yunanlıların taktiğini uygulamıştı.&nbsp;Truva atları.&nbsp;Teabing'in amaçladığı hedeflerden bazıları, ondan aldıkları sanat eseri hediyelerine boğulmuş diğerleri farkında olmadan Teabing'in belirli parçalar koyduğu müzayedelerde fiyat arttırmıştı, Sauniére'in olayında, müze müdürü, Teabing'in Louvre'da yeni bir Da Vinci Kanadı'na para sağlaması ihtimalini tartışmak üzere Chateau Villette&rsquo;de bir akşam yemeğine davet edilmişti. Sauniére'in davetiyesinde, Sauniére'in yaptığı söylenen robot şövalyenin büyüleyiciliğinden bahseden zararsız bir dipnot vardı. Teabing, onu yemeğe getir, diye teklifte bulunmuştu. Sauniére görünüşe bakılırsa bunu yapmış ve şövalyeyi, Remy'nin göze çarpmayan bir ekleme yapmasına yetecek kadar uzun bir süre başıboş bırakmıştı.</p>

  <p class="p7">Şimdi taksinin arkasında otururken, Fache gözlerini kapadı.&nbsp;Paris'e dönmeden önce yapacak son&nbsp;birşey kaldı.</p>

  <p class="p7">St. Mary Hastanesi'nin hasta odası güneşliydi.</p>

  <p class="p7">Hemşire, ona gülümseyerek, "Hepimizi etkilediniz," dedi. "Adeta bir mucize gerçekleştirdiniz."</p>

  <p class="p7">Piskopos Aringarosa hafifçe gülümsedi. 'Tanrı her zaman yanımdadır.&rdquo;</p>

  <p class="p7">Hemşire işlerini bitirdi ve piskoposu yalnız bıraktı. Yüzüne vuran ılık güneş ışığından hoşlandı. Dün gece, hayatındaki en karanlık gece olmuştu.</p>

  <p class="p7">Elemle, cesedi parkta bulunan Silas'ı düşündü.</p>

  <p class="p7">Lütfen beni affet, oğlum.</p>

  <p class="p7">Aringarosa, Silas'ın şerefli planının bir parçası olmasını istemişti. Bununla birlikte dün gece, Aringarosa, Saint-Sulpice'de öldürülen rahibeyle olan ilişkisi hakkında onu sorgulayan Bezu Fache'den bir telefon almıştı. Aringarosa gecenin korkutucu bir dönüş yaptığının farkına varmıştı. Dört yeni cinayet haberi, korkusunu ıstıraba dönüştürmüştü. Silas, ne yaptın! Öğretmen'e ulaşamayan piskopos, oyuna getirildiğini anlamıştı.&nbsp;Kullanılmıştı.&nbsp;Eyleme dönüşmesine yardımcı olduğu ürkütücü olaylar zincirini durdurmanın tek yolu, her şeyi Fache'ye itiraf etmekti ve bundan sonra Aringarosa ile Fache, Öğretmen, onu tekrar öldürmeye ikna etmeden önce Silas'a yetişeceklerdi.</p>

  <p class="p7">Kemikleri ağrıyan Aringarosa gözlerini kapadı ve ünlü İngiliz şövalye, Sir Leigh Teabing'in tutuklanmasıyla ilgili; televizyon haberini dinledi.&nbsp;Öğretmen, halka açıklandı.&nbsp;Teabing, Aringarosa'yı planında mükemmel bir piyon olarak seçmişti.&nbsp;Sonuçta, Kutsal Kâse'nin arkasından kör gibi&nbsp;gidebilecek ve her şeyi kaybedebilecek benden başka kim vardı ki? Kâse ona sahip olan kişiye&nbsp;muazzam bir güç getirecekti.</p>

  <p class="p7">Leigh Teabing, kimliğini kurnazca korumuştu. Fransız aksanı ve dindar bir kalbi taklit ederek ve ihtiyacı olmayan şeyi maaş olarak talep ederek... parayı. Aringarosa şüphelenmeyecek kadar istekliydi.</p>

  <p class="p7">Yirmi milyon euroluk fiyat etiketi, Kâse'yi elde etme isteğiyle karşılaştırıldığında önemsizdi ve Vatikan'ın Opus Dei'ye ayırdığı ödemeyle, finansman sorunsuz işledi.&nbsp;Körler, görmek istediklerini görürler.</p>

  <p class="p7">Teabing'in son hakareti, tabii ki, Vatikan bonolarından ödeme talep etmesi olmuştu, böylece eğer bir terslik çıkarsa, soruşturma Roma'ya kayacaktı.</p>

  <p class="p7">"Sizi iyi gördüğüme sevindim, efendim."</p>

  <p class="p7">Aringarosa kapıdaki sert sesi tanıdı ama yüzünü bu şekilde tahmin etmiyordu... sert, güçlü yüz hatları, arkaya yapıştırılmış briyantinli saçlar ve siyah takım elbisesinden uzanan geniş bir boyun. Aringarosa,</p>

  <p class="p7">"Yüzbaşı Fache?" diye sordu. Yüzbaşının, Aringarosa'nın dün geceki kötü durumuna gösterdiği şefkat ve ilgi, daha narin bir fiziği çağrıştırmıştı.</p>

  <p class="p7">Yüzbaşı yatağa yaklaştı ve tanıdık, ağır, siyah bir evrak çantasını sandalyenin üzerine koydu. "Sanırım, bu size ait."</p>

  <p class="p7">Aringarosa, bonolarla dolu olan evrak çantasına baktı ve utanç, hissederek, hemen gözlerini kaçırdı.</p>

  <p class="p7">"Evet... teşekkür ederim." Parmaklarını yatak örtüsünün dikişlerinin üzerinde gezdirirken, duraksadı ve sonra devam etti. "Yüzbaşı, bunu uzun zamandır düşünüyorum ve sizden bir iyilik isteyeceğim."</p>

  <p class="p7">'Tabii ki."</p>

  <p class="p7">"Silas'ın Paris'te öldürdüklerinin aileleri..." Duygularını bastırarak sustu. "Hiçbir tutarın zararı ödemeye yeterli olamayacağının farkındayım ama bu evrak çantasının içindekileri aralarında bölüştürebilirseniz... merhumların aileleri arasında."</p>

  <p class="p7">Fache'nin koyu renk gözleri bir süre onu inceledi. "Erdemli bir jest efendim. İsteğinizin yerine getirilmesini sağlayacağım."</p>

  <p class="p7">Aralarında ağır bir sessizlik oldu.</p>

  <p class="p7">Televizyonda, zayıf bir Fransız polisi geniş bir alana yayılmış malikânenin önünde basın toplantısı yapıyordu. Fache, onun kim olduğunu gördü ve dikkatini ekrana verdi.</p>

  <p class="p7">Suçlayıcı bir ses tonuyla bir BBC muhabiri, "Teğmen Collet," dedi. "Dün gece, yüzbaşınız alenen iki masum kişiyi cinayetle suçladı. Robert Langdon ve Sophie Neveu şubenizden şikâyetçi olacak mı? Bu, Yüzbaşı Fache'nin işine mal olacak mı?"</p>

  <p class="p7">Teğmen Collet'nin gülümseyişi yorgun ama sakindi. "Deneyimlerimden, Yüzbaşı Bezu Fache'nin nadiren hata yaptığını söyleyebilirim. Bu konu hakkında henüz kendisiyle görüşmedim ama nasıl çalıştığını bildiğim için, Ajan Neveu ve Bay Langdon'ı halka ilan edişinin, gerçek katili ortaya çıkarmak için bir hile olduğunu düşünüyorum."</p>

  <p class="p7">Muhabirler şaşkın bakışlarla birbirlerine baktılar.</p>

  <p class="p7">Collet devam etti. "Bay Langdon ve Ajan Neveu'nun bu kandırmacaya istekli katılıp, katılmadıklarını bilmiyorum. Yüzbaşı Fache yaratıcı metotlarını genellikle kendisine saklar. Bu noktada kesin olarak söyleyebileceğim, yüzbaşının sorumlu kişiyi başarılı bir şekilde tutukladığı ve Bay Langdon ile Ajan Neveu'nun masum ve güvende olduklarıdır."</p>

  <p class="p7">Fache, Aringarosa'ya dönerken, dudaklarında belli belirsiz bir gülümseme vardı. "Şu Collet, iyi bir adam."</p>

  <p class="p7">Birkaç dakika geçti. Sonunda, Fache elini alnında gezdirip, saçını arkaya yapıştırırken, Aringarosa'ya baktı. "Efendim, Paris'e dönmeden önce, konuşmak istediğim son bir konu var. Londra'ya hazırlıksız uçuşunuz. Rotayı değiştirmesi için bir pilota rüşvet verdiniz. Bunu yaparak, bir dizi uluslararası kanunu ihlal ettiniz."</p>

  <p class="p7">Aringarosa çöktü. "Umutsuzdum."</p>

  <p class="p7">"Evet. Adamlarım onu sorguya çektiklerinde pilot da öyleydi." Fache elini cebine götürdü ve üzerinde el işi bir piskoposluk arması bulunan mor renkli, tanıdık bir ametist yüzük çıkardı.</p>

  <p class="p7">Aringarosa yüzüğü alıp, parmağına takarken, gözyaşlarının aktığını hissetti. "Çok kibarsınız." Elini uzatıp, Fache'nin elini tuttu. "Teşekkür ederim."</p>

  <p class="p7">Fache yaptığının önemsiz olduğunu el işaretiyle ima ederek, pencereye yürüdü ve şehre baktı.</p>

  <p class="p7">Düşüncelerinin çok uzaklarda olduğu belliydi. Arkasını döndüğünde belirsizlik içinde kıvrandığı hissediliyordu. "Efendim, buradan nereye gideceksiniz?"</p>

  <p class="p7">Aringarosa'ya aynı soru, bir gece önce Castel Gandolfo'dan ayrılırken de sorulmuştu. "Sanırım, benim yolum sizinki kadar belirsiz."</p>

  <p class="p7">"Evet." Fache duraksadı. "Sanırım, ben erken emekliye ayrılacağım."</p>

  <p class="p7">Aringarosa gülümsedi. "Biraz iman, harikalar yaratabilir, yüzbaşı. Biraz iman."</p>

  <p class="p7">&nbsp;</p>
</body>
</html>
