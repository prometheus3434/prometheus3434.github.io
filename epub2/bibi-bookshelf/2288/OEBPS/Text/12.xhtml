<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">12</p>

  <p class="baslik1">Tüm Sevdiklerim</p>

  <p>Yolcular arabaları ve inekleriyle köye yaklaştıkça rüzgâr, bağırışları ve kavga seslerini onlara kadar taşımaya başladı. Köprünün etrafında, nehir boyunca çok sayıda insan bir araya toplanmıştı. Parıldayan karanlık sularıyla nehir, artık çok net seçiliyordu; alacakaranlıkta nehrin karşı kıyısında, yamaçtan yukarı beyaz bir şerit gibi dağlara doğru uzanan yolu görebiliyorlardı. Yolculuklarının son safhasına; en kısa ama en dik etabına gelmişlerdi. Sabahın ilk ışıklarıyla nehri geçip tırmanmaya başlayacaklardı.</p>

  <p>Hanno Hath halkını köyün kalabalığı ve telaşına sokmak istemediğinden nehrin yakınındaki, rüzgâra karşı korunaklı küçük koruya girdiler. Seldom Erth arabayı durdurup atları serbestçe hareket edebilecekleri şekilde bağladı, Creoth karın içinden çıkan çimenlerde otlasınlar diye ineklerini saldı. Diğerleri ateş yakıp gece için battaniyeleri çıkarmaya koyuldular.</p>

  <p>Hayranlıkla dağlara bakan pek çok kişi arasında Scooch da vardı. Bu kadar uzun bir yolculuktan sonra bu kadar yaklaşmış olmaları hayal gibiydi. Karşılarındaki, akşam karanlığında gökyüzüne çizilmiş bir dağ resmi gibiydi. Scooch yanında duran Branco Such’ı dürtüp, işaret etti.</p>

  <p>“İnanmıyordun. Vazgeçmekten yanaydın. Görüyor musun!”</p>

  <p>“Daha varmadık,” dedi Branco Such; ama gülümseyen yüzü onun da en büyük zorlukları aştıklarını düşündüğünü gösteriyordu.</p>

  <p>“Pekâlâ madam,” dedi Creoth Bayan Chirish’e, “yolculuğumuzun sonuna yaklaştığımıza göre ikimiz bir konuda anlaşmalıyız.”</p>

  <p>“Şimdi anlaştığımızdan daha iyi nasıl anlaşabiliriz bilmem,” dedi Bayan Chirish.</p>

  <p>“Öyleyse açık açık soracağım. Evlerimize aynı kapıdan mı gireceğiz?”</p>

  <p>“İstersen aynı kapıdan girip aynı yatakta bile uyuyabiliriz.”</p>

  <p>“Hem de çok isterim.”</p>

  <p>“Ama sabahları yataktan kalkarken beni rahat bırakman koşuluyla.”</p>

  <p>“Öyle olsun madam. Atalarımın sakalları adına! Dans etmek istiyorum!”</p>

  <p>“Öyleyse dans edin bayım.”</p>

  <p>Creoth’un yüzüne kocaman bir gülümseme yayıldı. Bayan Chirish’in tombul gövdesinin etrafında dans ederken o da ellerini çırparak tempo tutuyordu.</p>

  <p>Ateşler yanmaya başlayınca, nehir boyunca kamp kurmuş başka yolcular da olduğunu anladılar. Köprü, kilometrelerce uzanan yolda tek geçiş noktasıydı. Büyük bir göçün başladığı anlaşılıyordu. Hanno Hath evlerini neden terk ettiklerini sorması için Bowman’ı en yakındaki gruba gönderdi.</p>

  <p>“Gökyüzündeki alevler!” yanıtını verdiler. “İşaretler ve mucizeler! Kıyamet günü yaklaşıyor!”</p>

  <p>“İnsanlar şehirlerden kaçıyorlar! Evler boşalıyor...”</p>

  <p>“Gümüş kaplama şifoniyerler...”</p>

  <p>“Ambarlarda tahıllar...”</p>

  <p>“Hiç çalışmaya gerek yok! Fakir bir adam krallar gibi yaşayabilir!”</p>

  <p>“Artık kral yok! Hepsi kaçtı!”</p>

  <p>“Neden?” diye sordu Bowman.</p>

  <p>“Gökyüzündeki alevler yüzünden! Kıyamet günü yaklaşıyor!”</p>

  <p>Söylediklerinden bir şey anlayamayınca babasının yanına döndü.</p>

  <p>“Yaklaşan felaketi seziyorlar,” dedi Hanno. “Aramanth yandı. İmparatorluk çöktü. İşaretler ve mucizeler zamanı.”</p>

  <p>Güneyde terk edilen kentler olduğu söylentisi öyle yayılmıştı ki nehir kenarındaki küçük köy bir kasabaya dönüşmüştü. Köprünün hemen yanında merkezde yolcuların ihtiyaçlarını karşılamak için bir pazar yeri kurulmuştu. Seyyar tezgâhlarda sebzeler, kurutulmuş etler, mutfak gereçleri, battaniyeler, koşum takımları, kehanet kitapları ve haritalar satılıyordu. Sosis pişirilen ve baharatlı sıcak şarap satılan tezgâhlar vardı. Her yerde ateşlerin etrafını çevreleyen heyecanlı yüzler görülüyordu.</p>

  <p>Yolculuk için erzaka ihtiyaçları vardı. Paraları olmadığından bir şeyler alabilmek için önce bir şeyler satmaları gerekiyordu. Arabayı satmaya karar verdiler. Sarp dağ yollarına tırmanacaklarından atların arabayı çekebileceği şüpheliydi. Bu yüzden Hanno Hath herkesin onayını aldıktan sonra arabanın satılabileceğine ve elde edilen gelirle yiyecek satın alınabileceğine karar verdi. Anayurtta kullanmak için atları ve inekleri saklamaya karar verdiler.</p>

  <p>Hanno’yla Bowman arabaya bir alıcı bulabilmek için kamptan pazar yerine yürüdüler. Köprünün yanındaki manzara karışıktı. Her yanda bağıran tezgâhtarlar, gürül gürül yanan ateşlerin ışığında parıldayan tavaları birbirine vuruyorlardı. Şişe geçirilmiş kızaran etlerden leziz kokular yükseliyor, üstleri başları yağ içinde aşçılar, etleri dilimliyorlardı. Fırıncının biri taş ve çamurdan yaptığı fırının turuncu ağzından buz gibi havada dumanı tüten beyaz tombul francalalarla dolu kürekler çıkarıyordu. Mistik nesneler satanlar, gökten yağan ateş yağmurları, felaket, mucize, parlak ışıklar ve ağaç boyunda hayalet resimlerine müşteri arıyorlardı.</p>

  <p>“Mucizeler! Felaketler!” diye bağırıyorlardı. “Son günlere hazır olun! Gizemli haritalar! Yıkılacak şehirlerin listesi! Kıyametten önceki son günleri açıklıyor!”</p>

  <p>Bowman felaket resimlerinden birine bakarken omzunda bir el hissetti. Arkasını dönünce kimseyi göremedi. Babası başka bir tezgâhta çadır, koşum takımları ve araba tekerlekleri satan bir satıcıyla konuşuyordu. Bowman da yanlarına katıldı. Satıcı parlak gözlü, kuş gibi hızlı hareket eden, ufak tefek, ince bir adamdı.</p>

  <p>“Bütün bir araba mı?” dedi şüpheci bir tavırla. “Hepsini mi satmak istiyorsunuz? Neden? Nesi var?”</p>

  <p>“Arabaya ihtiyacımız yok. Dağları aşıp kuzeye gideceğiz.”</p>

  <p>“Dağları mı aşacaksınız? Ne diye? Orada bir şey yok ki.” Kafasını tezgâhın arkasındaki küçük kanvas kabine soktu. “Burada birileri dağları aşmaktan söz ediyor.”</p>

  <p>“Birkaç enayi daha,” dedi bir kadın.</p>

  <p>Satıcı Hanno’ya, Hanno onu kandırmaya çalışıyormuş gibi yan gözle baktı.</p>

  <p>“Nereden geliyorsunuz?”</p>

  <p>“İmparatorluktan.”</p>

  <p>“İmparatorluktan mı? Öyleyse araba epey kullanılmış demektir. Hem de kötü kullanılmıştır.”</p>

  <p>“Oldukça iyi durumda.”</p>

  <p>“Orasına ben karar veririm.” Kafasını tekrar kabinin içine soktu. “Ben bir iş için gidiyorum. Tezgâha bak.”</p>

  <p>“Sakın gidip enayi gibi dünyanın parasını ödeyeyim deme!” dedi içerideki kadın.</p>

  <p>“Sen benim enayilik ettiğimi gördün mü hiç?”</p>

  <p>“Sen enayi doğdun, enayi öleceksin!” dedi kadın.</p>

  <p>Satıcı Hanno’ya dönüp omuzlarını silkerek;</p>

  <p>“Evlilik,” dedi.</p>

  <p>Satıcı, Hanno ve Bowman’la birlikte nehir kıyısındaki kamp yerine gitti. Ira Hath arabadaki yatağından kaldırılmış, battaniyelere iyice sarılmış, kafasının altına çadır bezleri yerleştirilip ağaçların arasına yatırılmıştı. Kestrel annesinin yanında oturuyordu.</p>

  <p>Satıcı arabayı baştan aşağı inceledi. Hanno’yla Bowman’ın yanına gelip iç çekti, dudaklarını emip kafasını salladı.</p>

  <p>“Epey işi var,” dedi. “Düzeltebilirim ama beş günlük işimi alır. Bu da beş gün tezgâhtan uzak kalmam demek. Ayrıca ne zaman öleceğimiz belli mi? Yanımdaki tezgâhın sahibine sorarsanız yarından sonra.”</p>

  <p>“Arabaya ne kadar verirsin?” diye sordu Hanno.</p>

  <p>“Beş krondan fazlasını veremem.”</p>

  <p>“Beş mi? Hepsi bu kadar mı?”</p>

  <p>“Kraliyet kronu. Geldiğiniz yerdeki beş para etmez kronlardan değil.”</p>

  <p>“Pekâla–”</p>

  <p>Bowman babasının koluna elini koyup satıcıyla kendisi konuştu.</p>

  <p>“Tamir ettikten sonra araba kaça satılır dersin?”</p>

  <p>Satıcı kaşlarını çatıp bir hesap yaptı. Bowman dikkatlice uzanıp düşüncelerini dinledi.</p>

  <p><i>Yeni bir sürücü yeri, yeni tente, bir kat boya, diye düşünüyordu satıcı. Bir günde yüz krona satarım. Böyle çılgın bir zamanda yaşıyoruz.</i></p>

  <p>“Şanslıysam on krona,” dedi yüksek sesle. “Verdiğim emeğe değmez bile. Yeni tekerleklere ihtiyacı var. Dördünün de değişmesi lazım.”</p>

  <p>“Seksen krona alabilirsin,” dedi Bowman.</p>

  <p>“Seksen mi!” diye bağırdı satıcı. Hanno bile şaşırmış görünüyordu. “Bu senin oğlan biraz hayalci galiba,” dedi satıcı Hanno’ya bir sır verir gibi. “Dünyadan haberi yok!”</p>

  <p>“Böyle çılgın bir zamanda yaşıyoruz,” dedi Bowman.</p>

  <p>Satıcı ona şaşkın gözlerle baktı.</p>

  <p>“Seksen kron!” dedi. “Yirmi desen anlayacağım.”</p>

  <p>“Seksen dedim.”</p>

  <p>Satıcı kafasını sallayıp tekrar Hanno’ya döndü.</p>

  <p>“Ne diyorsunuz bayım?”</p>

  <p>“Başka bir alıcı bulsak iyi olur baba,” dedi Bowman.</p>

  <p>“Pekâlâ başka bir alıcı bulalım,” dedi Hanno gülümseyerek; satıcıya dönüp, “Vakit ayırdığınız için teşekkürler.”</p>

  <p>Hanno’yla Bowman pazar yerine doğru yöneldiler. Satıcı öfkeden köpürerek arkalarından geldi.</p>

  <p>“Durun biraz bayım, durun biraz. Ben size almam dedim mi? Düşünmem gereken bir itibarım var. Pazar yerinde beni alay konusu mu edeceksiniz? Size çok iyi bir fiyat veririm ama–” sesini alçalttı– “kimseye bundan söz etmeyeceğinize dair söz vermelisiniz yoksa herkese rezil olurum. Baylar,” –sesi fısıltıya dönüştü– “Karımın haberi olmamalı, sıkı pazarlık etmeye bayılır. Elli kron diyelim, el sıkışalım.”</p>

  <p>“Seksen,” dedi Bowman.</p>

  <p>“Gençlik acımasız oluyor. Onun umurunda mı bayım? O evlilikten ne anlar? Siz evli birine benziyorsunuz bayım. Bir erkeğin karısının gözünde saygınlığını koruması gerektiğini yoksa hapı yutacağını, durumunun köpek kulübesinde yaşayıp artıklarla beslenmekten farkı kalmayacağını siz de bilirsiniz. Altmış kron.”</p>

  <p>Son sözü yan gözle baktığı Bowman’aydı.</p>

  <p>“Seksen,” dedi Bowman. “Adil bir fiyat.”</p>

  <p>“Adil bir fiyat olabilir ama mert bir fiyat değil. Adalet insanın başı dik yürümesini sağlamaz. Adalet zafer kazandırır mı? Erkeklerin seni kıskanmasını, kadınların seni sevmesini sağlar mı? Hayır bayım, hayır. Adalet çocuklar ve bekârlar içindir. Yetmiş kron.”</p>

  <p>“Seksen,” dedi Bowman.</p>

  <p>“Pekâla seksen olsun!” diye bağırdı satıcı gözünde yaşlarla. “Seksen kron olsun. Morah cebinizi kurutsun. Alın paranızı, karıma rastlarsanız on sekize sattınız, duydunuz mu beni? Size on sekiz verdim, bir kuruş fazla derseniz ben biterim. Oğlumu hemen gönderip arabayı aldıracağım, olur mu?”</p>

  <p>Hanno’yla Bowman parayı alıp keyifle döndüler. Scooch’la Lunki erzak alma işini üstlendi. Diğerleri arabayı boşaltıp içindekileri dağları aşarken sırtlarında taşıyacakları denkler haline getirdiler. Odunlar atların sırtına yüklenmek üzere desteler halinde bağlandı. Miko Mimilith’le Tanner Amos, Ira Hath’ı taşımak için atlardan birinin arkasına bağlanacak üçgen şeklinde uzun bir sedye yapmaya koyuldular.</p>

  <p>Pazar yerinin heyecanı onlara da bulaşmıştı; ateşin etrafında toplandıklarında kendilerini bekleyen felaketin nasıl bir şey olduğu konusunda tahmin yürüttüler. Gökten alevler yağacağına dair söylentiler ateş rüzgârı kehanetiyle karıştırıldı ve kısa süre sonra büyük olasılıkla o gece diri diri yanacaklarına inanmaya başladılar. Bunun üzerine Marish’in kızları ağlamaya başladı. O gece bir şey olmayacağı sözünü vermesi için Ira Hath’ı çağırmaları gerekti.</p>

  <p>Bowman’la Kestrel her ikisi de farklı nedenlerle gruptan uzaklaşmıştı. Kestrel gecenin ayazına rağmen, boynundaki gümüş kolyenin vücudundan bile daha sıcak olduğunu hissediyordu. Dokunup göğsüne bastırınca hafifçe mırıldanıp ona adlandıramadığı hisler yaşatıyordu. Bowman’a anlatmaya çalıştı.</p>

  <p>“Sanki arkamda bir şey hareket ediyormuş gibi ama dönüp baktığımda hiçbir şey göremiyorum. Ya da bir ses duyuyorum ama kulağımı verip dinleyince ses kesiliyor.”</p>

  <p>“Sanki hiçbir şey olmuyormuş ama bir şeyler olacakmış gibi.”</p>

  <p>“Evet. Tam bu his.”</p>

  <p>“Kess, sanırım o burada.”</p>

  <p>“Seni almaya gelecek olan mı?”</p>

  <p>“Evet.”</p>

  <p>“Onu hissedebiliyor musun?”</p>

  <p>“Babamla arabayı satmaya gittiğimizden beri. Omzuma dokunuyormuş gibi.”</p>

  <p>Sanki bir güç onları ayırmaya çalışıyormuş gibi uzanıp el ele tutuştular. Avuçlarının birbirine değmesi ikisini de sakinleştirdi.</p>

  <p>“Sanırım gidip onu aramam gerekiyor.”</p>

  <p>“Hayır, Bo. Gitme.” Elini sımsıkı tuttu. “Bitmesini istemiyorum.”</p>

  <p>Kestrel bu sözleri söylediğinde, hatıralar Bowman’ın üzerine soğuk su gibi döküldü. Bunlar Kestrel’in anılarıydı. Konuşmaya, hatta yürümeye başlamadan önceki günlerinden kalma hatıralarıydı; Aramanth’daki mutfaklarında yerde yan yana oturmuş aynı anda sallanıyorlardı. Aynı yatakta kıvrılmış, aynı kokuları kokluyor, aynı düşleri görüyorlardı. Okuldaki ilk günlerinde içeri adım attıkları andan dışarı çıkana kadar el ele tutuşmaları. Yüzünün yüzüne yumuşacık dokunuşu...</p>

  <p><i>Diğer yarım.</i></p>

  <p>Geri çekilip aralarındaki teması kopardı. Kestrel’e bu kadar yakın olduğu sürece gitmesi imkânsızdı ve gitmek zorunda olduğunu biliyordu. İkisini de ne kadar üzerse üzsün, bu onun varoluş nedeniydi.</p>

  <p>“Onu bulmak zorundayım Kess.”</p>

  <p>Yanıtını beklemeden uzaklaştı.</p>

  <p><br /></p>

  <p>Geç olmasına rağmen fenerler ve ateşlerin ışığıyla aydınlatılan pazar yeri insanlarla dolup taşıyordu. Satıcıların çoğu tezgâhlarını kapamış; yerlerini kutu, sandalye veya merdiven tepesine çıkmış kalabalığa bağırarak mallarını satmaya çalışan başka bir satıcı türü almıştı.</p>

  <p>“Sen, genç adam! Evet, sen!”</p>

  <p>Adam Bowman’a işaret etti.</p>

  <p>“Yolunu mu kaybettin? Olaylar seni şaşırtıyor mu? İnsanların sana söylediklerinin yarısını anlamıyor musun?”</p>

  <p>Bowman durup bir an için bunun kendisine yöneltilmiş şifreli bir mesaj olup olmadığını düşündü.</p>

  <p>“Sevinmelisin!” diye bağırdı çığırtkan. “Aptalların günü geliyor! Dünya aptallara kalacak!”</p>

  <p>Yürümeye devam eden Bowman bir süre sonra kendisini, dikkatini çekmeye çalışan başka bir adamın yanında buldu.</p>

  <p>“Aşk! Aşk! Var mı aşk gibisi!” diye bağırdı çığırtkan, Bowman’a işaret ederek. “Sen, tek başına yürüyen! Seni tanıyorum bayım! Sen bir kadın arıyorsun! Şu çadırın içinde erkek arayan kadınlar var! Bir daha hiç yalnız kalmana gerek yok! Dünyanın sonu geliyor, sahip olduğun her şeyi sat ve kalan günlerini aşkla geçir.</p>

  <p>Bowman etrafını saran bu saçma sapan kalabalığa bakıp kendisini almaya gelen kişinin onu burada beklemeyeceğine karar verdi. Pazar yerinden ayrılıp köyün dışında nehir kıyısı boyunca tek başına sessizce yürüdü. Büyük ve hızlı akan bir nehirdi; karanlık suları iskele kazıklarının etrafından döne döne akıyor, kazıklara bağlı kayıklar birbirine çarpıyordu. Yükselen ayın ışığında sıra dağların doruklarını görebiliyordu. Zor bir tırmanış olsa da çok uzun sürmeyecekti; ama o, bu tırmanışta olmayacaktı. Dünyanın sonuyla ilgili bu bağırış çağırış Ozanlara katılıp yolculuğunu tamamlayacağından daha da emin olmasını sağlıyordu.</p>

  <p><i>Bırakın dinginlik içinde yaşasınlar ve alevleri görsünler. Onlar her şeyi kaybedip her şeylerini verecekler.</i></p>

  <p>Geri yürümek üzere döndü. Köyün ışıklarıyla kendisi arasında, nehrin kenarından ona doğru gelen kapüşonlu birini gördü. Bowman’ın kalbi birden hızla çarpmaya başladı.</p>

  <p>Karşı karşıya gelebilmek için adımlarını ona doğru çevirdi. Ateşlerin ve ayın ışığı arkadan vurduğu için yabancının yüzünü seçemiyordu. Bowman yaklaşınca durdu, yabancı yanına geldi.</p>

  <p>“Seksen kron!” diye bağırdı daha önce duyduğu tiz bir kadın sesi. “Bu soygunculuğa seyirci kalmayacağım!”</p>

  <p>Bowman afallamıştı. Kadın kapüşonunu arkaya atıp öfkeden köpüren yüzünü gösterdi.</p>

  <p>“Etrafa bakınmanın faydası yok! Burada ikimizden başka kimse yok. Paramı almaya geldim. Kocamın enayi olduğunu biliyordum ama bu kadar büyük bir enayi olduğunu bilmiyordum.”</p>

  <p>Bowman onun araba satıcısının karısı olduğunu anladı. Kadın tehditkâr bir tavırla elini uzattı.</p>

  <p>“Boktan arabanızı alın, seksen kronumu geri verin yoksa köpekleri üzerinize salacağım. Seksen kronmuş! Ben senin anan mıyım?”</p>

  <p>“Para bende değil,” dedi Bowman. “Üstelik adil bir fiyattı.”</p>

  <p>Köyün ardında kamp kurdukları yere doğru yöneldi. Kendisini çok kızgın ve aldatılmış hissediyordu. Parayla ilgili önemsiz tartışmalar yapmaya değil, yazgısını aramaya gelmişti. Kadın çığlık çığlığa peşinden geldi.</p>

  <p>“Hırsız! Paramı geri ver!”</p>

  <p>“Evine dön kadın! Yeterince kâr edeceksin!”</p>

  <p>“Kim kâr edecekmiş göreceğiz!”</p>

  <p>Parmaklarını ağzına götürüp tiz bir ıslık çaldı. Islık sesiyle dikkati dağılan Bowman neredeyse diğer yandan gelen küçük, yuvarlak yüzlü bir adama çarpıyordu.</p>

  <p>“Çok özür dilerim,” dedi Bowman yana çekilerek.</p>

  <p>Birden iki kocaman köpek karların arasından çıkıp üzerine atıldı.</p>

  <p>“Yakala Azrail! Isır Şeytan!” diye bağırdı kadın. “Hırsız! Hırsız!”</p>

  <p>Bowman birdenbire durup bütün gücünü toplayarak köpeklerin saldırısına hazırlandı. Köpekler dişlerini çıkartmış, hırlayarak hızla üzerine doğru koşuyordu. Birdenbire yana döndüler. Küçük, tombul adamın yanma gidip sırt üstü yatarak dillerini dışarı sarkıttılar; o da köpeklerin karınlarını okşadı.</p>

  <p>Satıcının karısı donup kalmıştı.</p>

  <p>“Azrail! Şeytan!”</p>

  <p>Köpekler mutluluktan dilleri dışarı sarkmış yerde yuvarlanıyorlardı. Bowman köpekleri okşayan bu tuhaf adama dikkatle baktı.</p>

  <p>“Kimsiniz siz?”</p>

  <p>“Kim olmamı isterdin?” diye yanıtladı adam.</p>

  <p>Satıcının karısı öfkeyle köpeklerinin yanına gelip tekmeleyip vurarak hayvanları ayağa kaldırdı.</p>

  <p>“Kalk Azrail! Kalk Şeytan!” Tombul adama bağırdı. “Ne yaptın onlara? Seni sefil yaratık!”</p>

  <p>Yabancı yanıt olarak kafasını kaldırıp kadının gözlerine baktı. Belirgin bir değişiklik olmamasına rağmen, yaşlanmış görünüyordu. Tok, nazik bir sesle,</p>

  <p>“Benden ne istiyorsunuz bayan?” dedi.</p>

  <p>“Ay, ay,” diye sıçradı satıcının karısı.</p>

  <p>“Sakin ol. Rahat ol. Halinden memnun ol.”</p>

  <p>Elini uzatıp kadının yanağına dokundu. Bowman’a dönüp, kaygısız, coşkulu sesiyle, “Gidelim mi?” dedi.</p>

  <p>Satıcının karısı susmuş, gözlerini yanağına dokunan tuhaf adama çevirmişti. Bowman, bu küçük, nazik yaratığın beklediği haberci olduğunu anlamıştı.</p>

  <p>“Beni bulman için seni Ozanlar mı gönderdi?”</p>

  <p>“Evet.”</p>

  <p>“Bu gece mi gideceğiz?”</p>

  <p>“Şimdi gitmemiz gerekiyor. Çok az zamanımız kaldı.”</p>

  <p>“Ailemle vedalaşabilir miyim?”</p>

  <p>“Elbette. Sonra gitmemiz gerekiyor.” Kendi kendine, “Sıçra Jumper,” diye mırıldandı.</p>

  <p>Bowman’la Jumper sessizce kampa doğru yürüdüler. Bowman’ın kafasından binlerce düşünce geçiyordu. Vakit gelmişti ama beklediği ihtişam ya da kesinlikten uzaktı. Yanında zıplayan bu habercide güç ya da saygınlıktan eser yoktu. Tek gözlü münzevi Köpeksurat bile insanda daha fazla saygı uyandırıyordu. Bu küçük yaratığın sesi küçük bir kız çocuğuyla erkek çocuğu sesi arasında gidip geliyordu.</p>

  <p>Kampa geldiklerinde Bowman Jumper’a;</p>

  <p>“Burada bekle. Hemen dönerim,” dedi.</p>

  <p>Gerçekte Jumper’dan utanıyordu. Şimdi sevdiği herkesle vedalaşacağı bu yürek paralayıcı ayrılık anında, kadın mı erkek mi olduğu belirsiz, yuvarlak yüzlü bu küçük yaratığın, gidişini gülünç göstermesini istemiyordu.</p>

  <p>Jumper söz dinleyip ağaçların gölgesinde bekledi. Bowman annesinin de aralarında bulunduğu, karanlık ağaçların altında oturan grubun yanına gitti. Babası ve kız kardeşleri de buradaydı.</p>

  <p>Annesinin yanında diz çöktü. Annesi kafasını kaldırdığında yüzünden niyetini anlamıştı.</p>

  <p>“Demek vakit geldi Bo.”</p>

  <p>“Evet,” dedi.</p>

  <p>“Seni bekliyorlar mı?”</p>

  <p>“Evet.”</p>

  <p>Başını eğerek onayladı, şaşırmamıştı. Pinto ağlamaya başladı.</p>

  <p>“Bizi bırakma Bo. Senin yerine başkasını götürsünler.”</p>

  <p>Bowman onu öpüp kulağına fısıldadı,</p>

  <p>“Annemle babama iyi bak. Güçlü olmalısın. Ağlama.”</p>

  <p>Pinto ağlamamak için elinden geleni yaparak ona sımsıkı sarıldı.</p>

  <p>“Geri döneceksin değil mi? Seni yine görebilecek miyim?”</p>

  <p>“Bilmiyorum,” dedi nazikçe. “Yapmam gereken şey uzun sürebilir.”</p>

  <p>“Her zaman yanımızda oldun Bo. Her zaman yanımızda olmalısın.”</p>

  <p>“Seni seviyorum Pinpin.”</p>

  <p>“Ben de seni seviyorum Bo.”</p>

  <p>Küçükken sarıldıkları gibi sarıldılar. Pinto, bebeklik ismini kullandığı için bu defa ona kızmamıştı. Bowman onu bırakınca Pinto, Hanno’nun bekleyen kollarına gitti.</p>

  <p>Bowman babasının önünde diz çöküp onu yanağından öptü.</p>

  <p>“Anlıyorsun değil mi baba?”</p>

  <p>Hanno, Pinto’yu okşayarak yüzünde üzgün bir gülümsemeyle Bowman’a baktı.</p>

  <p>“Evet. Anlıyorum.”</p>

  <p>Bowman çakmak çakmak yanan gözlerle kendisini izleyen Kestrel’i gördü. En son onunla vedalaşacaktı.</p>

  <p>Annesini öperken onun ne kadar zayıfladığını fark etti.</p>

  <p>“Bir daha...”</p>

  <p>“Evet, evet,” dedi annesi sabırsızlıkla. “Hepimiz yapmamız gerekeni yapıyoruz. Gitmen gerekiyorsa git.”</p>

  <p>Kendisine gülenlere, “Ey mutsuz insanlar!” diye bağıran eski Ira bir an yeniden belirmişti. Minnetle annesine sarıldı.</p>

  <p>“Hoşça kal anne.”</p>

  <p>Ira’nın gülümsemesi onunla gurur duyduğunu gösteriyordu. Bowman ayağa kalkıp Mumpo’yu aradı. Ayrılık anı herkesin üzerine tuhaf bir sessizlik çökmesine neden olmuştu.</p>

  <p>“Sevgili dostum. Birlikte zor günler geçirdik.”</p>

  <p>“İzin ver seninle geleyim Bo. Artık gücümü topladım.”</p>

  <p>“Bu yüzden burada kalman gerekiyor. Annemle babama oğul, kız kardeşlerime kardeş ol. Benim için onlara göz kulak ol.”</p>

  <p>“Son nefesimi verinceye kadar.”</p>

  <p>Sarıldılar. Bowman sonunda Kestrel’i bulmak için döndü. Bu son vedayı nasıl yapacağını bilmiyordu. Kestrel nehrin kıyısına gitmişti.</p>

  <p>“Kess–”</p>

  <p>“Hayır! Sakın söyleme!” Dönüp öfkeyle bağırdı. “Hoşça kallarını duymak istemiyorum! Seni dinleyecek değilim!”</p>

  <p>“Ama Kess–”</p>

  <p>“Seni almaya gelen şu Ozan nerede? Beni ona götür!”</p>

  <p>“Ama Kess–”</p>

  <p>“Sen gidiyorsan ben de seninle geliyorum!”</p>

  <p>“Anlamıyorsun. Gideceğim yer... Yapmam gereken... Kess, dönüşü olmayan bir yoldan söz ediyorum.”</p>

  <p>“Nerede o?”</p>

  <p>Keskin gözleri Bowman’ın onu bıraktığı yerde sessizce bekleyen Jumper’ı seçti. Ona doğru koştu. Bowman onu izledi.</p>

  <p>“Sen o musun?” Kestrel Jumper’ı baştan aşağı süzerek yanıt bekledi. “Seni Ozanlar mı gönderdi?”</p>

  <p>“Evet,” dedi Jumper.</p>

  <p>“İyi o zaman, şuna bir bak!”</p>

  <p>Rüzgâr çalgısından kurtardığından beri boynunda bir ipe asılı duran gümüş anahtarı çıkardı.</p>

  <p>“Dokun! Ne kadar sıcak olduğunu görüyor musun? Bu benim sıcaklığım değil! Bedenimden çok daha sıcak!”</p>

  <p>Jumper yumuşak, tombul parmaklarıyla gümüş anahtara dokundu.</p>

  <p>“Gerçekten de sıcak,” dedi.</p>

  <p>“Ben de geliyorum! Birlikte gidiyoruz!”</p>

  <p>Jumper, pembe alnını kırıştırdı.</p>

  <p>“Peygamberin çocuklarını değil çocuğunu getirmek için gönderildim,” diye mırıldandı.</p>

  <p>“Peygamberin çocuğu biziz,” dedi Kestrel.</p>

  <p>Jumper, Kestrel’in gözlerinin içine bakarak düşündü.</p>

  <p>“Kess,” dedi Bowman nazikçe. “Seni bırakmak istemiyorum. Seninle kalmayı her şeyden çok istiyorum. Ama eğer ben ölürsem ve sen yaşarsan o zaman ikimiz de yaşıyor olacağız. İkimiz birden ölmemeliyiz. Bu gerçekten ölmek olur.”</p>

  <p>Kestrel onu duymamış gibi görünüyordu. Vahşi gözlerini Jumper’a dikmişti. Gümüş anahtar hâlâ elindeydi.</p>

  <p>“Onu hissettin,” dedi. “Sıcak olduğunu gördün.”</p>

  <p>“Tabii ki sıcak,” dedi Bowman. “Tenine değiyor.”</p>

  <p>“O ne demek istediğimi biliyor.”</p>

  <p>Jumper, Bowman’ın şaşkın bakışları altında başını eğdi.</p>

  <p>“Belki böylesi daha iyi olur.”</p>

  <p>“Gelebilir miyim?”</p>

  <p>“Gelebilirsin.”</p>

  <p>Kestrel, Bowman’ın daha fazla itiraz etmesine fırsat bırakmayarak anne babasının yanına koştu.</p>

  <p>Bowman, “Diğerlerinin yanında kalmalıydı,” dedi Jumper’a.</p>

  <p>“Seninle olmak istiyor.”</p>

  <p>“Ayrılmak zorundayız. Şimdi olmasa bile çok yakında.”</p>

  <p>“Çok doğru, çok doğru.”</p>

  <p>İç çekse de kararında bir değişiklik yapmadı. Bowman hem rahatlamış hem de üzülmüştü. Kestrel’den ayrılmak düşüncesi onu dehşete düşürüyordu. Şimdilik bu acıdan kurtulsa da bir gün ayrılmaları gerektiğini biliyordu.</p>

  <p>“Bowman!”</p>

  <p>Etrafına bakındı. Sisi’ydi.</p>

  <p>“Gideceğini duydum, doğru mu?”</p>

  <p>“Evet.”</p>

  <p>İri gözlerini Jumper’a çevirdi.</p>

  <p>“Onu götürmeye mi geldin?”</p>

  <p>“Evet,” dedi Jumper.</p>

  <p>“Ona iyi bak.”</p>

  <p>Jumper başını eğdi.</p>

  <p>“Bowman, bana bir gün gideceğini söylemiştin, bu yüzden şikâyet etmiyorum. Ama dönüşünü bekleyeceğimi bilmeni istiyorum.”</p>

  <p>“Hayır Sisi. Bunu yapmamalısın.”</p>

  <p>“Senin bildiğin bazı şeyler olabilir ama benim de bildiğim şeyler var. Şimdi öp beni.”</p>

  <p>Bowman onu öptü.</p>

  <p>“Gördün mü? Ağlamıyorum.”</p>

  <p>“Ben ağlıyorum Sisi.”</p>

  <p>Ellerini tutmuş Sisi’yle konuşurken gözleri yaşlıydı.</p>

  <p>“Evlenip çocuk sahibi olacak, uzun, mutlu bir hayat süreceksin Sisi.”</p>

  <p>“Bundan hiç kuşkun olmasın Bowman.”</p>

  <p>Ira Hath Kestrel’i güçsüz kollarının arasında tutup bebekken yaptığı gibi salladı. İkisi de konuşmadılar. Kestrel sessizce ağlıyordu.</p>

  <p>Ira sonunda, Manth halkının ölülerini uğurlarken söylediği sözleri söyledi, “Yine görüşeceğiz.”</p>

  <p>Bowman’la Kestrel’in onlardan ayrılacağı haberi herkese yayılmıştı. Etraflarına toplanıp, artan bir endişeyle sorular sormaya başladılar.</p>

  <p>“Neden gitmeniz gerekiyor? Nereye gidiyorsunuz? Bizimle anayurtta buluşacak mısınız?”</p>

  <p>“Bilmiyoruz. Sanmıyorum.”</p>

  <p>“Öyleyse vedalaşmalıyız. Vedalaşmadan gidemezsiniz.”</p>

  <p>Herkes aynı şeyleri hissediyordu. Yaklaşmak için itişip kakışıyor, sıranın kendilerine gelmesi için gürültü koparıyorlardı. Karanlıkta kimin kim olduğunu anlamak zor olduğundan, küçük Ashar Warmish kalabalığın arasından sıyrılıp yüzünü aydınlatması için ateşin içinden yanan bir dal parçası aldı.</p>

  <p>“Kestrel! Gitmeden benimle vedalaş!”</p>

  <p>Karanlıkta parlayan yüzünü gören Tanner Amos da görülebilmek için yanan bir dal parçası aldı. Ardından hepsi aynı şeyi yaparak ateşin içinden mavi, sarı, kızıl ışık saçan dal parçaları aldılar. Geri dönüp upuzun bir sıra oluşturdular. Kestrel’le Bowman sırayı görünce sessizce gitmenin imkânsız olduğunu anladılar. Herkesle teker teker vedalaşmaları gerekiyordu.</p>

  <p>“Ashar.”</p>

  <p>“Çabuk dön Kestrel.”</p>

  <p>“Tanner.”</p>

  <p>“Sizi özleyeceğim.”</p>

  <p>“Bek. Rollo.”</p>

  <p>“Bowman.”</p>

  <p>Böylece, söylenebilecek onca kelimeden isimlere indirgenen vedalaşmalar, sıranın sonuna kadar devam etti. Silman Pillish, Sarel Amos, kocası ölen Cheer Warmish. Küçük Scooch ve büyük Creoth. Miller Marish ve kızları Fin’le Jet. Miko Mimilith, karısı Lea, Red Mimilith ile oğulları Lolo ve Mo. Yaşlı Seldom Erth’le tombul Lunki, Mumpo’nun elini tutan Bayan Chirish. Aralarında gözyaşları içindeki Seer Such’ın da bulunduğu Such ailesi. Ve en sonda annesiyle babasının arkasında duran Pinto. Pinto alevlerin ışığında hayaletlere benzeyen yüzlerden oluşan sıranın sonuncusuydu.</p>

  <p>“Bundan sonra hepimizin yerini tutman gerekecek Pinto.”</p>

  <p>“Tutacağım.”</p>

  <p>Kestrel küçük kardeşini yanaklarından öpmek için eğildi.</p>

  <p>“Onu benim için de sev,” diye fısıldadı.</p>

  <p>Bowman’la Kestrel sıranın sonuna gelmişti. Jumper onları bekliyordu. Kestrel son bir kez arkasına dönüp, karanlıkta parlayan yüzlere baktı.</p>

  <p>“Hoşça kalın tüm sevdiklerim,” dedi sessizce.</p>
</body>
</html>
