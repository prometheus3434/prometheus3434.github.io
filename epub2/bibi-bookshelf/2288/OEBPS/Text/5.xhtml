<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">5</p>

  <p class="baslik1">Şampiyon Gelinini Seçiyor</p>

  <p>Bowman dev yarığın kenarından hızla ilerliyor; Mumpo, Miller Marish, Tanner Amos, Lolo Mimilith, Shim kardeşler ve Duman onu izliyordu. Bulabildikleri tüm silahları yanlarına almışlardı: kısa kılıçlar, bıçaklar, arabanın altından çıkarttıkları uzun kalaslar. Kimse kedinin farkında değildi.</p>

  <p>Yarık doğudan batıya doğru uzanıyordu. Batıya, bulutlu, beyaz gökyüzünde batmakta olan güneşe doğru ilerliyorlardı. Birkaç metrede bir karşılarına çıkan labirent şeklindeki yarıklar dışında kayalık arazi her yöne doğru dümdüz uzanıyordu. Yarıklar çoğunlukla üzerinden atlanabilecek kadar dardı ama bir tanesi altı metre enindeydi ve durmadan genişliyordu. Aşağıdan, derinlerde akan derenin sesi duyuluyordu. Bowman’m keskin duyuları kardeşi ve diğerlerinin kuzeye götürüldüklerini söylüyordu ama bu dev yarığı geçmenin bir yolunu bulamadıkları sürece batı yönünde ilerlemeye mecburdular ve izler gittikçe soğuyordu.</p>

  <p>“Yarıkların içinden yürümeliyiz,” dedi Tanner Amos. “Tek yol bu.”</p>

  <p>“Kayboluruz,” dedi Bowman başını sallayarak. “Yarıkların nasıl kıvrılıp büküldüğüne baksana. Yönümüzü kaybederiz. Onları bulsak bile nasıl geri döneceğiz?”</p>

  <p>Bayrağın hâlâ görünüp görünmediğini anlamak için gözlerini kısarak güney doğu yönüne baktı. Manth Halkının diğer üyeleri gece için kurumuş nehir yatağında kamp kurmuşlardı. Arama grubu dönüşte yolunu bulabilsin diye batıdaki dağın tepesine el yapımı bir bayrak dikmişlerdi. İnce beyaz ipekten uzun bir şerit halindeki bayrak uzakta, batan güneşin ışığında cesurca dalgalanıyordu.</p>

  <p>Mumpo yarığın kenarında durup batıya, durmadan değişerek uzaktaki dağlara kadar giden yola baktı.</p>

  <p>“Geçebileceğimizi sanmıyorum,” dedi. “Burası Topraktaki-Yarık’a benziyor.”</p>

  <p>Bowman da aynı şeyi düşünmüş, ama diğerlerini umutsuzluğa düşürmemek için düşüncesini kendine saklamıştı. O, Kestrel ve Mumpo yıllar önce Topraktaki-Yarık’ı görmüş ve üzerinden karşıya geçmişlerdi ama o zaman bir köprü vardı. O dev uçurum uzakta, kuzey-batıda, dağların bitimine yakındı ama bu yarığın onun başlangıcı veya sularını okyanusa taşıyan bir ayağı olma ihtimali vardı.</p>

  <p>Durdu. Geride, doğu yönünde, bu büyük yarığa açılan bir başka yarık daha geçmişler, gerekirse buraya inip haydutların labirent dedikleri geçide girebileceklerine karar vermişlerdi. Geri dönmeli miydiler?</p>

  <p>“Birimiz yukarıda kalıp bize rehberlik edebilse çok iyi olurdu.”</p>

  <p>Bowman yüksek sesle düşünüyordu: ama bu imkânsızdı. Onları yukarıdan izleyen kişinin labirentte gittikleri yere gelebilmesi mümkün değildi. Yol, atlanamayacak kadar geniş yarıklarla doluydu.</p>

  <p>“Bana öyle geliyor ki,” dedi Mumpo. Her zamanki gibi dinlenilmeyeceğini düşünerek yavaş ve sessizce konuşuyordu. “Bu yönde gitmeye devam edersek bu koca yarığı asla geçemeyiz. Bu yüzden bu bir işe yaramaz. Vazgeçip kampa geri dönersek onları tamamen kaybedeceğiz, bu da bir işe yaramaz. Ama eğer yarıkların içine girersek bir şansımız olur.”</p>

  <p>Mumpo, aldıkları karar ne olursa olsun kendisinin aramaya devam edeceğini söylememişti. Labirentin içine, dünyanın derinliklerine girer, yaşadığı sürece gece gündüz Kestrel’i bulana kadar arardı. Onu bulduğumda onu alıp götüren adamı öldüreceğim, dedi kendi kendine.</p>

  <p>Bu, boş laf değildi. Mumpo nasıl öldüreceğini biliyordu. İmparatorlukta köleyken ona öldürmeyi öğretmişlerdi.</p>

  <p>Bowman Mumpo’nun bu basit seçim yoluna katılmıyordu.</p>

  <p>“Babamın ne diyeceğini düşün. Genç kızlarımızı kaybettik. Genç erkeklerimizi de mi kaybedeceğiz?”</p>

  <p>Sessizlik çöktü. Hafiften bir miyavlama duydular. Duman zamanının geldiğine karar vermişti.</p>

  <p>“Duman! Buraya nasıl geldin?”</p>

  <p>“Nasıl geldim sanıyorsun?”</p>

  <p>Bowman kedinin aksi yanıtını duymuştu ama, diğerleri tabii ki bir şey duymamışlardı. Tek gördükleri kedinin Bowman’a yaklaştığı ve ayaklarının dibine oturduğuydu.</p>

  <p>“Bizi izlemiş olmalı,” dedi Miller Marish. “Bu kedi sana çok düşkün Bowman.”</p>

  <p>Duman, Miller Marish’e küçümseyerek bakıp Bowman’a döndü.</p>

  <p>“İyi ki gelmişim,” dedi Bowman’a. “Siz yarıkların içine girin. Ben yukarıdan izleyip size yol gösteririm.”</p>

  <p>“Bizi izlemenin mümkün olacağını sanmıyorum Duman. Yarıklar atlayamayacağın kadar geniş.”</p>

  <p>“Atlanamayacak kadar geniş olabilir ama uçulamayacak kadar geniş değil.”</p>

  <p>Bu konuşmayı duymasalar da aralarında bir tür iletişim kurulduğunu anlayan diğerleri beklediler.</p>

  <p>“Yüzüne bakan konuşuyor sanır!” dedi Rollo Shim.</p>

  <p>“Vakit kaybediyoruz,” dedi Tanner Amos.</p>

  <p>Bowman kedinin sırtını okşadı.</p>

  <p>“Ah Duman. Uçamadığını sen de biliyorsun.”</p>

  <p>Duman bozularak ayağa kalktı.</p>

  <p>“Ne sanıyorsun? Seni etkilemek için uydurduğumu mu? Niye seni etkilemek isteyeyim ki? Beni yavru kedi mi sandın?”</p>

  <p>Uzaklaştı.</p>

  <p>“Devam mı ediyoruz yoksa geri mi dönüyoruz?” dedi Bek Shim.</p>

  <p>“Geri dönüyoruz,” dedi Bowman. “Labirente inen yokuşa vardığımızda girip girmeyeceğimize karar veririz.”</p>

  <p>Geriye dönüp doğuya doğru hızla yürümeye başladılar. Kedi, grubun bir parçası olmadığını, sadece onlarla aynı yöne doğru gittiğini göstermek istercesine biraz arkalarından takip ediyordu.</p>

  <p>“Göstereceğim onlara,” dedi sıçrayarak yürürken. “Görecekler!”</p>

  <p>Bir yanı çökmüş yarığa vardıklarında tekrar durdular. Diğerleri dinlenip soluklanırken Bowman tüm duyularını harekete geçirerek Kestrel’in ne yöne götürüldüğünü gösterecek bir işaret aradı. Yanıt geleceğinden pek umudu olmasa da ona seslendi; hiçbir yanıt alamadı. Çok uzaklaşmış olmalıydı. Ama götürüldüğü yolda hâlâ izleri duruyordu.</p>

  <p>“Onu hissedebiliyorum,” dedi.</p>

  <p>“Öyleyse peşinden gidelim,” dedi Mumpo.</p>

  <p>“Ama Mumpo, onu bulsak, onu ve diğerlerini kurtarsak bile nasıl geri döneceğiz? Aşağısı şimdiden karanlık. Hislerim geri dönmemizi sağlayabilecek kadar güçlü değil.”</p>

  <p>Birden bir patırtı duyuldu ve müthiş bir hızla koşan Duman arkalarında belirdi. Yarığın kenarına kadar hızla koşup havaya fırladı. Havada yukarı doğru uzun bir kavis çizdikten sonra dört bacağını da yüzer gibi çırpmaya başladı: ve inanılmaz bir biçimde, düşmek yerine yatay düzlemde yol alıp ikinci kez büyük bir kavis çizdikten sonra diğer tarafta yere indi.</p>

  <p>“Bunu nasıl yaptı?” diye bağırdı Rollo Shim.</p>

  <p>“Uçarak,” dedi Bowman.</p>

  <p>Geniş yarığın diğer tarafında duran Duman dönüp Bowman’a baktı.</p>

  <p>“Ee evlat! Öyle görünüyor ki her şeyi bilmiyormuşsun.”</p>

  <p>“Yine yapabilir misin?”</p>

  <p>“Ne zaman istersen. Bu işte bir kere ustalaştın mı bir daha yeteneğini kaybetmezsin.</p>

  <p>“Öyleyse bizi izle Duman!”</p>

  <p>Diğerlerine dönerek,</p>

  <p>“Gidelim! Kedi bize dönüş yolunu gösterecek!” dedi.</p>

  <p>Daha fazla konuşmadan yarığın meyilli kısmından aşağı inip labirente daldılar.</p>

  <p><br /></p>

  <p>Barra klanının düğün yemeği en büyük ateşin etrafında, orta iskelede verilecekti. Altı Manth gelini arkalarını buz gibi suya, önlerini ateşe verecek şekilde daire biçiminde oturtulmuştu. Her birinin eline bir tabak yemek ve bir tas şekerli su verilmişti; bunlar kendileri için değil bekârların kulübesinde düğün gecelerine hazırlanan kocaları içindi.</p>

  <p>Güneşin batmaya başladığını gören Kestrel zamanın azaldığının farkındaydı. Kardeşinin onları bulabilmesi için işleri bir şekilde yavaşlatmaları gerekiyordu. Ama o zaman bile, iletişim kurabilecekleri kadar yaklaşsa bile buradan nasıl kaçacaklardı?</p>

  <p>Daha önce onlarca defa yaptığı gibi yine nehrin aktığı yarığa bakıp bir çıkış yolu aradı. Her seferinde olduğu gibi, bu defa da sarp kayalıkları tırmanmalarının imkânsız olduğuna; hızla akan nehrin buz gibi sularından sağ çıkamayacaklarına; içeri ya da dışarı giden tek yolun kayalara oyulmuş basamakların tepesindeki kazıklı tünel olduğuna karar verdi. Barra Klanı sığınağını çok iyi seçmişti. Saldırmak için gelenler içeri teker teker girmek, sonra da ölümcül sapanlara kolay hedef olacakları kayalara oyulmuş basamaklardan aşağı inmek zorundaydılar. Tünel girişinin yanındaki yüksek kayada duran gözcüyü görünce bu küçük girişin gece gündüz korunduğunu anladı.</p>

  <p>Bowman yanında kaç kişi getirecekti? Dört? Beş? Bu kadar iyi korunan bir kaleye başarılı bir saldırı düzenlemeleri imkânsızdı. Kendilerinin, nasıl kaçabileceği konusunda da hiçbir fikri yoktu. Klan halkı birazdan uyuyacaktı. Ama onlarla birlikte o küçücük düğün kulübelerinde yatan kocaları gece gizlice kaçmaya çalışırlarsa onları duyacaktı.</p>

  <p>Düşünceleri bölündü. Genç erkekler kollarında renkli bantlarıyla tek sıra halinde bekârlar kulübesinden çıkıyorlardı. Her biri boyunlarındaki aynı renkli banttan tanıdıkları gelinlerini bulup ateşin karşısında yanlarındaki yerlerini aldılar. Ardından büyükler ve şölen başladı.</p>

  <p>Şölen oldukça mütevazıydı. Barra klanı zorlu bir hayat sürüyordu; ancak yaşamlarını sürdürmelerine yetecek kadar yiyecekleri vardı ve başka pek bir şeyleri de yoktu. Şarkılar, hikâyeler yoktu, çok az gülen vardı. Gelinlerin de kutlama yapmak için bir nedenleri yoktu. Bağdaş kurmuş yanlarında oturan kocalarından mümkün olduğunca uzaklaşmış, söylenenleri yapıyor ve yakın temastan kaçınıyorlardı. Kestrel kepçe kulaklı çocuğun kendisini süzdüğünü hissediyor, yemek tabağını suratına geçirmemek için kendisini çok zor tutuyordu. Şimdi patlamanın sırası değildi.</p>

  <p>Büyükler ayaklarıyla platforma vurmaya başladı.</p>

  <p>“Aya! Aya! Aya!”</p>

  <p>Günün onurlu şampiyonu Rufy Blesh’i selamlıyorlardı. Rufy Blesh selamlarını aldığını göstermek için soğuk bir şekilde kafasını eğip tek başına oturdu. Temizlenmişti ama yaralı yüzü hâlâ insanın içini paralıyordu. Kestrel onu yakından izlerken sonunda kafasında kaçmalarını sağlayabilecek bir plan oluşmaya başladı.</p>

  <p>Madriel yeni gelinleri yakından izliyor, erkeklerine nasıl hizmet edecekleri konusunda onları bilgilendirip hatalarını düzeltiyordu.</p>

  <p>“Kadınlar kendileri yemeden önce kocalarını yedirip içirir,” dedi. “Klanımızın geleneği böyle.”</p>

  <p>“Tek başına oturana kim yemek verecek?” diye sordu Kestrel. Sorusu sessizlikle karşılandı. “En fazla o acı çekti. En güçlü olduğunu kanıtladı. Onun gelini nerede?”</p>

  <p>Barra, Rufy Blesh’e baktı ve Kestrel’e dönüp başıyla onayladı.</p>

  <p>“Doğru söylüyorsun. Ama o kimseyi seçmedi.”</p>

  <p>“Kurdeleyi yere attı,” dedi Madriel. “Hiçbirinizi istemedi.”</p>

  <p>“Bitkindi ve acı çekiyordu,” dedi Kestrel. “Şimdi dinlendi. Belki şimdi seçimini yapmak ister.”</p>

  <p>“Gelinlerin hepsi seçildi.”</p>

  <p>Kestrel, Rufy Blesh’i izliyordu. Rufy açık olan tek gözüyle ifadesiz bir şekilde ona bakıyordu.</p>

  <p>“Şampiyon kimi istiyorsa seçebilir. O seçimini yapana kadar hiçbirimiz özgür değiliz. Klanın geleneği böyle,” dedi Kestrel.</p>

  <p>Barra kaşlarını çatıp bir süre sessizce düşündü. Sonra iç çekip,</p>

  <p>“Bu doğru,” dedi.</p>

  <p>Ciddi bir ifadeyle Rufy Blesh’e döndü.</p>

  <p>“Şimdi gelinini seçmek istiyor musun?”</p>

  <p>Rufy gözlerini Kestrel’den ayırmıyordu. Sonunda başını eğdi.</p>

  <p>Ateşin etrafında oturan insanlardan bir homurtu yükseldi. Böyle bir şey daha önce görülmemişti. Barra işaret etti ve erkekler ayağa kalktılar.</p>

  <p>“Tabaklarınızı ve taslarınızı bırakın,” dedi Madriel gelinlere. “Kurdelelerinizi çözün.”</p>

  <p>Kumaş parçalarını toplayıp birer birer genç adamlara geri verdi. Rufy Blesh mavi kurdelesini alıp ateşe karşı durdu. Diğerleri daha önce şeritlerinin durduğu sıraya göre arkasında dizildiler. Sonuncu, kafasını sallayıp alçak sesle homurdanarak sıradan çekildi.</p>

  <p>Herkes hazır olduğunda Barra;</p>

  <p>“Seçimini yap,” dedi.</p>

  <p>Rufy bu defa tereddüt etmedi. Ateşin ışığında öne doğru bir adım atıp rengini Kestrel’in kucağına bıraktı. Barra başını eğerek gönülsüzce onayladı. Bu genç kadın belli ki Manth gelinlerinin lideriydi; dolayısıyla klanın gelecekteki lideri için uygun bir eşti.</p>

  <p>Diğerleri onu izledi. Kestrel’i seçen çocuk dışında hepsi öncekiyle aynı seçimleri yaptılar. Kestrel’i seçen, sırası geldiğinde kendisine haksızlık yapıldığını göstermek istercesine suratını asıp omuzlarını silkerek daha önce en son seçilen Ashar Warmish’i seçti.</p>

  <p>Bütün bunlar Kestrel’in planladığı gibi zaman almıştı. Düğün şöleni kaldığı yerden başladığında ateş küçülmüş, hava kararmıştı. Kestrel kendisine gösterildiği gibi Rufy’ye etini ve içeceğini uzattı. Rufy, sessizce, yaraları yüzünden çenesini yavaş hareket ettirerek yiyip içti. O ve Kestrel konuşmuyor, birbirlerine bakmıyorlardı bile. Rufy yemeğini bitirip tabağını ona geri verdiğinde Kestrel parmağıyla tabakta kalan yağa: BİZE YARDIM ET, yazdı.</p>

  <p>Rufy okuyup belli belirsiz kafasını eğdi. Bu yeterliydi.</p>

  <p>Barra ayağa kalktı.</p>

  <p>“Son ışık da gitti,” dedi. “Ateş küçüldü, hepimiz yorgunuz. Düğün kulübeleriniz hazır. Gelinlerinizi alıp karşı kıyıya geçin.”</p>

  <p>Kestrel hâlâ vakit kazanması gerektiğinin farkındaydı.</p>

  <p>“Klanın babası,” dedi. “Biz Manth’ların da kendimize göre geleneklerimiz var. Bizim için düğün gecesi çocukluktan çıkıp kadınlığa adım attığımız gecedir. Bu gecede çocukluğumuza veda eder, yeni bir hayatın eşiğinden geçeriz.”</p>

  <p>Diğer Manth kızları dinliyor, gizlice birbirlerine bakıyorlardı. Daha önce bu geleneği hiç duymamışlardı. Kestrel uyduruyordu.</p>

  <p>Bundan habersiz olan Barra, saygıyla yaklaştı.</p>

  <p>“Ne yapmak istiyorsun çocuğum?”</p>

  <p>“Manth geleneklerine göre baba,” dedi, baba denmesinden hoşlandığını gören Kestrel, “gelin düğün gecesinin ilk bölümünü kocasıyla birlikte sessizlik içinde hareket etmeden geçirir. Bu zaman zarfında ruhları birbiriyle dost olur. Ardından gelinler kocalarını bırakıp son bir kez toplanır, buna gelinlerin toplanması deriz.” Kestrel elinden geldiğince hızlı uydurmasına rağmen, ciddi yüzünden hiçbir şey anlaşılmıyordu. “Gelinlerin toplanması sırasında çocukluğumuza veda ederiz. Sonra kocalarımıza döner yeni hayatımızın eşiğinden içeri adımımızı atarız.”</p>

  <p>“Anlıyorum.” Barra karısına baktı. Karısı omuzlarını silkip başıyla onayladı.</p>

  <p>“Bir zararı yok,” dedi Madriel.</p>

  <p>Barra bir süre düşündükten sonra, “Artık Manth değilsiniz,” dedi. “Buna rağmen, son bir kez geleneklerinizi yerine getirmenizde bir zarar görmüyorum. Çocukluğunuza Manth gelenekleriyle veda edin ve klandaki yeni hayatınıza başlayın.”</p>

  <p>“Teşekkürler baba,” dedi Kestrel. Ona boyun eğdiğini göstermek için gözlerini yere indirdi; kendisini suyun karşı tarafına geçirmesi için Rufy Blesh’e elini uzattı.</p>

  <p>Madriel gitmeden önce genç erkeklerle konuştu.</p>

  <p>“Gelinlerinize saygı gösterin. Geleneklerine uyun.”</p>

  <p>Çiftler teker teker dar köprüden suyun karşı tarafındaki platforma geçtiler. Soluk ay ışığı altında düğün kulübeleri duruyordu.</p>

  <p>Kestrel dönüp arkadaşlarının korku dolu gözlerine baktı. Hepsi de ona bakıyor, bir şeyler söylemesini ya da kendilerini kurtaracak bir şeyler yapmasını bekliyorlardı. Arkasına dönüp bakışlarıyla onlara bir planı olduğunu, cesur olmalarını söylemeye çalıştı. Seer Such’ın beline sımsıkı doladığı ellerinin nasıl titrediğini görünce zaten, Bowman’ın onları bulacağını bilen kendisinden çok daha cesur olduklarını anladı.</p>

  <p>“Sessizce oturun,” dedi. “Vakit geldiğinde sizi çağıracağım.”</p>

  <p>Kestrel eğilip kulübenin alçak kapısından içeri girdi. Alçak tavanlı kulübede hiç ışık yoktu. El yordamıyla samandan bir yatak ve üzerinde yün bir battaniye bulup oturdu. Rufy Blesh de onu izleyip başka yer olmadığından yanına oturdu. Kestrel bacağına değen dizinin titrediğini hissedebiliyordu.</p>

  <p>Birkaç dakika boyunca ikisi de konuşmadı. Kestrel’in gözleri yavaş yavaş karanlığa alışıyordu. Kulübenin kemerli kapısından klan üyelerinin iskelelerdeki ateşleri söndürüp topluca yatılan büyük kulübelere çekildiklerini görebiliyordu.</p>

  <p>Yandaki kulübelerden duyulmasın diye alçak sesle konuştu.</p>

  <p>“Babalar ne zaman uyur?”</p>

  <p>“Az sonra.” O kadar kısık sesle konuşuyordu ki Kestrel bile ne dediğini zor duyuyordu.</p>

  <p>“Nöbetçiler ne zaman değişiyor?”</p>

  <p>“Şafakta.”</p>

  <p>Sessizlik oldu. Suyun karşı tarafında ateşin son kalan korları da çıtırdayarak söndü. Nehir sonsuz akışını sürdürüyordu. Kulübelerden hiçbir ses ya da kıpırtı gelmiyordu.</p>

  <p>Kestrel dikkatle Bowman’ı dinledi. Yaklaştığını hisseder gibiydi ama her seferinde somut bir şey duyamadan kayboluyordu. Rufy Blesh sessizdi.</p>

  <p>“Kardeşim geliyor,” dedi Kestrel. “Bowman geliyor.”</p>

  <p>Rufy konuştu.</p>

  <p>“Kaç kişi?” diye sordu.</p>

  <p>Kestrel onu anlamıştı. Bir an için, maymun kafesini kaplayan alevler, parmaklıkların ardında can çekişen insanların çığlıkları gözünün önüne geldi.</p>

  <p>“Yirmi,” dedi.</p>

  <p>Rufy başını eğdi. Daha da alçak sesle,</p>

  <p>“Kimler?” diye sordu.</p>

  <p>“Amareth. Helmo.” Yalnızca isimleri kalmıştı: gömülemeden, anılamadan gitmişlerdi. Acımasız zamanlardı. “Yaşlı Sep. Mooth’ların oğlu.” İsmini hiçbir zaman hatırlayamamıştı ama nasılsa şimdi aklına gelmişti. “Chaser Mooth ve Pia.”</p>

  <p>“Pia!”</p>

  <p>Elbette: Rufy Blesh bir zamanlar Pia Greeth’le yakındı. Hatta ona evlenme teklif edeceği söylentileri bile çıkmıştı. Ama sonra Pia, Tanner Amos’la evlenmişti. Pia, Rufy kaçtığı için ölmüştü.</p>

  <p>Rufy başka bir şey sormadı. Öğrendikleri onu sarsmış görünüyordu. Kestrel onun acısını dindirmek için ne söyleyebileceğini bilmiyordu; aslına bakılırsa acı çekmeyi hak ettiğini düşünüyordu.</p>

  <p>Öte yandan planı için ona ihtiyacı vardı.</p>

  <p>“Rufy,” dedi. “Bütün bunlar geride kaldı. Şimdi yardımına ihtiyacımız var.”</p>

  <p>“Ne yapmamı istiyorsun?”</p>

  <p>“Silaha ihtiyacımız var. Kılıç, bıçak, ne olursa.”</p>

  <p>“Neye yarayacak? Çok fazlalar.”</p>

  <p>“Bize silah getir. Biz bir yolunu buluruz.”</p>

  <p>Rufy sustu. Kestrel ne söylese boş olduğunu bilerek bekledi. Daha önce yaptığı gibi kararı yine kendisi verecekti.</p>

  <p>Rufy, “Mutfak kulübesinde bıçaklar var,” diyerek sessizliği bozdu. “Et bıçakları.”</p>

  <p>“Görünmeden onları alabilir misin?”</p>

  <p>Rufy sönmekte olan ateşlere doğru baktı. Klan uyuyordu.</p>

  <p>“Evet.”</p>

  <p>“Hepimize birer tane al.”</p>

  <p>“Bu insanları tanıyorum. Acımasızdırlar. Klanda hiç yaşlı insan yok. Güçten düşüp iş göremez hale geldiklerinde ölmeleri için nehre atılıyorlar.”</p>

  <p>“Korkuyor musun?”</p>

  <p>“Korkmak mı? Korkmak için nedenim yok. Hayır, Kestrel. Ben yalnızca sizi uyarıyorum. Size yardım etmek istiyorum.”</p>

  <p>“Öyleyse gidip bıçakları getir.”</p>

  <p>Bunun üzerine daha fazla konuşmadı. Ayağa kalktı, eğilerek kapıdan dışarı çıkıp ince köprüden karşıya geçti. Kestrel soluk ay ışığında sessiz bir gölge gibi ilerleyişini izledi. Başını kaldırıp yüksek kaya duvarların tepesine baktı. Gri bulutların altında bir kedi silueti gördü.</p>
</body>
</html>
