<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">3</p>

  <p class="baslik1">Sisi’nin Öpücüğü</p>

  <p>Yarıklar gittikçe sıklaşıyor ve genişliyordu. Sanki uzun zaman önce yaz sıcağında kavrulmuş ve kötü sırlanmış bir tabak gibi çatlamış arazi, gelişigüzel zikzaklar çizen yarıklarla kaplıydı. Başlangıçta yalnızca birkaç santim büyüklüğündeki çatlaklar, kuzeye doğru yol aldıkça üzerinden aşılamayacak genişlikte yarıklara dönüştüğünden, bunların arasından kendilerine yol bulmak zorunda kaldılar.</p>

  <p>Ortada yol falan yoktu ama kendilerinden önce oradan geçen yolcuların kullandığı patika kolayca görülebiliyordu. Sert çimenler insanların ve hayvanların ayakları altında ezilip yarıkların arasından geçen dolambaçlı bir yol oluşturmuştu. Patika bir süre sonra alçalarak, uzun zaman önce kurumuş bir dere yatağına benzeyen doğal bir oluğun içine girdi. Genişliği on metreden fazla olmayan patika ince çatlakların arasından kıvrıla kıvrıla, durmadan alçalarak ilerliyordu. Yol fark edilmeyecek kadar hafif bir meyille alçalsa da yol kenarları yavaş yavaş yükselerek yolcuların boyunu aştı.</p>

  <p>Hanno Hath bu dere yatağı yoldan hoşlanmamıştı. Başka bir yol bulmaları için yan duvarların tepesine gözcüler gönderdi; Mumpo batıdaki, Tanner Amos doğudaki tepeye tırmandı. Meyilli yan duvarların yüzeyi ayaklarının altından kayan küçük taşlarla kaplıydı, bu da tırmanmayı güçleştiriyordu. Her adımda yerinden oynayan taşlar yolunun üzerindeki ufak taşları toplayarak küçük çığlar halinde aşağı yuvarlanıyordu.</p>

  <p>“Ne görüyorsun Mumpo? Başka bir yol var mı?”</p>

  <p>“Hayır,” diye seslendi Mumpo. “Yarıklar çok geniş.”</p>

  <p>Mumpo batı tepesinden yarıkların her yöne doğru arttığını, genişleyip derinleştiğini görmüştü. Kurumuş dere yatağı tek yoldu.</p>

  <p>Öğleden sonra dinlenmek için yeniden durduklarında yol daha da derinleşmiş, dik yamaçları olan bir vadiye dönüşmüştü. Mumpo’yla Tanner önce dikkatle, sonra taşların dibe yuvarlanmasına aldırış etmeden koşarak tepelere tırmandılar.</p>

  <p>“Hâlâ bir şey yok mu?”</p>

  <p>“Her yerde sadece yarıklar var.”</p>

  <p>Hanno Hath oğluna döndü. “Yakınlarda su var mı Bo?” Bowman başını salladı. Bazen kaynak ve derelerin varlığını sezebiliyordu, ama şu anda hiçbir şey hissetmiyordu.</p>

  <p>“Kokusunu duyamıyorum.”</p>

  <p>“Canım?”</p>

  <p>Bu, yere oturmuş, sırtını arabanın tekerleklerinden birine yaslamış yerleşmeye çalışan Ira Hath’aydı. Ira, gözlerini kapadı. Doğru yolda olduklarından emin olmak için bunu günde birkaç kez yapıyordu. Rüzgârın yönünü kestirmeye çalışmak gibiydi ama yüzünde hissettiği rüzgâr değil sıcaklıktı. Hafif ama belirgin bir histi. Ona anayurda giden yolu gösteriyordu. Bu hissin tarif edilmesi zor bir başka yanı daha vardı: gittikçe artan bir fırtına öncesi sessizliği. Ira diğerlerine yaklaşan bu zamandan ne kadar korktuğundan hiç söz etmemişti. Daha hızlı gitmeleri mümkün değildi. Ortalığı telaşa vermenin bir anlamı yoktu. Hanno’yla konuştuğunda buna rüzgârın şiddetlenmesi diyordu: rüzgâr her gün biraz daha şiddetleniyordu. Bir sığınak bulmalı, fırtına patlak vermeden önce anayurda varmalıydılar; yoksa yaklaşan rüzgâr onları alıp götürecekti.</p>

  <p>Kocası önünde çömelip ellerini avuçlarının arasına aldı.</p>

  <p>“Yaklaşıyor muyuz?” diye sordu.</p>

  <p>“Evet. Daha yakınız.”</p>

  <p>“Ya sen?”</p>

  <p>“Anayurdu görene kadar yaşayacağım. Bunu daha önce de söylemedim mi?”</p>

  <p>Hanno kendi payından ayırdığı son ekmek parçasını bir bardak sütle birlikte ona verdi. Hatırı için biraz yiyip içti ama aç değildi.</p>

  <p>“Zayıflıyorsun,” dedi Hanno kızar gibi yaparak. “Sana verilen şeyleri yemelisin.”</p>

  <p>Gülümseyerek kocasının endişeli yüzüne bakıp ne kadar iyi bir adam olduğunu düşündü.</p>

  <p>“Hepimize düşen bir rol var Hannoka. Ondan sonra gitme zamanımız gelecek.”</p>

  <p>“Daha değil,” dedi Hanno emredercesine. “Daha değil.”</p>

  <p>“Hayır. Daha değil.”</p>

  <p><br /></p>

  <p>Herkes dinlenirken Sisi gittikçe huzursuzlaşıyordu.</p>

  <p>“Otur tatlım,” dedi Lunki. “Güneş batmadan iki saat daha yürüyeceğiz. Ayaklarını dinlendir.”</p>

  <p>“Yere uzanmalısınız,” dedi Scooch. “Ayaklarınızı başınızdan yukarıya kaldırın. İşin sırrı bu.”</p>

  <p>“Başımızdan yukarıya mı?” diye sordu Lunki şaşkınlıkla.</p>

  <p>Küçük Scooch taşlı zemine sırt üstü yattı, bacaklarını dikip topuklarını arabanın kenarına dayadı.</p>

  <p>“Böyle. Ayaklarınızın bütün ağırlığını alır.”</p>

  <p>Lunki yere yatıp topuklarını onunkilerin yanına dayadı.</p>

  <p>“Evet!” diye bağırdı şaşkınlıkla. “Ağırlığın azaldığını hissedebiliyorum!”</p>

  <p>Aynısını yapmasını söylemek için Sisi’ye döndü ama hanımı ortadan kaybolmuştu. Az ileride huzursuz bir şekilde dönerek daireler çiziyordu.</p>

  <p>“Onun nesi var? Niye oturmuyor?”</p>

  <p>“Çok zayıf,” dedi Scooch.</p>

  <p>“Öyle mi dersin?”</p>

  <p>“Hiç şüphesiz. İnsan vücudunun biraz dolgunluğa ihtiyacı vardır, yoksa sinirler dışarı fırlar.”</p>

  <p>“Zavallı bebeğim! Haklısın, sinirleri dışarı fırlamış. Fazla hassas.”</p>

  <p>Sisi Bowman’ın yanına gidip onunla konuşmak ve... ve kim bilir başka ne utanç verici şeyler yapmak için ani ve dayanılmaz bir istek duyuyordu. Gururu onu dizginliyordu ama arzusu gittikçe şiddetleniyordu.</p>

  <p>Bowman az ileride Kestrel’le konuşuyordu. O da Sisi gibi huzursuzdu ama tamamen farklı nedenlerden.</p>

  <p>“Artık bitmesini istiyorum,” dedi. “Artık gelip beni almalarını ve bu işin sona ermesini istiyorum. Niye gelmiyorlar? Geçen her saat rüzgârın biraz daha şiddetlendiğini hissediyorum. Yakında gelmeleri gerek.”</p>

  <p>“Sana ihtiyaç duyduklarında geleceklerdir,” dedi Kestrel. “Gerektiğinden önce gitmeni istemiyorum.”</p>

  <p>Kestrel kardeşinin, kaderinin Ozanlara katılmak olduğuna inandığını biliyordu ama nasıl ayrılabileceklerine aklı ermiyordu.</p>

  <p><i>Birlikte gideceğiz,</i> diye düşündü. <i>Her zaman birlikte gittik.</i></p>

  <p>Bowman onun düşüncesini duydu.</p>

  <p>“Gitmek istemiyorum. Ama bu şekilde devam edemem. Nasıl bir his olduğunu bilemezsin.</p>

  <p>“Biraz hissedebiliyorum.”</p>

  <p>İçindeki kargaşayı, ruhundaki hiç dinmeyen kavgayı hissedebiliyordu. Bowman o kadar açıktı ki, hiçbir şeye karşı koyamıyor, gökyüzü gibi her şeyi içine alıyordu. Manth Halkı’nın göçebe düşleri, Morah’ın vahşi gücü, Siren’in tatlı, sözsüz şarkıları, hepsi zihninin ufkunda dolaşıyor, rüzgârın sürüklediği bulutlar gibi birbirini kovalıyordu.</p>

  <p>“Sizi bırakmak istemiyorum,” dedi. “Ama vakit geldiğinde onların yanında olmak zorundayım.”</p>

  <p>“Ya sonra?”</p>

  <p>“Benim için sonrası yok.”</p>

  <p>“Sensiz mi kalacağım?”</p>

  <p><i>Sorma. Beni affet.</i></p>

  <p>Kestrel bu sessiz kelimeleri duyduğunda teninde, gömleğinin altında bir şeyin kıpırdandığını hissetti. Hissettiği, bir zamanlar rüzgâr çalgısının anahtarı olan, boynunda takılı gümüş kolye ucuydu. Onu o kadar uzun zamandır takıyordu ki varlığını unutmuştu. Şimdi kımıldıyor, göğsüne bastırıyor, vücudunun bir parçası gibi sıcaklık yayıyordu. Onun o çok iyi bildiği şeklini ve ağırlığını hissetti; zihninde varlığından habersiz olduğu bir kapı açıldı. Kapının ardında Bowman’la ikisi şimdi olduğu gibi birlikteydiler; ama biraz ileride kardeşini tek başına, kayıp, kalbi kırık ona seslenirken gördü.</p>

  <p>Öyle gerçek, öyle yalnız görünüyordu ki içinden ona seslendi.</p>

  <p><i>Seni asla bırakmayacağım. Gitmiş gibi görünsem bile her zaman yanında olacağım.</i></p>

  <p>Bowman bu sözleri duyunca şaşırdı.</p>

  <p>“Ne demek istiyorsun Kess? Neden böyle dedin?”</p>

  <p>“Bu olacaklar,” dedi yüksek sesle, düşündüğü için yavaş konuşarak, “peygamberin yazdığı bu şeyler, zulüm zamanı, ateş rüzgârı, bütün bunlar bizi aşan şeyler.”</p>

  <p>“Evet, hem de çok.”</p>

  <p>“Dünyayı yaratan ya da yok edecek olan bizler değiliz.”</p>

  <p>“Hayır.”</p>

  <p>“Bizim görevimiz, bize verilen kısacık zamanda, olması gerekenin içindeki küçük rolleri oynamak.”</p>

  <p>“Evet.”</p>

  <p>“Öyleyse korkmaya ya da ümit etmeye gerek yok. Çağrılmayı beklemeli, yapmamız gerekeni yapmalıyız.”</p>

  <p>“Evet.”</p>

  <p>Kestrel hafifçe Bowman’ın yanağını okşadı.</p>

  <p>“Yakında olacak kardeşim. Daha yakında olmasını isteme.”</p>

  <p><br /></p>

  <p>Sisi kendisini daha fazla tutamadı. Sonucu ne olursa olsun Bowman’ın yanına gitmeliydi. Başını kaldırıp prensesken sık sık takındığı buyurgan bakışla insanların yanından geçip Bowman’la Kestrel’in yanına gitti. Sisi yapacağı şeyden hayatı boyunca utanacağını biliyordu ama içinde yanan tutku karşı koyamayacağı kadar güçlüydü. Ne olursa olsun yapacaktı, gelecek kendi başının çaresine bakabilirdi.</p>

  <p>Yaklaşınca Bowman’la Kestrel’in şaşkın gözlerle kendisine baktıklarını gördü. O kadar farklı mı görünüyorum? diye düşündü. Yüzümden okunuyor mu?</p>

  <p>“Bizi yalnız bırak Kestrel,” dedi. “Bowman’la yalnız konuşmak istiyorum.”</p>

  <p>“Evet, elbette,” dedi Kestrel merakla. Bowman gözleriyle ona işaret edip içinden, <i>Beni bırakma,</i> diye seslendi. Ama Kestrel uzaklaşmıştı bile.</p>

  <p>Sisi’yle yalnızdı. Gözlerini dikmiş öyle dikkatle ona bakıyordu ki Bowman yüzünün kızardığını hissetti.</p>

  <p>“Yola çıkmak üzereyiz,” dedi. “Diğerlerinin yanına gitmeliyiz.”</p>

  <p>“Biraz sonra,” dedi Sisi.</p>

  <p>Koluna hafifçe dokunarak Bowman’ı şaşırttı. İmparatorluk’tan ayrıldıklarından beri bu kadar cüretkâr davranmamıştı.</p>

  <p>“Güzelliğimi kaybettiğim için beni sevemeyeceğini biliyorum,” dedi, “ama ben seni sevebilirim.”</p>

  <p>“Sisi, böyle konuşmamalısın.”</p>

  <p>“Nedenmiş? Gururumdan başka kaybedecek neyim var? Gururumdan sıkıldım artık.”</p>

  <p>“Anlamıyorsun. Senin beni sevmen ya da benim seni sevmem bir şeyi değiştirmiyor. Kısa süre sonra beni almaya gelecekler ve beni bir daha hiç göremeyeceksin.”</p>

  <p>“Kısa süre sonrası kimin umurunda? Şimdi ikimiz de buradayız.”</p>

  <p>Bowman’ın kolunu okşadı.</p>

  <p>“Senin için ne yapabilirim bilmiyorum Sisi.”</p>

  <p>“Ben biliyorum.”</p>

  <p>Bowman’ı gözlerinin içine bakmaya zorladı.</p>

  <p>“Yalnızca şimdilik, birkaç dakikalığına beni seviyormuş gibi davranamaz mısın?”</p>

  <p>“Lütfen Sisi, bence bu–”</p>

  <p>“Yaralarıma dokun.”</p>

  <p>Bowman karmaşık duygular içinde Sisi’nin yüzüne baktı.</p>

  <p>“Yaralarımdan iğreniyor musun?”</p>

  <p>“Hayır.”</p>

  <p>“Dokun onlara.”</p>

  <p>Bowman elini uzatıp parmağının ucuyla leylak rengi çizgiye dokundu. Kabuğun dokusunu, kabuğun düştüğü yerde oluşan yeni derinin yumuşaklığını hissetti. Bunu, ona acıdığı ve Sisi onu zorladığı için yapmıştı.</p>

  <p>“Şimdi dudaklarıma dokun.”</p>

  <p>Dudaklarına dokundu. Yumuşak ve ıslaktılar.</p>

  <p>“Benden ne istiyorsun Sisi?”</p>

  <p>“Beni öpmeni istiyorum.”</p>

  <p>Ona bakan iri, kehribar gözlerde utanma yoktu. Bowman ilk kez kendi şaşkınlığını düşünmeyi bırakıp dikkatini ondaki bu değişikliğe verdi. Tanıdığı Sisi asla böyle doğrudan bir istekte bulunmazdı. Ona bir şeyler olmuştu.</p>

  <p>“Seni öpeyim mi?” Zaman kazanmaya ihtiyacı vardı. “Neden?”</p>

  <p>“Çünkü seni seviyorum.”</p>

  <p>“Nişanlı değiliz.”</p>

  <p>“Umurumda değil. Senin umurunda mı?”</p>

  <p>Kendisiyle konuşanın Sisi olmadığından emindi. Bu, onun içindeki tutku sineğiydi. Zihnine ulaşabilmek için daha yakın temasa gereksinimi vardı.</p>

  <p>“Gözlerini kapat,” dedi Sisi. “O zaman yara izlerini görmezsin. Öpücük de aynı derecede tatlı olur.”</p>

  <p>Bowman gözlerini kapadı. Sisi kollarının arasına geldi. Dudakları dudaklarına değdi. Öpüşürken vücudunun ürperdiğini hissetti ve kısacık bir an, daha önce hiç böyle öpüşmediğini düşündü. Sevgi ve heyecan dolu bir yakınlaşmaydı. Vücutlarının birbirine değmesi öpüşme hissini tamamladı. Ona sımsıkı sarıldı; elleri incecik sırtına, dudakları dudaklarına dokundu, sırlarını paylaştılar–</p>

  <p>Hayır! Bowman silkinip zihnini kurtardı. Öpücüğün ardına uzanıp Sisi’nin tutku sarhoşu zihninin derinliklerine daldı. Ona daha sıkı sarıldıkça Sisi onu daha da tutkuyla, çaresizce, sanki tek kurtuluşu onu öpmekmiş gibi öpüyordu. Gittikçe daha derinlere indi ve sonunda içinde kıvrılmış duran yaratığı buldu. Onu sımsıkı yakaladı, Sisi’yi kollarının arasında tutmaya devam ederek çekip çıkardı. Son bir direnişten sonra uçup giden yaratığın, kanatlarının vızıltısını duydu.</p>

  <p>Sisi kollarına düştü. Diğerlerini korkutmamak için onu tuttu. Kendilerini izleyen birileri olup olmadığını, kimsenin öpüştüklerini görüp görmediğini anlamak için etrafa bakındı. Herkes ayaklanmış, yola devam etmek için hazırlanıyordu. Gördülerse bile belli etmiyorlardı.</p>

  <p>Ayıldığında Sisi’nin kafası karışıktı.</p>

  <p>“Ne oldu?”</p>

  <p>Sisi olanları hatırlayınca kıpkırmızı kesildi.</p>

  <p>“Ah!”</p>

  <p>“O sen değildin,” dedi Bowman aceleyle. “İçine giren bir şey seni buna zorladı.”</p>

  <p>“Sinek mi?”</p>

  <p>“Evet.”</p>

  <p>“Beni sarhoş mu etti?”</p>

  <p>“Evet, öyle de denebilir.”</p>

  <p>Sisi utançla gözlerini çevirdi.</p>

  <p>“Seni öpmeme neden oldu, öyle değil mi?”</p>

  <p>“Evet.”</p>

  <p>“Özür dilerim.”</p>

  <p>“Önemli değil. Kendinde değildin.”</p>

  <p>Atlar arabaya koşuluyor, herkes yürüyüş sırasındaki yerini alıyordu.</p>

  <p>“Sinek senin de içine girdi mi?”</p>

  <p>“Hayır.”</p>

  <p>“Ama yine de beni öptün.”</p>

  <p>“Böceği çıkartabilmek için sana yakın olmam gerekiyordu.”</p>

  <p>“Anlıyorum. Onu çıkartabilmek için.</p>

  <p>Diğerlerinin yanına döndüklerinde Bowman, meraklı bakışlardan görüldüklerini anladı. Açıklama yapması gerekiyordu.</p>

  <p>“Böcek hâlâ aramızda. Az önce onu Sisi’nin içinden çıkarttım,” dedi.</p>

  <p>“Bebeğim! iyi misin?”</p>

  <p>“Evet Lunki, iyiyim.”</p>

  <p>“Tetikte olun!”</p>

  <p>“Herkes yerine,” dedi Hanno. “Gözcüler yerlerine. Güneşin batmasına bir saatimiz kaldı.”</p>

  <p>Yeniden yola koyuldular.</p>

  <p>Bowman kafilenin ortasından yürüyerek herkesin sırlarını açığa çıkaran vızıltıyı dinledi. Hiçbir şey duyamadı, tuhaf davranan kimse de yoktu. Tehlike geçince Sisi’nin onu öptüğünü hatırlayıp rahatsız oldu. Kendisini öpenin o olmadığını, onu kontrol altına alan yaratık olduğunu söylemişti ama hisleri öyle söylemiyordu.</p>

  <p>Arkasında ayak sesleri duydu; döndüğünde kendisine doğru koşan Kestrel’i gördü. Kızardı, kendi kendine Kestrel’in Sisi’yle ilgili endişelerini gidermesi gerektiğini unuttuğu için kızardığını söyledi.</p>

  <p>“Bir şeyi yok,” dedi. “İçindekini çıkarttım.”</p>

  <p>Kestrel merakla ona baktı.</p>

  <p>“Geri gelir mi dersin?”</p>

  <p>“Evet, muhtemelen, ama nerede ortaya çıkacağını bilmiyorum. Onu görmedim bile. Birini sokana kadar öyle bir şey yokmuş gibi. Sonra da sanki soktuğu kişinin bir parçası oluyor.”</p>

  <p>“Sisi’yi nasıl sarhoş ettiğini gördüm.”</p>

  <p>“Yaratığı çıkartabilmek için ona dokunmam gerekiyordu.”</p>

  <p>“Evet, elbette ona dokunman gerekiyordu.”</p>

  <p>İkisi de öpüşmek kelimesini kullanmamıştı. Söylenmeyen sözcük aralarında, havada asılı kaldı. Daha önce birbirlerine söyleyemedikleri bir şey olmamıştı. Bowman kız kardeşinin sessizliğini hissetti ve mutsuz oldu.</p>

  <p>“Tuhaf bir şey oldu–”</p>

  <p>“Haydutlar!”</p>

  <p>Mumpo’nun bağırışı aralarındaki konuşmayı böldü. Bowman arkasına döndüğü sırada ileriden bir gürültü duyuldu; yamacın neredeyse yarısı tozu dumana katarak aşağı, dere yatağına yuvarlanıyordu.</p>

  <p>“Durun!” diye bağırdı Hanno. “Silahlarınıza!”</p>

  <p>Bowman’la Kestrel arabaya koştu. Arkalarından ikinci bir gümbürtü koptu: ikinci heyelanla geri çekilmeleri de imkânsız hale gelmişti. Kapana kısılmışlardı.</p>

  <p>“Mumpo! Tanner! Aşağı inin!”</p>

  <p>Gözcüler yuvarlanarak yamaçlardan aşağı inip çılgınca bir telaşla kendilerini savunmak için kılıç, yaba ve odunlara sarılan diğerlerine katıldılar.</p>

  <p>“Kaç kişiler?”</p>

  <p>“Bir düzine. Belki daha fazla.”</p>

  <p>Birkaç dakika sonra kendileri de kaç kişi olduklarını gördüler. Batı tarafında uzun, ince, yüzü maskeli bir adam belirdi; ardından bir başkası ve sonra üç kişi daha ona katıldı. Beyaz kış göğüne karşı, sessiz durdular. Üzerlerinde, ne bulurlarsa toplayan mülteciler gibi kat kat, çeşit çeşit giysiler vardı. Bol giysiler bellerinden, dirsek ve dizlerinden kumaş parçalarıyla bağlanmıştı. Omuzları, boyunları, yüzleri ve başlarının etrafı yalnızca gözleri açıkta kalacak şekilde maske gibi uzun atkılarla sarılıydı.</p>

  <p>“Haydut olduklarına şüphe yok,” dedi Hanno.</p>

  <p>Etraflarını saran tepelerin üzerinde sayıları gittikçe artıyordu. Bowman batıda on üç, doğuda sekiz kişi saymıştı. Silahsız görünüyorlardı.</p>

  <p>“Kılıçları yok,” dedi babasına fısıltıyla. “Onlarla başa çıkabiliriz sanıyorum.”</p>

  <p>Daha sözlerini tamamlayamadan maskeli adamlardan biri kemerinden bir kayış çıkarttı ve eğilip yerden bir taş aldı.</p>

  <p>“Sapanı var!” diye bağırdı Rollo Shim.</p>

  <p>Haydut kayışı başının üzerinde hızla çevirdi. Sapan havada ıslık çaldı. Tek eliyle taşı savurarak fırlattı. Vadiye doğru fırlayan taş Creoth’un ineklerinden birinin başına öyle bir şiddetle vurdu ki, hayvan ses çıkaramadan düşüp can verdi. Dehşete düştüler. Creoth bir çığlık atarak cansız hayvanın yanına koştu.</p>

  <p>“Nurtopu! Nurtopum benim!”</p>

  <p>Tepe boyunca ellerinde sapanlarıyla sıralanmış haydutlar görülüyordu. Hareket etmiyor, konuşmuyorlardı. Hazırda bekleyişleri gereken her şeyi söyler gibiydi.</p>

  <p>Hanno hızlı bir hesap yaptı. Haydutlar her iki tarafta yüksekte duruyorlardı. Atlarla inekler dik yamaçları tırmanamazdı. Savaşmak ya da teslim olmak durumundaydılar. Savaşırlarsa haydutlara zarar verme olasılıkları vardı ama aralarından çok sayıda kişi ineğin düştüğü gibi düşecekti.</p>

  <p>“Silahlarınızı indirin,” dedi.</p>

  <p>Sapanını müthiş bir beceriyle kullanan, liderleri olduğunu sandığı adama seslendi.</p>

  <p>“Bizler Manth’ız! Size zarar vermek gibi bir niyetimiz yok! Bizden ne istiyorsunuz?”</p>

  <p>Haydutlar sessizce bakmayı sürdürdüler.</p>

  <p>“Atlarımızı ve ineklerimizi mi istiyorsunuz? Başka bir şeyimiz yok.”</p>

  <p>Haydutların lideri adamlarından ikisine işaret etti. Derhal küçük heyelanlar oluşturarak yamaçtan aşağı kayıp vadiye indiler. Diğerleri, arkadaşlarına bir zarar gelirse saldırıya hazır beklediklerini göstermek için sapanlarını gerdiler.</p>

  <p>“Kıpırdamayın!” dedi Hanno korku içinde bekleyen insanlara. “Ne istediklerini anlayana kadar yerinizden kımıldamayın.”</p>

  <p>Maskeli iki haydut aralarında dolaşarak onları süzdü. İçlerinden biri Kestrel’i, sonra da Sarel Amos’u işaret etti. Arkadaşı ikisini de kollarından çekip bileklerinden bağladı.</p>

  <p>Mumpo öfkeyle homurdandı.</p>

  <p>“Kıpırdama Mumpo!” diye tısladı Hanno.</p>

  <p>Ne olursa olsun savaşmak zorunda olduklarını anlamıştı, ama en iyi fırsatı yakalamak istiyordu. Kaçının arabanın altına sığınabileceğini hesaplamak için etrafına baktı. Kafasının küçücük bir hareketi bile haydutların keskin gözlü liderinin, niyetini anlamasına yetmişti. Sapanı vınladı. Bowman sapandan fırlayan taşı görerek babasına doğru atıldı. Onu korumak için zihniyle taşa uzanıp taşın yana düşmesini sağladı. Taşın gücü onu sarsmıştı. Birinin yönünü değiştirecek gücü vardı ama haydutların hepsi aynı anda saldırırsa bir şey yapamayacağını biliyordu.</p>

  <p>Iskaladığına şaşıran liderleri sapanını yeniden germeye hazırlandı.</p>

  <p>“Bo,” dedi Hanno. “Şansımız var mı?”</p>

  <p>“Hayır. Hepimizi öldürürler.”</p>

  <p>Konuştukları sırada vadideki haydutlardan biri Ashar Warmish’i bağlıyordu. Babası Harman Warmish bıçağını çekti.</p>

  <p>“Harman! Yapma!”</p>

  <p>Bir vınlama ve çatırtı duyuldu; kafatası parçalanan Harman yere yığıldı. Bowman soluğunu tuttu. Çok hızlı olmuş, sapanın sesini çok geç duymuştu.</p>

  <p>Haydutların lideri sert bir sesle vadiye doğru seslenerek ilk defa konuştu.</p>

  <p>“Aranızdaki tüm erkekleri öldürmemiz mi gerekecek? Daha önce yapmadığımız bir şey değil!”</p>

  <p>Başından kanlar fışkıran Harman Warmish cansız yerde yatıyordu. Hıçkıra hıçkıra ağlayan karısı yerinden kıpırdamamıştı. Genç Ashar Warmish’i tutan haydut artık karşı koymayan, eli ayağı boşalmış kızı Kestrel’le Sarel’in yanına çekti. Ardından Seer Such, Red Mimilith ve Sisi’yi: çocukluktan çıkmış ama henüz anne olmayan tüm kızları topladılar; on iki yaşında olmasına rağmen Ashar’ı da almışlardı.</p>

  <p>Kestrel kendisini bağlayıp kenara çekmelerine izin vermişti; Ashar’ın babası öldürülmeden önce bile içinde bulundukları tehlikenin farkına varmıştı. Bowman onunla konuşuyordu.</p>

  <p><i>Karşı koyma. Henüz değil.</i></p>

  <p>Sisi de başka şansı olmadığının farkındaydı. Sıra ona geldiğinde haydutun elini tiksintiyle iterek kendiliğinden yürüyüp korkudan titreyen gruba katıldı. Lunki de onunla gitmeye çalışmıştı ama maskeli haydut onu geri itti.</p>

  <p>Altı kızı birbirine bağladıktan sonra haydutlar tepeye tırmanmalarını işaret etti. Anne babalar homurdanmaya başlamıştı; Hanno onlara seslenmek zorunda kaldı.</p>

  <p>“Kımıldamayın! Şu anda bize düşen görev hayatta kalmak!”</p>

  <p>Acıklı bir görüntüydü, elleri bağlı kızlar çekiştirilip sürüklenerek, düşe kalka, taş yığınları arasında ayaklarını koyacak yer arayarak tırmanıyorlardı. Sonunda yukarı vardılar. Doğu tarafındaki haydutlar koşarak uzaklaşmaya başlamışlardı bile.</p>

  <p>“Bizi izlemeye kalkışmayın!” diye bağırdı liderleri. “Labirente giriyoruz. Bizi asla bulamazsınız, labirentten de çıkamazsınız. Size zarar vermek istemiyoruz. Bu uyarımızı dinleyip yolunuza devam edin.”</p>

  <p>Bir işaretiyle kızlar oradan uzaklaştırıldı. Mumpo homurdanarak bakışlarıyla izledi. Öfkesini kontrol etmeye çalışmaktan bütün vücudu titriyordu.</p>

  <p>“Ama ben size zarar vermek istiyorum!” dedi.</p>

  <p>“Yapma Mumpo!” dedi Hanno. “Öldükten sonra bir işimize yaramazsın.”</p>

  <p>Bowman içinden Kestrel’e seslendi.</p>

  <p><i>Seni bulacağım. Şimdilik bir şey yapamıyoruz. Ama seni bulacağım.</i></p>

  <p>Tepedeki haydutlar birer birer uzaklaştılar. Geride yalnızca sıska liderleri kalmıştı. O da hızla dönüp kayboldu.</p>

  <p>Mumpo, Bowman, Tanner Amos ve Shim kardeşler hemen batıdaki yamaca tırmandılar. Tırmanmak, bu işi kolaylıkla beceren haydutları izlerken göründüğünden çok daha zordu. Tırmanırken ayaklarının altındaki zemin kayıyor, arkadakilerin yuvarlanarak düşmesine neden oluyordu. Mumpo iki kez düştükten sonra var gücüyle koşarak bir seferde tepeye tırmandı. Sürünerek arkasından gelenler ona seslendiler.</p>

  <p>“Onları görüyor musun?”</p>

  <p>“Hayır,” dedi Mumpo, haydutların durduğu yerde durup batıya doğru bakarak.</p>

  <p>Diğerleri de birer birer ona katıldı ve neden sessiz kaldığını anladılar. Karşılarında, derin yarıklardan oluşan, bulundukları yerden göz alabildiğince uzanan bir labirent duruyordu. Yarıkların sivri tepeleri aralarda buluşuyor, iç içe geçerek kilometrelerce uzanan çılgın bir ağ oluşturuyordu. Yarıkların derinlikleri farklı farklıydı. Bazıları bir adam boyunda, bazıları dipsiz görünüyordu. Tepeden hepsi birbirine benziyordu: ayırt edici bir işaret, bir yaşam belirtisi olmaksızın gölgeler içinde uzanan yarıklar... Haydutlar ve tutsakları geride bir ayak izi bile bırakmaksızın labirentin içinde kaybolmuşlardı.</p>

  <p>Bowman gözlerini kapatıp batıya döndü. Kestrel’in izini başka yollarla bulmaya çalışıyordu.</p>

  <p>“Çok uzaklaşmamışlar,” dedi. “Çok hızlı ilerliyorlar ama onları bulabilirim.”</p>
</body>
</html>
