<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">9</p>

  <p class="baslik1">Domuzlarla Konuşma</p>

  <p>Hanno Hath, Bowman ve Tanner Amos baltalarıyla ağaçları kesip uzun, düz parçalar haline getirirken Duman kahvaltı aramaya gitti. Duman meyve yemiyordu ve buradaki kuşların kendisi için fazla hızlı ve yüksekten uçtuğunu kısa sürede anlamıştı. Uçuşlarını izlemek bile boynunu ağrıtmıştı. Bu yüzden bir süre sonra yerde yaşayan küçük hayvancıklar aramaya başladı. Keskin koku alma duyusu onu büyük bitkilerin altında saklanan, daha önce hiç görmediği küçük bir bitkiye yöneltti. Domatese benzer, küçük sarı meyvelerin etrafına sarılmış tombul, yumuşak, koyu yeşil yaprakları vardı. Meyveler ilgisini çekmemişti. Onu ilgilendiren yapraklardı. Av etini andıran olgun, hatta çürük kokusu onu heyecanlandırmıştı. Yapraklardan birinin ucunu kemirdi; tadı çok keskin geldiğinden daha fazla yemedi.</p>

  <p>Diğerlerinin yanına döndüğünde kendisini sersemlemiş hissediyordu.</p>

  <p>“Demek buradasın Duman,” dedi Bowman. “Dönmeye hazırız.”</p>

  <p>“Bu harika,” dedi Duman. “Harikasın. Her şey harika.”</p>

  <p>Bowman’ın ayakları dibine kıvrılıp uyuyakaldı. Bowman onu dürttü.</p>

  <p>“Burada uyuma. En azından arabaya gidene kadar bekle.”</p>

  <p>Ama kediyi uyandırmak mümkün olmadı. Bowman kalasları toplama işini babasıyla Tanner Amos’a bırakıp onu kucağına aldı.</p>

  <p>“Zavallı Duman,” dedi. “Çok yorulmuş.”</p>

  <p>Açıklığa döndüklerinde kediyi yavaşça arabanın içindeki battaniye yığınının üzerine koydu. Göletten yeni çıkan Mumpo yarı çıplak, üzerinden sular süzülerek arabanın yanında duruyordu. Bir battaniyeye kurulanıyor, yaralarının etrafını nazikçe siliyordu.</p>

  <p>“Suya girmek iyi geldi mi?” dedi Bowman.</p>

  <p>Mumpo başını salladı. “Çok daha iyiyim.”</p>

  <p>Bowman iyileşip iyileşmediğini anlamak için yaralarına baktı.</p>

  <p>“Yakında eskisi gibi olursun.”</p>

  <p>Kafasını kaldırınca Mumpo’yla göz göze gelip kızardı. Karnından aldığı yaranın ciddi olduğunu ve Mumpo’nun onu şampiyon bir dövüşçü yapan güce ve ataklığa asla kavuşamayacağını ikisi de biliyordu.</p>

  <p>“Yakında yeterince iyileşeceğim,” dedi Mumpo omuzlarını silkerek. “Bu da benim için yeterli.”</p>

  <p>Manth Halkı’nın büyük bir kısmı Stella Marie’nin yakınında büyük bir halka oluşturarak oturmuş derin bir konuşmaya dalmıştı. Hanno’yla diğerleri ağaçların arasından çıkıp gelince konuşmayı kestiler; tekrar konuşmaya başlasalar da eskisi gibi heyecanlı konuşmuyorlardı. Pek çoğu endişeli, suçlu gözlerle Hanno’ya bakıyordu. Hanno bunu görse de bir şey dememeyi seçti. Yanlarına gidip değişen bir şey yokmuş gibi konuştu:</p>

  <p>“Yolculuk için ihtiyacımız olan her şey elimizin altında,” dedi. “On dakika ileride bir yerden bu kalasları kestik. Kesime uygun düz gövdeli ağaçlardan oluşan bir koru var. Araba ve fazladan erzaklar için kızak yapmamız gerekiyor. Kızakları Tanner yapacak. Geri kalanımız yiyecek toplamalı. Ağaçlıkların karşı tarafında olgunlaşan yabani mısırlar var.”</p>

  <p>“Bir dakika Hanno,” dedi Branco Such. “Sence biraz fazla varsayımlar üzerinden konuşmuyor musun? Kızak yapmaya başlamadan önce belki kendimize sormamız gereken bir soru var. Gitmek istiyor muyuz?”</p>

  <p>“Tabii ki gitmek istiyoruz,” dedi Hanno. “Burada kalamayız.”</p>

  <p>“Nedenmiş o?”</p>

  <p>“Çünkü burası anayurt değil.”</p>

  <p>“Hımm. Peki ama bu anayurt nedir, neresidir?”</p>

  <p>Bütün gözler Ira Hath’a çevrildi. Ira artık herkesin bildiği sözleri tekrarladı:</p>

  <p>“Gördüğüm zaman bileceğim.”</p>

  <p>“Bu arada,” dedi Branco Such, “bize oradaki şartlardan söz edebilir misin? Toprak verimli mi? İklim ılıman mı? Kışları sert mi?”</p>

  <p>“Hiçbir şey söyleyemem,” dedi Ira.</p>

  <p>“Size çok büyük saygım var madam. Hanno, ben de en az senin kadar halkımızın anayurda yerleştiğini görmek istiyorum. Ama lütfen, düşünmeniz için size yalvarıyorum. Bu vadiden ayrılırsak bizi neredeyse öldüren soğuk kış şartlarıyla karşı karşıya kalacağız. Bilinmeyen bir yere doğru, bilinmeyen bir süre boyunca kendimizi ve eşyalarımızı karda sürüklemek zorunda kalacağız. Oraya varabileceğimizin bir garantisi yok. Oysa burada verimli, ılık, sulak, neredeyse kimsenin yaşamadığı, ihtiyacımız olan her şeyin bulunduğu bir vadideyiz. Neden daha ileriye gidelim ki? Başka bir yerde bundan fazla ne bulabiliriz? Bu zenginlik ve güzelliklerin tatmin edemeyeceği kadar açgözlü müyüz?”</p>

  <p>Branco’nun sözleri Manth Halkı tarafından sessizlik içinde dinlenmişti ama Hanno sallanan kafalardan pek çoğunun aynı fikirde olduğunu görebiliyordu. Kestrel yanına gelip elini tuttu. Sallanan kafalar onu kızdırmıştı.</p>

  <p>“Siz neden söz ediyorsunuz?” dedi Kestrel. “Yola devam etmek zorundayız. Burası anayurt değil.”</p>

  <p>“Anayurt yuvamızı kurduğumuz yerdir,” dedi Branco Such. “Neden burası olmasın?”</p>

  <p>“Çünkü burası değil de ondan.”</p>

  <p>Omuzlarını silkip Kestrel’e sana acıyorum der gibi baktı. Kestrel suratına bir yumruk indirmek istedi.</p>

  <p>Hanno da güçlü inancı dışında verebileceği bir yanıt olmadığının farkındaydı.</p>

  <p>“Burası anayurt değil Branco. Olmadığından eminim. Sizden yalnızca bana güvenmenizi istiyorum.”</p>

  <p>“Sanırım bu kararı herkes kendi başına vermeli,” dedi Branco.</p>

  <p>Kafalar bir kez daha sallanarak onayladı. Branco bu rolü çok daha önce üstlenmesi gerektiğini düşünmeye başlamıştı. Sonuçta o, eskiden Aramanth’da bir yargıçtı, Hanno ise yalnızca bir kütüphaneciydi. Hanno iyi bir adamdı ama gerçek bir liderde olması gereken otoriteye sahip değildi.</p>

  <p>“Bence oylama yapmalıyız.”</p>

  <p>Hanno gözlerini yere çevirdi. “Nasıl isterseniz,” dedi. “Ben ve ailem sabah buradan ayrılacağız.”</p>

  <p>Kestrel’le birlikte oradan uzaklaştı. Herkes kırıldığını hissetmiş; onu sevip saydıkları için de buna üzülmüşlerdi.</p>

  <p>“Biliyor musun Branco,” dedi Miko Mimilith, “söylediklerin doğru olabilir ama her şeyi Hanno’ya borçluyuz.”</p>

  <p>“Eğer Hath’lar burası anayurt değil diyorsa, ben onlara inanıyorum,” dedi Scooch.</p>

  <p>“Gökyüzü yok,” dedi Seldom Erth. “Gökyüzü olmayan bir yer anayurt olamaz.”</p>

  <p>Hanno Hath büyük bir endişeyle Kestrel’e:</p>

  <p>“Başka ne diyebilirim?” dedi.</p>

  <p>“Onlara annemin söylediklerini söyle,” dedi Kestrel. “Burada yanlış olan bir şey var.”</p>

  <p>“Sorun bunun ne olduğunu bilmemesinde.”</p>

  <p>Uzlaşmacı bir çözüm getiren Miller Marish oldu.</p>

  <p>“Bahara kadar bekleyelim!” dedi. “Kalıp kalmayacağımızı baharda tekrar düşünürüz.”</p>

  <p>Bu, herkesi memnun etti. Mantıklı görünüyordu ve hep bir arada kalmalarını sağlayacaktı. Ama Hanno’ya teklif ettiklerinde, o bunu duymak bile istemedi.</p>

  <p>“Biz sabah ayrılıyoruz,” dedi. “Çok az zamanımız kaldı. Karımı duydunuz. Rüzgâr şiddetleniyor.”</p>

  <p>“Evet, elbette. Rüzgâr!”</p>

  <p>Rahatsız bir şekilde birbirlerine baktılar. Bu şiddetlenen rüzgârın ne yaptığını hiç anlamamışlardı.</p>

  <p>“Burada rüzgâr yok,” dedi Silman Pillish.</p>

  <p>“Müdür Pillish,” dedi Branco, desteğine sevinip eski unvanını kullanarak, “sen akıllı bir adamsın. En azından karlar eriyip, yollar açılana kadar burada beklemeli miyiz dersin?”</p>

  <p>“Önümüzdeki seçenekler içerisinde,” dedi Pillish, “en fazla seçenek sunan... buymuş gibi görünüyor.”</p>

  <p>Sözlerinin kulağa, umduğu kadar akıllıca gelmediğini fark edince yavaş ve üstüne basa basa;</p>

  <p>“Benim görüşüm bu. Bu konuda kararlıyım,” dedi.</p>

  <p>“Bu görüşün ışığında,” dedi Branco, “Bahara kadar kalıp kalmama konusunda oylama yapmamızı öneriyorum. Oylama yapılsın diyenler ellerini kaldırsın.”</p>

  <p>İnsanlar tereddütle ona baktılar. Branco bu kadar büyük bir adım atmaktan çekinmelerini anlıyordu.</p>

  <p>“Şu anda karar vermemiz gereken tek şey oylama yapıp yapmayacağımız. Geleceklerine başkalarının karar vermesinden rahatsız olmayanlar oylamaya katılmak zorunda değiller. Kendi geleceğine kendisi karar vermek isteyenler ellerini kaldırsın.”</p>

  <p>Bunun üzerine, Hath’lar ve yakın dostları Mumpo, Scooch ve Creoth haricinde hepsi ellerini kaldırdı. Seldom Erth elini kaldırmamıştı; Manth olmadıklarından Manth’ların anayurdunun neresi olduğu konusunda oy vermenin doğru olmadığına inanan Sisi ve Lunki de öyle.</p>

  <p>Kaptan Canobius kalkan elleri görünce neler olduğunu öğrenmek için paldır küldür yanlarına geldi. Neyi tartıştıklarını anlayınca kıkırdayarak;</p>

  <p>“İstediğiniz kadar oylayın. Artık adadasınız,” dedi.</p>

  <p>Branco Such şişko kaptanın kendinden yana olduğunu düşünerek;</p>

  <p>“Kaptan, sanırım buradan ayrılmakta zorlanacağımızı düşünüyorsunuz,” dedi.</p>

  <p>“Zor denebilir,” dedi kaptan. “İmkânsız da denebilir.”</p>

  <p>“Dışarıdaki zorlu kış şartları yüzünden mi?”</p>

  <p>“Kış mı? Ben kıştan falan anlamam. Yo, yo, zor olan buradan ayrılmayı istemek. Tencerelerimin başına dönmeliyim. Size nefis bir ziyafet hazırlıyorum!”</p>

  <p>Yanlarından ayrıldı.</p>

  <p>“Deli bu adam,” dedi Creoth.</p>

  <p>“Bu doğru değil!” Yakın arkadaşı Creoth’un böyle sert konuşması Bayan Chirish’i üzmüştü. “Biraz değişik biri, hepsi o. Uzun zamandır domuzlar dışında konuşacak kimsesi olmamasından kaynaklanıyor.”</p>

  <p>Bunu duyunca Bowman’ın aklına bir fikir geldi. Sessizce oradan uzaklaştı.</p>

  <p>“Sanırım büyük çoğunluğun oylama yapma isteği gösterdiğini söyleyebiliriz,” dedi Branco Such. “Oylamadan önce bir şey söylemek isteyen var mı?”</p>

  <p>Cheer Warmish incecik bir çizgi halinde buruşturulmuş dudaklarla öne çıkarak,</p>

  <p>“Çocukları düşünmeliyiz. Kocamı kaybettim. Neredeyse kızımı da kaybediyordum. Şimdi ona yeniden kavuşmuşken karların içinde öldüğünü görmek istemiyorum,” dedi.</p>

  <p>“Hepimiz çocukları düşünmeliyiz,” dedi Lea Mimilith, üç çocuğuna uzanarak. Red Mimilith kızgınlıkla arkasını döndü. On dört yaşındaydı ve artık çocuk olmadığına inanıyordu.</p>

  <p>Miller Marish de onayladı.</p>

  <p>“Kızlarım buradaki en küçük çocuklar,” dedi. “Anayurdu bizlerden çok onlar için arıyoruz. Hayatlarının geri kalanını orada geçirecekler. Çocukların güvenliğini düşünmeliyiz. Çocuklar olmazsa anayurt olur mu?”</p>

  <p>“Atalarımın sakalları adına!” diye parladı Creoth. “Aranızda tek mantıklı düşünen şu yaşlı adam!” Seldom Erth’ü işaret etti. “Gökyüzü yok diyor. Gökyüzü olmayan anayurt olur mu? Bundan daha doğru bir şey var mı? Hayatınızın sonuna kadar şafağı görmeden mi yaşamak istiyorsunuz? Ben istemiyorum! Daha öğlen olmadan oturduğum yerde terliyorum. Hayatımın geri kalanını bir çaydanlıkta geçirmek istemiyorum! Açık düzlüklerde, gökyüzünün altında soğuktan ölmeyi tercih ederim!”</p>

  <p>“Hayatımızın sonuna kadar değil,” dedi Miller Marish. “Sadece bahara kadar.”</p>

  <p>“Sonra tekrar oylama yaparız,” dedi Branco Such.</p>

  <p>“Peki ya sonra?” Sisi’nin sakin, duru sesi duyuldu. Tartışmadan uzak durmaya çalışmıştı. Mütevazı bir şekilde konuşmaya çalışsa da pek başarılı olamadı. Duyguları güçlü, sesi etkiliydi. “Anlamıyor musunuz? Hath Ailesi sabah buradan ayrılacak. Burada kalırsanız baharda nereye gideceksiniz?”</p>

  <p>Bu, konuya yeni bir boyut getiriyordu. Kaçırıldıklarında Sisi’ye saygı duymaya başlayan Ashar Warmish, ürkek bir sesle,</p>

  <p>“Sen ne yapacaksın?” diye sordu.</p>

  <p>“Benim ne yapacağımın bir önemi yok. Ben Manth değilim. Tartışmanızda söz almam bile yersiz.”</p>

  <p>“Tam tersine,” dedi Silman Pillish. “Tartışmamız hayatta kalmakla ilgili. Nasıl yaşayacağımız, nasıl öleceğimizle ilgili. Sen de bu seçimi yapmak zorundasın.”</p>

  <p>“Benim için başka bir seçenek yok,” dedi Sisi. “Ben, çalışmam gerekmeyen bir yerde prenses olarak yetiştirildim. İsteyebileceğim her şeyin olduğu bir cennette. Benim için orası bir hapishaneydi. Kaderin bir cilvesi beni bu hapishaneden kurtardı. Oraya geri dönmeyeceğim.”</p>

  <p>“Hapishane mi?” diye bağırdı Cheer Warmish. “Bu vadi bir hapishane değil! İstediğimiz zaman buradan ayrılabiliriz.”</p>

  <p>Sisi daha fazla konuşmadı. Kestrel’in kendisini izlediğini fark etmiş, gözlerindeki hayranlığı görmüştü. Bowman’a baktı, ama o yoktu. Hafif bir hayal kırıklığı hissettiğini fark edince, Bowman’ı mutlu etmek için konuşmadın, dedi kendi kendine. Doğru olduğuna inandığın şeyleri söylemek için konuştun. Yine de orada olup duymasını isterdi.</p>

  <p><br /></p>

  <p>Bowman vadinin biraz yukarısında, küçük yeşil göletin kenarında domuzlarla konuşuyordu. Ilık balçığın içinde yuvarlanan iki domuz vardı; burunları suyun dışına çıkmış, küçük gözlerini bir taşın üzerine tüneyen Bowman’a dikmiş bakıyorlardı. Domuzlarla arasında bir bağ kurabilmesi biraz zaman almıştı. Daha önce konuştuğu ineklerden daha zekiydiler ama bu, işini kolaylaştırmaktan ziyade güçleştirmişti. Daha önce hiçbir insan domuzları anlamadığı için şimdi onun kendilerini anlayabildiğini kabul etmek istemiyorlardı.</p>

  <p>“Lütfen,” dedi Bowman. “Yardımınıza ihtiyacım var.”</p>

  <p><i>Kendi kendine konuşuyor,</i> dedi büyük domuz. <i>Dinleme.</i></p>

  <p><i>Dinlemiyorum,</i> dedi küçük domuz. <i>Dinleyen sensin. Sen dinleme.</i></p>

  <p>Domuzlar susup dinlememek için çaba harcadılar.</p>

  <p><i>Konuşmayı kesti.</i></p>

  <p><i>Öyleyse dinlemeye başlayabiliriz.</i></p>

  <p>Kısa bir sessizlik oldu.</p>

  <p>“Sizi duyabiliyorum,” dedi Bowman.</p>

  <p>Domuzlar birbirlerine baktılar.</p>

  <p><i>Bizi duyabildiğini söyledi.</i></p>

  <p><i>Ama biz bir şey konuşmuyoruz.</i></p>

  <p><i>Şimdi konuşuyoruz.</i></p>

  <p><i>O konuştuğunda konuşmuyorduk.</i></p>

  <p><i>Belki bizim onu duyabildiğimizi söylemek istemiştir.</i></p>

  <p><i>Ben onu duyamıyorum. Onu dinlemiyorum.</i></p>

  <p><i>Ben de öyle.</i></p>

  <p>Kısa bir sessizlik daha oldu.</p>

  <p><i>Ya bizi dinliyorsa?</i></p>

  <p><i>Söylemediklerimizi mi dinliyor?</i></p>

  <p><i>Dinlemediğimizi dinliyor.</i></p>

  <p>“Düşüncelerinizi duyabiliyorum,” dedi Bowman.</p>

  <p><i>Düşüncelerimizi duyabildiğini söylüyor.</i></p>

  <p><i>Bizim düşüncemiz yok ki.</i></p>

  <p><i>Sanırım bu da bir düşünce sayılır.</i></p>

  <p><i>Bunu duymuş mudur dersin?</i></p>

  <p><i>Duymuşsa da hiçbir şey duymamış demektir.</i></p>

  <p><i>Hiçbir şey duymadıysa hiçbir şey söylemez.</i></p>

  <p><i>Bir şey söylemezse düşüncelerimizi duymuş demektir.</i></p>

  <p>Burunlarını Bowman’dan yana çevirip ona baktılar.</p>

  <p>“Düşünceniz olmadığından söz ediyorsunuz,” dedi Bowman.</p>

  <p><i>Bizi duymamış! Hiçbir şey duymuyor! Eğer bizi gerçekten duymuş olsaydı bizi duymamış olurdu.</i></p>

  <p>Uzunca bir ara oldu. Sonra, domuzlardan biri diğerine;</p>

  <p><i>Sanırım bir yerde hata yaptık,</i> dedi.</p>

  <p>Bowman konuşmayı ilerletmek için bunu fırsat bilerek,</p>

  <p>“Tavsiyenize ihtiyacım var,” dedi.</p>

  <p><i>Tavsiyemizi istediğini söylüyor.</i></p>

  <p><i>Tavsiyemiz falan yok.</i></p>

  <p><i>O zaman ona vermeyelim.</i></p>

  <p>“Canobius neden bir adada yaşadığını sanıyor?”</p>

  <p>Domuzlar bu soru üzerine düşündüler. Soru ilgilerini çekmiş, dinlememeleri gerektiğini unutmuşlardı.</p>

  <p><i>Bir adadan ayrılamazsın da ondan. Kaptan buradan ayrılamıyor. Bu yüzden burası bir ada.</i></p>

  <p>Büyük domuz memnuniyetle homurdandı. Nedeni çok iyi açıklamıştı.</p>

  <p>“Burası gerçek bir ada değil. İstese buradan ayrılabilir.”</p>

  <p><i>Öyleyse ayrılmak istemiyor demektir.</i></p>

  <p>“Neden?”</p>

  <p><i>Çünkü burası bir ada.</i></p>

  <p>“Yani,” dedi Bowman, anlamak için büyük bir çaba harcayarak, “buranın bir ada olmasını mı istiyor?”</p>

  <p><i>Elbette.</i></p>

  <p>“Neden?”</p>

  <p><i>Buradan ayrılamasın diye.</i></p>

  <p>Bowman sessizleşti. Küçük domuz sitemli gözlerle büyük domuza baktı.</p>

  <p><i>Onunla konuşuyorsun.</i></p>

  <p><i>Önemli değil. Çok aptal biri. Söylediklerimin bir kelimesini bile anlamıyor.</i></p>

  <p>Bowman birkaç bilgi daha edinmeyi denedi.</p>

  <p>“Buranın yakınında bazı mezarlar var,” dedi. “Bu mezarlarda kimlerin yattığını biliyor musunuz?”</p>

  <p><i>Ölü insanlar.</i></p>

  <p>“Neden öldüler?”</p>

  <p><i>Yaşamak istemedikleri için.</i></p>

  <p>“Neden yaşamak istemediler?”</p>

  <p><i>Aşırı mutluluktan.</i></p>

  <p>“Mutluluktan mı öldüler?”</p>

  <p>Daha fazlasını öğrenemeden koşan ayak sesleri duyuldu ve Kestrel yanında belirdi.</p>

  <p>“Bo! Gelmelisin! Oylama yapıyorlar ve babam o kadar öfkeli ki konuşmak istemiyor.”</p>

  <p>Bowman derhal ayağa fırlayıp Kestrel’le birlikte sıcak su kaynağının yanındaki açıklığa geri döndü. Domuzlar onun gidişini izleyerek rahatladılar.</p>

  <p><i>Gittiği iyi oldu. Aptal insanlarla konuşmak zor iş. Bir daha yapmayalım.</i></p>

  <p><br /></p>

  <p>Bowman’la Kestrel oylamanın yapıldığını ve çoğunluğun yolculuğa devam etmeme kararı aldığını öğrendiler. Şimdiden ikiye ayrılmışlardı bile. Daha büyük olan grup, Stella Marie’nin etrafında, hizipleşmeyle ilgilenmeyerek hararetle ziyafet hazırlıkları yapan Canobius’un yanında toplanmıştı. Küçük grup, Hath’ların grubu arabanın yanındaydı. Grup Hanno, Ira, Pinto, Mumpo, Creoth, Scooch ve yaşlı Seldom Erth’den oluşuyordu.</p>

  <p>Hanno yanlarına katılan Bowman’a baktı. Yüzünde bitkin, hayal kırıklığına uğramış bir ifade vardı.</p>

  <p>“Başka ne yapabileceğimi bilmiyorum.”</p>

  <p>“Mezarlar,” dedi Bowman. “Canobius’a mezarları sor.”</p>

  <p>“Mutlaka zararsız bir açıklaması vardır,” dedi Hanno.</p>

  <p>Bowman hâlâ battaniye yığınının üzerinde kıvrılmış, dünyadan habersiz uyuyan Duman’ı gördü.</p>

  <p>“Ne! Bu tembel kedi hâlâ uyuyor mu?”</p>

  <p>Sisi’yle Lunki elleri kolları arabaya konacak olgun mısır koçanlarıyla dolu geldiler. Oylamaya katılmamışlardı.</p>

  <p>“Bizimle geliyor musunuz?” diye sordu Hanno.</p>

  <p>“İzin verirseniz size katılmak istiyoruz,” dedi Sisi.</p>

  <p>“Elbette katılabilirsiniz,” dedi Kestrel hemen. Sisi ona minnetle gülümseyerek ellerini birleştirip parmaklarını kilitledi. Kestrel de aynı işareti yaptı.</p>

  <p>“Biraz daha mısır toplayacağız,” dedi Sisi. Lunki’yle birlikte yanlarından ayrıldılar.</p>

  <p>“O neydi Kess?” dedi Bowman.</p>

  <p>“Gizli dostluk işaretimiz.”</p>

  <p>“Bize iyi örnek oluyorlar,” dedi Hanno. “Yapılacak çok iş var.”</p>

  <p>Küçük grubun erkekleri ağaç parçalarından kızakları yapıp kadınlar arabayı yüklerken, Bowman Kaptan Canobius’la konuşmak için açıklığın karşı tarafına geçti. Domuzlardan öğrendiklerinden pek bir şey anlaşılmasa da mezarların sırrının bu cennetin karanlık yüzünü görmelerini sağlayacağından emindi.</p>

  <p>Şişman adam kocaman toprak kapları sebzelerle dolduruyordu. Ana malzeme doğranmış enginardı. Bunlara şeker kamışı suyu, misket limonu yaprağı, zencefil, kurutulmuş tatlı patates eklemişti. Tencereden tencereye giderek yemekleri karıştırıyor, tadına bakıyor, damak zevkine göre içlerine biraz daha zencefil, bir tutam çekilmiş karabiber ekliyordu. Çalışırken bir yandan kısık sesle şarkı söylüyordu.</p>

  <p><br /></p>

  <div class="kutu2">
    <p>Kim benim kadar mutluuu?</p>

    <p>Var mı benden mutlusu?</p>

    <p>Yok daha büyük bir mutluluuuk</p>

    <p>Ah mutluyum mutluuuuuuu!</p>
  </div>

  <p><br /></p>

  <p>Karışıma batırılmış tahta bir kaşıkla Bowman’ı selamladı.</p>

  <p>“Tadına bak,”</p>

  <p>Bowman kaşığı yaladı.</p>

  <p>“Nefis.”</p>

  <p>“Elbette nefis. Daha pişmedi bile. Tencereler bir gece sıcak suda bekleyince farklı tatlar birbirine karışıp yeni tatlar yaratacak. Yeni tatların yanı sıra kendi tatlarını da koruyacaklar. Şimdi bile zencefilin enginarların tadını nasıl yumuşattığını fark ettin mi? Ben bunu bir şarkının notalarına benzetiyorum. Doğru notaları yakalarsan yepyeni bir şarkı oluştururlar.”</p>

  <p>Şişman adam yaptığı işten o kadar mutlu görünüyordu ki Bowman karanlık bir sırrı olmadığından şüphelenmeye başlamıştı. Ama yine de onu sıkıştırdı.</p>

  <p>“Size bir soru sormak istiyorum Kaptan. Mezarlar hakkında.”</p>

  <p>“Ah! Zavallı arkadaşlarım!”</p>

  <p>“Orada yatanları tanıyor musunuz?”</p>

  <p>“O mezarlarda kimse yatmıyor dostum. Ama arkadaşlarımın öldüğünden eminim. Acı hatıraları canlandırıyorsun.”</p>

  <p>“Üzgünüm. Bu konuda konuşmamayı mı tercih edersiniz?”</p>

  <p>“Yo, yo. Hatırlamak iyidir. Yoksa o mezarlığı neden inşa ettim? Onların anısına yaptım. Ara sıra gidip orada huzur içinde yattıklarını hayal ediyorum. Birkaç söz söylüyorum. Yalnızlığı gideriyor.”</p>

  <p>Alışılmadık bir fikir de olsa ikna edici gelmişti.</p>

  <p>“Mezarlarda kimse yatmıyor mu?”</p>

  <p>“Onlara işaretler de diyebilirsin sanırım. Elimde olsa onları gömerdim ama öldükleri yerde toprak kaya gibi donmuştu.”</p>

  <p>Şaşıran Bowman şişman adamın zihnine uzandı. Orada, üzgün ses tonuna uygun sessiz, acı verici bir kayıp hissi buldu. Biraz daha derinlere inince çok daha güçlü bir duyguya rastlayarak şaşırdı: korkuyla inliyordu.</p>

  <p>Kaptan kalbinin derinliklerinde, Ben mahvoldum, diye ağlıyordu. <i>Ben mahvoldum.</i></p>

  <p>Bowman çok şaşırmıştı. Bu adam küçük bir cennette yaşıyor, yemek yemeyi seviyor, hiç kimsenin onun kadar mutlu olmadığına dair şarkılar söylüyordu. Bu büyük acının sebebi ne olabilirdi?</p>

  <p>“Arkadaşlarımın başına ne geldiğini merak ediyor olmalısın,” dedi Bowman’ın keşfinden habersiz olan Canobius. Sesinde korku yoktu, konuşurken yemeğini karıştırıp, tadına bakmaya devam ediyordu.</p>

  <p>“Evet,” dedi Bowman.</p>

  <p>“Biz bir geminin, Stella Marie’nin mürettebatlarıydık. Loomus sahilinde bir fırtınaya yakalandık. Zavallı gemimiz kayalara bindirerek parçalandı. Yirmi üç kişi karaya çıktık ve bir daha batı okyanusuna açılmayacağımıza yemin ettik.”</p>

  <p>“Siz kaptan mıydınız?”</p>

  <p>Canobius etrafına bakınıp sesini alçalttı.</p>

  <p>“Geminin aşçısıydım. Yalnız bir adamın kendini beğenmişliğini hoş gör.”</p>

  <p>“Şimdi buranın kaptanı olduğunuza kuşku yok,” dedi Bowman.</p>

  <p>“Bu doğru. Ah zavallılar! Gemimiz gitmişti. Tepeleri aşıp doğunun sakin sularına inmeye karar verdik. Oradaki gemi sahiplerinden iş isteyecektik. Ama o yıl kış erken bastırdı. Giysilerimiz inceydi. Çok sıkıntı çektik.”</p>

  <p>Başını sallayıp yahniden bir kaşık aldı.</p>

  <p>“Özlediğim tek şey tuz,” diye mırıldandı.</p>

  <p>“Soğuktan mı öldüler?”</p>

  <p>“Evet. Birer birer. Ben de öleceğimi sanmıştım. Ama o zaman bile iri yarıydım. Şişman olduğum için hayatta kalabildim. Adayı bulduğumda bir tek ben kalmıştım.”</p>

  <p>“Bu, ne kadar zaman önceydi?”</p>

  <p>“Yıllar önce. Sayısını unuttum. Burada mevsimler yok.”</p>

  <p>“O zamandan beri...”</p>

  <p>“O zamandan beri gördüğün gibi yalnız ama mutluyum.”</p>

  <p>Bowman’a gülümsedi. Konuşulacak bir şey kalmadığından Bowman arabaya geri döndü. Bakışları bir kez daha, uyumakta olan kediye takıldı.</p>

  <p>“Daha önce Duman’ın hiç böyle uyuduğunu görmedim,” dedi kendi kendine.</p>

  <p>Diz çöküp kafasını kedinin kafasına yaklaştırdı. Duman’ın düzenli nefes alış verişini dinledi. Hafifçe kedinin kulağına dokundu. Kulağı otomatik olarak titredi, ama kedi uyanmadı. Bowman boynundan kuyruğuna kadar Duman’ın sırtını okşadı, yine de onu uyandıramadı.</p>

  <p>Kaygılandı ve kafasını biraz daha yaklaştırıp kedinin zihnine uzandı. Kelimelerle ifade edilebilecek bir düşünce bulamadı; ama bir his ya da bir hissin hayalini buldu. İki çok farklı duygunun tuhaf bir karışımıydı: biri kedinin zihnini kaplayan müthiş bir mutluluk hissi; diğeriyse sanki kedi gittikçe küçülüyor, uzaklaşıyormuş gibi bir histi.</p>

  <p>Bowman kediyi uyandıramayacağını anlayınca kulağına fısıldadı:</p>

  <p>“Beni bırakma Duman.”</p>

  <p>Kedi kulağını titretip uykusuna devam etti.</p>
</body>
</html>
