<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">8</p>

  <p class="baslik1">Şişmanlık Mutluluktur</p>

  <p>Arabaları, atları, inekleri ve kedileriyle karla kaplı topraklardan çıkıp, nereye gittiklerini bilmeden, yalnızca soğuktan kaçma isteğiyle bulutun içerisine girdiler. İlerledikçe ayaklarının altındaki toprak da ısınıyordu. Yerden ince bir sis yükseliyor, sis soğuk havayla karışınca etraflarını saran bulutu oluşturuyordu. Bu sisin içinde ne gibi tehlikeler yattığını kim bilebilirdi? Yolcular hiçbir şeyi umursamıyordu. Ölümle karşı karşıya gelmişlerdi. Tehlike ne olursa olsun hayat risk almaya değerdi.</p>

  <p>Orada burada bazı bitki öbeklerinin yanından geçiyorlardı. Açlıktan ölmek üzere olan inekler ne bulurlarsa büyük bir hevesle üzerine atlıyorlardı; ama bu bitkilerin hiçbiri insanların yiyebileceği şeyler gibi görünmüyordu. Sonunda dikenli çalıların bulunduğu bir bölgeye geldiler. Çalıların arasında üzeri olgun yemişlerle dolu böğürtlen dalları vardı. Sisin içerisinde böğürtlenleri ilk görenler serap gördüklerini sanarak durup fal taşı gibi açılmış gözlerle baktılar. Çalılar, her biri koyu mor renkte mücevherler gibi parlayan böğürtlenlerin ağırlığından eğilmişti. Bek Shim uzanıp bir tane koparttı. Kolaycacık eline gelen parlak, sulu meyveye baktı. Suçlu bir ifadeyle çabucak ağzına atıp yedi.</p>

  <p>“Tatlı,” dedi. “Nefis!”</p>

  <p>Ötekiler, hemen meyvelerin üzerine atıldı. İlk kopartanlar yakındaki yemişlerin hepsini topladı, arkadan gelenler paylarına düşeni alabilmek için dikenli çalıların içlerine girmek zorunda kaldılar. Kısa sürede hepsinin dudakları ve dilleri mora boyandı. Batan dikenlere, çiziklere aldırmadan çalılardaki bütün yemişleri topladılar; uzun boylular yüksek dallardan topladıklarını aşağıdaki çocuklara uzatıyorlardı; sonunda hepsinin karnı doymuştu.</p>

  <p>“Burası nasıl bir yer böyle?” dedi Hanno merakla.</p>

  <p>Dik bir tepeden aşağı, bir vadiye indiklerini fark ederek yürümeye devam ettiler. Sis gittikçe dağılsa da yukarı baktıklarında başlarının üzerinde yoğun bir sis tabakası olduğunu görebiliyorlardı. Vadinin kenarları görünmeye başladı: başlangıçta böğürtlen ve sert otlarla kaplı, taşlık arazide yeşil bitkiler ve yumuşak çimenler görülmeye başlamıştı. İnekler ve atlar otlamak için sık sık duruyorlardı; vadide daha da bol otlaklar görmeseler tamamen duracaklardı.</p>

  <p>Yol kenarındaki bir kaynaktan fışkıran bir dereye geldiler. İçmek için durduklarında suyun da toprak gibi ılık olduğunu fark ettiler. Her şeyden çok bu sıcaklık içlerini neşeyle doldurmuştu. Soğuk onları ağırlaştırır, uykularını getirip kederlendirirken, sıcaklık birdenbire morallerini yerine getirmişti.</p>

  <p>“Bir daha hiç üşümek istemiyorum!” dedi Kestrel yüksek sesle. Mutsuzluğunu üzerinden atmış, dans eder gibi yürüyordu.</p>

  <p>Etraftaki bitki ve ağaçlar gittikçe çeşitlenip güzelleşiyordu. Dikenli çalıların bulunduğu bölge geride kalmıştı. Sık, kıvırcık eğreltiotları, parlak yeşil, iğne yapraklarının dikenli uçlarından sıvılar damlayan ağaçlar gördüler. Yerde suyu kâse gibi içinde tutan kocaman mor çiçekler vardı; parlak kırmızı ve mavi renkte yusufçuklar çiçeklerin içine girip çıkıyordu. Derenin yanından, yapraklarla kaplı geniş bir patikadan yürümeye devam ettiler; kafalarını kaldırdıklarında sisin içinde şemsiye gibi açılan dev ağaç dalları gördüler.</p>

  <p>Bir muz bahçesine rastladılar; yeşil muz hevenklerinin arasında herkese yetecek kadar olgun muz vardı. Muzları toplayıp yemek için kısa süreliğine durduklarında Pinto vadiden aşağı doğru giden bir karınca sürüsü keşfetti. Kocaman, bir buçuk santime yaklaşan gövdeleri vardı; her biri bir yaprak taşıyan karıncalar on karınca genişliğinde bir sıra halinde yürüyorlardı. Pinto bir süre onları izledi; sıranın yanında oturmuş, yürüyen karıncaları izleyen küçük, kırmızı bir kurbağa gördü. Kurbağa hiç kıpırdamadan oturuyordu, sonra birden dilini çıkartıp karıncalardan birini ağzına attı. Pinto büyülenmişti. Koşup ağabeyini bulmaya gitti.</p>

  <p>“Bo! Gel bak ne buldum!”</p>

  <p>Onu kolundan çekiştirip karınca sürüsünün yanına götürdü. Bowman’la ikisi sessizce oturup ardı ardına karıncaları yiyen kurbağayı izlediler. Karınca sürüsü durmadan ilerliyordu. Karıncalar aralarından bazılarının eksildiğinin farkında değil gibiydiler.</p>

  <p>“Neden umursamıyorlar?” diye sordu Pinto.</p>

  <p>“Belki umursuyorlardır da biz göremiyoruzdur.”</p>

  <p>“Anayurtlarına mı gidiyorlar dersin?”</p>

  <p>Ağabeyine muzır bir bakış attı.</p>

  <p>“Kesinlikle,” dedi Bowman.</p>

  <p>Gülüştüler. Karıncaların kırmızı kurbağayı umursamayışında komik bir yan vardı; kendi küçük tasaları arasında kurbağayı görmeleri imkânsızdı. Aynı zamanda ürkütücüydü; halleri eğlenceli bulunamayacak kadar kendi durumlarına benziyordu.</p>

  <p>Yürümeye devam ettiler. Vadi tamamen düzleşmiş, sis bulutu çok yukarılarda kalmıştı. Küçük kuşlar parlak renkli zikzaklar çizerek hızla uçuyorlardı. Ağır havada arıların ve sivrisineklerin vızıltısı duyuluyordu. Terlemeye başlayınca kışlık paltolarını çıkarttılar. Güneş ışığı buluttan içeri sızmıyordu ama vadi gittikçe ısınıyordu.</p>

  <p>Fin Marish merakla;</p>

  <p>“Anayurt burası mı baba?” diye sordu.</p>

  <p>“Hayır, hayatım. Daha gelmedik.”</p>

  <p>Hanno Hath gözcüleri görevde tutmaya devam ediyordu. Tarım ya da yerleşim belirtisi görmeye çalışıyordu. Bu kadar verimli bir vadinin mutlaka sahipleri olmalıydı. Ama tek görebildiği derenin her iki yanındaki gür yeşillikler ve arada sırada uçan parlak kuşlardı.</p>

  <p>Krii-krii! Krii-krii!</p>

  <p>Vadide insanlar olduğuna ya da bir zamanlar olduğuna dair belirtileri ilk gören Duman oldu. Duman bu tatlı kuşların süzülerek uçmalarını dayanılmaz bir kışkırtma olarak görüyor, yanından geçen kuşları sıçrayıp yakalamaya çalışıyordu. Her sıçrayışta hedefine biraz daha yaklaşıyordu, sonunda kuşlardan birini havada yakaladı. Bunu başaramayacağını sanan Bowman onu üzüntüyle izledi. Duman, ağzında mavi-sarı kanatları hâlâ çırpınan kuş, uzaklaşmaya başlamıştı bile.</p>

  <p>“Duman!” diye seslendi Bowman. “Buraya gel!”</p>

  <p>Bowman palmiye ağaçlarının ıslak yapraklarının arasından kendisine yol açarak kedinin peşinden gitti. Duman’ı az ileride bir açıklıkta buldu. Ölü kuş ayaklarının dibinde yatıyordu. Kuş artık hareket etmediğinden kedi ilgisini kaybetmiş görünüyordu.</p>

  <p>“Burada avlanmamalısın,” diye kızdı Bowman. “Buranın nasıl bir yer olduğunu bilmiyoruz.”</p>

  <p>“Zaten aç değilim,” dedi Duman.</p>

  <p>Bowman ölü kuşu nazikçe yerden alıp sarı kanatlarından birini açtı.</p>

  <p>“Aç değilsen neden öldürüyorsun?”</p>

  <p>“Hiç uçan bir kuş öldürdün mü evlat? Öldürmüş olsan böyle saçma bir soru sormazdın.”</p>

  <p>“Keyif için mi yapıyorsun?”</p>

  <p>“Keyif kelimesi yetersiz kalır. Şuna şeref için de.”</p>

  <p>Bowman onu dinlemiyordu. Açıklığın etrafına bakınınca düşen yaprakların toplandığını fark etti. Bazı ağaçların dalları kesilmiş gibiydi. Toprak engebeliydi.</p>

  <p>Yakından incelemek için engebelere doğru birkaç adım yaklaştı. Engebeden çok uzun tümseklere benziyorlardı. Yan yana, beş tane sıralanmıştı. Az ileride sekizli ikinci bir sıra vardı. Onun ilerisinde daha da uzun üçüncü bir sıra. On üç tümsek saydı.</p>

  <p>Hiçbir hayvan toprağı böyle düzenli bir şekle sokamazdı. Bu, insan işiydi.</p>

  <p>Elbette! diye düşündü, birden karşısında duran şeylerin ne olduğunu anlayarak. Mezarlar! Burası bir mezarlıktı. Arkasına dönüp koşarak uzaklaştı.</p>

  <p>“Baba!” diye bağırdı. “Gel de şuna bir bak!”</p>

  <p>Hepsi gelip baktılar. Branco Such’ın dikkati çektiği gibi bazı mezarlar çok yeni görünüyordu. En yakındaki beşli sıra hafifçe çimenle kaplanmış, toprak yığınları henüz oturmaya fırsat bulamamıştı. Beşi de aynı yükseklikteydi. Bu da hepsinin aynı anda gömüldüğünü gösteriyordu. Beş kişiyi aynı anda öldüren şey ne olabilirdi? Onları kim gömmüştü?</p>

  <p>Daha ciddi ve temkinli bir havaya bürünerek yollarına devam ettiler. Hanno öndeki ve arkadaki gözcülerin sayısını arttırdı, kimse yolun iki yanındaki ağaçlıktan gözlerini ayırmıyordu.</p>

  <p>Dere genişlemiş, suyu iyice ısınmıştı. Bazı yerlerde yüzeyinden buhar yükseliyordu. Vadideki hava gittikçe ağırlaşıyordu; herkes iyice terlemeye başlamıştı. Neredeyse ölmelerine sebep olan soğuk hava çok uzakta kalmıştı.</p>

  <p>Çalıların arasından bir hışırtı ve patırtı geldi. Bir homurtu duyuldu ve şişko bir domuz hantal hantal yürüyerek şemsiye yapraklı bitkilerin içerisinden çıktı. Onları umursamaksızın yavaşça ilerleyip derenin içine girerek kumlu bir göletin içerisine karnının üstüne uzandı. Dere domuzun pembe, kıllı sırtının etrafından ve üzerinden akıyordu; hayvan nefes alabilmek için ağzını açıp havaya kaldırdı.</p>

  <p>Kısa süre sonra ikinci ve daha tombul bir domuz bitkilerin arasından çıkıp gölete doğru yürüdü. Yolcular arabalarıyla geçip giderken domuzlar gözleriyle onları izleseler de yerlerinden kıpırdamadılar. Korkmadıklarına göre insana yabancı değillerdi.</p>

  <p>“Bunlar yabani değil,” dedi Creoth. “Bunlar evcil domuzlar.”</p>

  <p>İlerledikçe şemsiye yapraklı ağaçlar sıklaşıp patikaya yaklaştı. Kocaman, etli, yeşil bitkiler dere tarafında kalın bir duvar oluşturuyordu. Bir süre sonra derenin sol tarafta akmaya devam ettiği ancak yükselen buhar dalgalarından anlaşılır oldu. Yürüdükçe iri, ıslak yapraklar yüzlerine çarpıyor, giysilerini ıslatarak üzerlerindeki teri soğutuyordu. Daha ileride fışkırıp dökülen suyun sesi duyuluyordu ama artık burunlarının ötesini bile göremez olmuşlardı. Patika yok olmuş, orman örtüsü üzerini kaplamıştı. Lolo Mimilith ve Bek Shim atların önünden gidiyor, kılıçlarıyla yumuşak dalları keserek arabanın geçebilmesi için yol açıyorlardı. Tekerlekler yol üzerindeki köklere takılıyor; arabanın kasnakları dalları itiyor, araba geçtikten sonra serbest kalan dallar arkadan yürüyenleri su içinde bırakıyordu.</p>

  <p>Su sesinin arasından çok farklı bir ses duyuldu: adamın biri şarkı söylüyordu. Yapraklarla kaplı yollarından az ötede ince tenor sesiyle biri tek başına, enstrümansız şarkı söylüyordu.</p>

  <p><br /></p>

  <div class="kutu2">
    <p>Kim benim kadar mutluuu?</p>

    <p>Var mı benden mutlusu?</p>

    <p>Yok daha büyük bir mutluluuuk</p>

    <p>Ah mutluyum mutluuuuuuu!</p>
  </div>

  <p><br /></p>

  <p>Şaşkınlık içinde şarkının defalarca tekrarlanan basit sözlerini dinleyen yolcular şelaleye yaklaştıklarını anladılar; öndekiler son yaprak perdesini de araladıklarında derenin içine aktığı sarp kayalarla çevrili yuvarlak bir göletle karşılaştılar. Durup birbirlerinin üzerinden baktılar.</p>

  <p>Göletin suyu kaynayıp köpürüyor; köpüklerden havaya buhar bulutları yükseliyordu. İzledikleri dere sol tarafta şelaleye dönüşüp aşağıda bir su birikintisi oluşturuyordu. Karşı kıyı dışında her yanda göletin üzerine eğilmiş dev ağaçlardan, yeşil köpüklü suların içine iri parazitler dökülüyordu. Yeraltı fıskiyelerinin havaya fışkırdığı yerlerde su berrak görünse de fıskiyelerin arasında göletin yüzeyi sebze çorbası gibi kaynayıp koyulaşıyordu.</p>

  <p>Daha sakin bölgelerden birinde tenor sesin sahibi uzanıyordu. Şarkı söylemeyi bırakmış, kendisini izleyen Manth Halkı gibi şaşkın gözlerle yeni gelenlere bakıyordu. Sırt üstü yatmış, yarıya kadar suyun içine gömülmüştü; kocaman bir kubbeyi andıran göbeği yeşil balçığın içine batıp çıkıyordu. Yanakları ve çeneleri kat kattı; karnından baldırlarına, pembe etli ayak parmaklarına kadar löp löp et yığınlarıyla kaplıydı. Çok, çok şişman bir adamdı.</p>

  <p>İzlerken, sağ kalçasının altından fırtına gibi yükselen köpükler onu bir o yana bir bu yana savurdu. Bu, hoşuna gitmiş görünüyordu.</p>

  <p>“Oooh!” diye bağırdı, keyiften yabancıları unutmuş gibiydi. “Müthişti Jacko!”</p>

  <p>Bu sözler onunla birlikte göletin içinde yuvarlanan bir domuza söylenmişti. Yeşil köpüklerin içinde yüzen bu aşırı şişman, çıplak adam tuhaf bir görüntüydü ama, üç kocaman pembe domuzla birlikte yüzmesi daha da tuhaf görünüyordu. Yan yana üç arkadaş gibi yuvarlanıyorlardı. Domuzların yayılmış ön ayaklarıyla havaya dikilmiş burunlarında şişman adamın duruşunu andıran rahat ve samimi bir hava vardı.</p>

  <p>Domuzlar da yeni gelenlere bakıyorlardı. Bakışlarında korkudan eser yoktu; daha çok kaşlarını çatmış, davetsiz misafirlere sitemle bakar gibiydiler.</p>

  <p>Şişko adamın yüzen gövdesi yeniden hafif hafif alçalıp yükselmeye başladı; tombul ellerinden birini yeşil suyun içinden çıkarıp yavaşça salladı. Onları selamlıyordu. Hanno Hath da el sallayarak yanıt verdi.</p>

  <p>“Kazazede misiniz?” dedi şişman adam.</p>

  <p>“Yolcuyuz,” dedi Hanno. “Bu vadinin dışında kış şartları çok çetin. Dinlenmeye, yiyeceğe ve ısınmaya ihtiyacımız var.”</p>

  <p>“Dinlenmek.” Şişman adam derin, tok, kadife gibi sesiyle Hanno’nun sözlerini tekrarladı. “Yiyecek. Isınmak. Üçünü de burada bulabilirsiniz. Ne şans değil mi?”</p>

  <p>Şaka yapmış gibi kıkırdadı. Ellerinin ağır, emin hareketleriyle göletin karşı tarafına yanaşıp debelenerek iri gövdesini sudan çıkarttı. Sular süzülen gövdesi, bacaklarının arasından geçip kalçasını kocaman bir bebek bezi gibi saran kumaş parçası dışında çıplaktı. Elleriyle vücuduna hızlı hızlı vurarak kendisini kuruttu.</p>

  <p>Yolcular durmuş onu izliyordu. Büyüleyici bir manzaraydı.</p>

  <p>“Evet,” dedi şişman adam, kurulanma işi bitince, “size şöyle bir bakalım. Oldukça kalabalıksınız.”</p>

  <p>“Otuz bir kişiyiz,” dedi Hanno. “Hayvanlarımız da var.”</p>

  <p>“Hepsi de aç otuz bir boğaz! Ne dersin Kraliçe?” Az önce sudan çıkıp yanına gelen domuzla konuşuyordu. “İyi bak Kraliçe. Sadece erkekler yok, aralarında kadınlar da var. Kadınlarla erkekler bir araya gelince ne olur? Bebek olur! Bu da beslenecek daha fazla boğaz demek! Sonra onlar büyür, onların da bebekleri olur. Boğazlar boğazları doğurur!”</p>

  <p>Hanno bu tuhaf konuşmadan pek bir şey anlamasa da şişman adamın ne kadar yiyecekleri konusunda endişeli olduğunu anlamıştı.</p>

  <p>“Burada kalmak gibi bir niyetimiz yok,” dedi. “Dinlenip, izninizle arabamızı erzakla doldurduktan sonra yolumuza devam edeceğiz.”</p>

  <p>“Yolunuza devam mı edeceksiniz?”</p>

  <p>“Kuzeye, dağlara doğru gidiyoruz.”</p>

  <p>“Herkes böyle söyler. Ama bu adadan ayrılmak o kadar kolay değildir, göreceksiniz. Daha vakit var, vakit var.” Onlara gülümsedi. “Kaptan Canobius hizmetinizde. Tüm samimiyetimle sizi Stella Marie’de misafirim olmaya davet ediyorum.”</p>

  <p>Bu sözlerden sonra arkasını dönüp domuzlarıyla birlikte badi badi yürüyerek uzaklaştı. Göletin etrafından dolaşarak onu izlediler.</p>

  <p>“Çatlağın biri,” dedi Branco Such. “Kazazede demekle ne kastetti?”</p>

  <p>“Sanırım tek başına yaşamaktan kaynaklanıyor,” dedi karısı Gale Such.</p>

  <p>“Boyu bosu yerinde,” dedi Bayan Chirish. “Üstelik de kaptanmış.”</p>

  <p>“Kendini bir adada sanıyor,” dedi Mo Mimilith. “Deli olmalı.”</p>

  <p>“Şişko ve çatlak,” dedi arkadaşı Pek Such.</p>

  <p>Çocuklar kıkırdadılar.</p>

  <p>“Şşş!” diyerek eliyle uyardı Lea Mimilith. “Onu kızdırmayın. Yardımına ihtiyacımız var.”</p>

  <p>Bitkilerle kaplı yol geniş, güzel bir açıklığa çıkmıştı. Şişman adam az ileride badi badi yürüyor, onun ilerisinde ağaçlıksız, ışıl ışıl geniş bir alan uzanıyordu. Bu beyaz alandan tuhaf bir ses, derin, hafif bir gurultu geliyordu.</p>

  <p>Açık alan ileride, üç tarafı sık ağaçlarla kaplı, kocaman bir araziye dönüşüyor, en uzak taraf beyaz bir sisin içinde kayboluyordu. Açıklığın bir kenarında tuhaf, uzun bir yapı duruyordu. Yerden yüksek ahşap bir zemin üzerinde üç uzun direk yükseliyordu; bunların üzerine yelkeni andıran bezler atılmıştı. Şişman adam güverteye tırmandı ve tek mobilyası olan sandıkları açmaya koyuldu. Sandıkların içinden iri gövdesinin üzerine attığı devasa bir sabahlık ve su kabağından oyulmuş kâseler çıkardı.</p>

  <p>Yaklaşınca, açıklığın karşı tarafında, Canobius’un iri gövdesinin durduğu yanda, çok daha büyük bir göl olduğunu gördüler. Her yanı kaplayan derin gurultunun kaynağı, çalkalanıp kaynayan, yüzeyi yoğun, beyaz bir buharla kaplı bu suydu. Göl kaynıyordu.</p>

  <p>“Güverteye gelin yolcular!” dedi Canobius.</p>

  <p>Hanno’nun önderliğinde geniş güverteye çıktılar. Kaptan büyük, ahşap bir fıçıdan bir kâseye içki doldurup ona uzattı.</p>

  <p>“Şeker kamışı suyu. Hafif bir uyarıcıdır. Stella Marie’ye hoş geldiniz.”</p>

  <p>Hanno içti. İçki nefisti.</p>

  <p>“İçinde şeker kamışından başka bir şey daha var.”</p>

  <p>“Portakal kabuğuyla tatlandırıyorum.”</p>

  <p>“Tadı çok güzel.”</p>

  <p>Canobius herkese dolu kâseler dağıttı. Kısa süre sonra daha rahat bir hava esmeye başlamıştı.</p>

  <p>“Burası bir sıcak su kaynağı herhalde,” dedi Hanno, buharlar çıkan, kaynayan suyu göstererek.</p>

  <p>“Sıcak olduğuna hiç şüphe yok,” diye yanıtladı Canobius. “Ben buraya mutfağım diyorum. Dev bir çaydanlık ya da kazan gibi. Bak!”</p>

  <p>Üç ayaklı bir dayanağa yerleştirilmiş bir kalası çevirdi. Kalasın ucunda iple bağlı metal bir kova asılıydı. Göstermek için kovayı suya daldırdı.</p>

  <p>“Yemeğini birkaç dakikada pişirebilirsin.”</p>

  <p>“Harika!” dedi Hanno.</p>

  <p>“Ne diyeceğim,” dedi Miller Marish. “Burada küçük bir cennette yaşıyorsun.”</p>

  <p>“Evet, öyle,” dedi Canobius. “İnsanların elde etmek için alnının teriyle mücadele ettiği şeyler benim elimin altında.”</p>

  <p>“Aman Tanrım!” diye bağırdı Silman Pillish. “Yiyeceklerini yetiştirmek için çalışman gerekmiyor mu?”</p>

  <p>“Çalışmak mı?” Kaptan kahkahayla güldü. “Ayağa kalkmayı işten sayıyorsan çalışıyorum. Biraz yürüyüp elimi uzatıp meyveleri koparmak işse çalışıyorum. Hayır, bayım burada çalışmak gerekmiyor. Her şey bol ve elinin altında.”</p>

  <p>“Çalışmak zorunda olmamak bana yanlış geliyor,” dedi küçük Scooch kaşlarını çatarak.</p>

  <p>“Ben de buraya ilk geldiğimde böyle düşünmüştüm bayım. Adayı baştan başa dolaşıp ekip biçtim. Ama sonra bu güzel şeylerin ben eksem de ekmesem de çıktıklarını görünce çiftçilik kariyerim sona erdi. Şimdi kuşlar gibi, doğanın cömertliğinden yararlanarak yaşıyor, çalışmıyorum. İnsan bu alışkanlıktan ne kadar çabuk kurtuluyor şaşarsın.”</p>

  <p>“Çalışmak alışkanlık mı?!” Silman Pillish bu lafa daha da çok şaşırmıştı. “Vay, vay, vay. Ama insan sıkılmaz mı?”</p>

  <p>“Sıkılmak mı? Neden sıkılacakmışım? Sıkıcı olan çalışmak. Hayatta kalabilmek için çalış, didin, dur. Çalışmayı bir kenara bırakınca ilgi alanlarını geliştirecek enerjiyi buluyorsun.”</p>

  <p>“Peki siz nelerle ilgileniyorsunuz Kaptan?”</p>

  <p>Canobius gülümseyerek iri göbeğini sıvazladı.</p>

  <p>“Benim iki ilgi alanım var dostum. Biri yemek pişirmek, ikincisi de yemek yemek. Her ikisinde de ustalaştım.” Kovayı kaynar suyun içinden çıkarttı. “Siz kendiniz karar verin. Adaya hoş geldiniz demek için size bir ziyafet hazırlayacağım.”</p>

  <p>“Arabamızı dışarıdaki kış şartlarına hazırlamalıyız,” dedi Hanno, “ve depolayabildiğimiz kadar yiyecek depolamalıyız. İki gece kalabilirsek çok seviniriz.”</p>

  <p>“İki gece mi dersiniz? Neyse, neyse. Size bir ziyafet hazırlayacağım.” Gözleri Bayan Chirish’e takıldı. “İşte gerçek bir kadın diye ben buna derim.”</p>

  <p>“Bu vadide yalnızca siz mi yaşıyorsunuz?”</p>

  <p>“Evet, bir tek ben varım.” Kaptanın dikkati Bayan Chirish’e yoğunlaşmıştı. “Söyleyin madam, kâsenizi doldurayım mı?”</p>

  <p>Hanno’nun gözleri karısını aradı. Açıklığın yan tarafında sırtını bir ağaç gövdesine dayayıp oturmuştu. Yanına gitti.</p>

  <p>“Ne diyorsun?” dedi, yanına çöküp.</p>

  <p>“Bu yeri bulduğumuz için şanslıyız.”</p>

  <p>“Bulmasaydık ölmüştük.”</p>

  <p>“Çok uzun kalmayacağız değil mi?” dedi Ira.</p>

  <p>“Hayır. Mümkün olan en kısa sürede gideceğiz.”</p>

  <p>Hanno elini avucuna alıp okşadı. Ira bugünlerde çok yumuşak bir sesle konuşuyordu. Öfkelenip bağırmalarını, sövüp saymalarını anımsadı. Şimdi nereye gitmişlerdi?</p>

  <p>“Hanno, hayatım,” dedi Ira, “Neden bilmiyorum ama burada yönümü bulamıyorum. Belki hava çok sıcak olduğu içindir.”</p>

  <p>“Yola çıkınca yine bulursun. Yapmamız gereken tek şey gücümüzü toplamak. Ondan sonra gideceğiz.”</p>

  <p>Kardaki mücadeleden sonra Canobius’un içkisi hepsinin uykusunu getirmişti. Göze görünmeyen güneş sisli gökyüzünde batarken oraya buraya yayılıp uyudular.</p>

  <p>Ertesi sabah, iyi bir uykuyla dinlenmiş olarak uyandıklarında kışın şiddeti çok uzaklarda kalmış gibiydi. Sabah havasının tatlı bir ılıklığı vardı, henüz çok sıcak olmamıştı. Gölün yüzeyi kalın, beyaz bir sis tabakasıyla kaplıydı ama diğer yerlerde bulutların arasından ışık huzmeleri iniyordu. Arılar ortaya çıkmış vızıldıyor, parlak renkli kuşlar yüksekteki ağaçların arasında uçuşuyorlardı.</p>

  <p>Birer birer uyanıp yamaçtan akan sularda yıkandılar. Ardından ağaçların arasına dalıp kahvaltı için meyve arayışına girdiler. Miller Marish kızlarına turuncu, olgun bir kavun getirdi; öyle bir şevkle yediler ki kavunun tatlı suları çenelerinden aşağı aktı ve sonunda babaları bacaklarından tutup onları küçük bir şelaleye sarkıtmak zorunda kaldı.</p>

  <p>Küçük Fin Marish babasına;</p>

  <p>“Burası anayurt olmalı. Herkes çok mutlu,” dedi.</p>

  <p>“Olabilir,” dedi Miller Marish. “Bundan daha iyi bir yurt nerede bulunur bilmem.”</p>

  <p>Mumpo’yla Rollo Shim, Ira Hath’ın tavsiyesiyle giysilerini çıkarıp Kaptan Canobius’la ilk karşılaştıkları yeşil gölete girdiler. Sıcak suyun içinde derinden kaynayan suyla sallanarak uzanmak yaralarına iyi gelmişti. Onların bu kadar rahat görünmesine bakarak birkaç kişi daha gölete girdi. Kollarını ve bacaklarını açarak, suyun içine yayılıp, birbirlerine hafifçe çarparak üzerlerindeki yeşil dalları seyre daldılar.</p>

  <p>Göletin yanından geçen Scooch durup onları izledi.</p>

  <p>“Pişmemiş bir sosise benziyorsun,” dedi göletin içindeki Lunki’ye.</p>

  <p>“Eh, yavaş yavaş pişiyorum,” dedi Lunki.</p>

  <p>“Güzel galiba?”</p>

  <p>“Dene de kendin gör.”</p>

  <p>Küçük Scooch iç çamaşırlarına kadar soyunup yanına girdi.</p>

  <p>Hanno Hath, Bowman ve Tanner Amos yolculuk için odun kesmeye ormana gittiler.</p>

  <p>Kolları meyvelerle dolu diğerleri, vadinin verimliliğini anlata anlata birer birer açıklıktaki arabaya geliyorlardı.</p>

  <p>“Hayırsever Kaptanımız nerede?” dedi Branco Such iki iri hindistancevizini yere bırakarak. “Tuhaf ama sevimli ev sahibimiz nerede?”</p>

  <p>“Bayan Chirish’le birlikte gitti,” dedi Creoth kaşlarını çatarak.</p>

  <p>Branco Such bıçağıyla hindistancevizlerini kırmaya girişti. Dış kabukları sandığından daha çetin çıkmıştı. Ayrıca aklından başka şeyler geçiyordu.</p>

  <p>“Burada hepimize yetecek kadar yer var,” dedi. “Yeter de artar bile. Vadinin küçücük bir kısmını bile dolaşmayı bitiremedim.”</p>

  <p>“Yer olduğu doğru,” dedi Creoth. “Eğer istediğin buysa.”</p>

  <p>“Ev yapacak yer,” dedi Branco Such. “Ev yapacak arazi.” Boş yere hindistancevizlerine vurdu.</p>

  <p>“İstediğin buysa,” dedi Creoth.</p>

  <p>“Hepimizin istediği bu değil mi? Yuva kuracak bir yurt. Anayurt.”</p>

  <p>“Ah!” dedi Silman Pillish. “Bunu ilk kim söyleyecek diye merak ediyordum.”</p>

  <p>“Eh Pillish. Ne diyorsun?”</p>

  <p>“Bence Hanno Hath ne diyor bir soralım.”</p>

  <p>“Hanno Hath iyi bir adam ama o sadece bir kişi. Senin fikrin ya da benim fikrim de onunki kadar önemli değil mi?”</p>

  <p>Kaptan Canobius ve Bayan Chirish yüzlerinde mutlu bir ifadeyle kol kola belirdiler.</p>

  <p>“Sevgili bayana adanın güzel yerlerini gösteriyordum,” dedi.</p>

  <p>“Ne yer!” diye bağırdı Bayan Chirish. “İnsan vücudunun ihtiyaç duyduğu her şey ağaçlarda asılı!”</p>

  <p>“Onu öyle yapma istersen.”</p>

  <p>Canobius Branco Such’ın hindistancevizine nasıl saldırdığını görmüştü.</p>

  <p>“İki tane gamzesi var – işte burada, gördün mü? – oradan delersin – işte böyle, gördün mü? – sonra sütünü içersin.”</p>

  <p>Hindistancevizini ağzına tutarak gösterdi, meyvenin sütü incecik bir şekilde ağzına aktı. Sonra hindistancevizini sert bir zemine koydu.</p>

  <p>“Ondan sonra taşla kırarsın.”</p>

  <p>Yerden bir taş aldı, hızla vurarak hindistancevizini ortadan ikiye böldü.</p>

  <p>“İşte eti.”</p>

  <p>“Çok teşekkürler,” dedi Branco Such, hindistancevizi parçalarını çocuklarına uzatırken. “Sanırım bunlardan daha çok var.”</p>

  <p>“İstediğin kadar.”</p>

  <p>“Öyleyse Kaptan, bizim gibi bir grup mantıklı insan bu adada yaşayabilir mi dersiniz?”</p>

  <p>“Ne tesadüf!” diye bağırdı Bayan Chirish. “Kaptan da aynı şeyi söylüyordu.”</p>

  <p>“Buraya çok uygun bir tip insan vardır,” dedi Canobius ihtiyatla. “Bu güzel kadın da tam o tip.”</p>

  <p>“Şişman demek istiyor,” dedi Bayan Chirish kızarıp gülümseyerek.</p>

  <p>“Eh, öyle demek istiyorsam da bunda utanılacak bir şey yok.” Canobius koca göbeğine iki eliyle vurup göbeğini salladı. “Şişmanladıkça daha mutlu oluyorum. Zayıf olmayı kim ister? Zayıflık sefilliktir. Zayıf insanlar hiç tatmin olmazlar. Şişmanlık cömertliktir. Şişmanlık nazikliktir. Yaşasın koca göbekler! Yaşasın geniş kalçalar! Şişmanlık mutluluktur!”</p>

  <p>“Yaşasın!” diye bağırdı Bayan Chirish.</p>

  <p>Diğerleri onlara bakıp gülümsediler.</p>

  <p>“Bu hayatın reklamını iyi yapıyorsun,” dedi Branco Such. “Burada iyi yediğin ortada.”</p>

  <p>“Siz de yiyeceksiniz! Hepiniz için müthiş bir şölen hazırlıyorum! Biraz enginar terbiye etmek istiyorum. Terbiye etmek zaman alıyor. İşe koyulmalıyım.”</p>

  <p>Dev kazanların durduğu güverteye doğru uzaklaştı. Branco Such diğerleriyle konuşmak için döndü.</p>

  <p>“Dostlarım,” dedi. “Hepinize bir teklifim var. Neden buraya yerleşip evlerimizi kurmuyoruz?”</p>

  <p>Dönüp, kızları ve Sisi’yle oturmuş bal ve muzdan oluşan kahvaltısını yiyen Ira Hath’a baktı. Ira onu duymamış görünüyordu.</p>

  <p>Kestrel de annesini yakından izliyordu.</p>

  <p>“Buradan hoşlanmıyorsun değil mi anne?”</p>

  <p>“Hayır,” dedi Ira. “Burası iyi bir yer değil.”</p>

  <p>“Ne hissediyorsun?”</p>

  <p>“Ben de onu anlamaya çalışıyorum, ama anlayamıyorum.” Alnını kırıştırarak açıklamaya çalıştı. “Buradaki her şeyde bir basıklık var. Hava bile basık.”</p>

  <p>“Şişkoluk demek istiyorsun herhalde,” dedi Pinto. “Buradaki her şey şişko. Muzlara bakın. Dev gibiler.”</p>

  <p>“Hayır, şişman demek istemiyorum,” dedi Ira. “Basık demek istiyorum. Bu aynı şey değil. Şişman sağlam ve güvenilir olabilir. Ama basık olan bir şeye güvenemezsin. Seni yarı yolda bırakır.”</p>

  <p>Branco Such’ın etrafındaki gruba baktı. Heyecanlı bir konuşmaya dalmışlardı. Ne söylediklerini bilmek için Ira Hath’ın konuşmayı duyması gerekmiyordu. Uzanıp Kestrel’in elini tuttu. Sesinde bir aciliyet vardı.</p>

  <p>“Bana söz ver,” dedi, “diğerleri ne yaparsa yapsın, ne kadar güçsüz düşersem düşeyim beni buradan götüreceğine söz ver!”</p>

  <p>“Söz veriyorum anne,” dedi Kestrel korkuyla.</p>
</body>
</html>
