<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">19</p>

  <p class="baslik1">Ateş Rüzgârı</p>

  <p>Kestrel, Ozanların arasında şarkı söylüyor, şarkının içinde kendini kaybederek dünyanın dört bir yanından gelen binlerce Ozanla bir oluyordu. Güneş arkalarında yükseliyor, keskin ışığını kıraç topraklara saçarak önlerinde uzun, ince gölgeler bırakıyordu. Gökyüzündeki yangın onları korkutmuyordu. Büyük bir güç karşısında öfkesini ve mutsuzluğunu belli eden kafes ardındaki, vahşi bir hayvanın kükreyişiydi bu. Kestrel Ozanların inanılmaz gücünü hücrelerinde hissediyordu. Şarkı söylemeye devam ettikçe bu güç daha da artıyordu. O da bu gücün bir parçasıydı, gücü paylaşıyor, ona kendinden bir şeyler katıyordu. Büyük bir coşkuyla şarkı söylüyordu çünkü şarkı söyleyerek, yaşam gücünü, değişimi gerçekleştirecek olan bu dev motora gönderiyordu.</p>

  <p>Rüzgârı arkasında hissediyordu. Olacakları düşünerek merakla ürperdi. O kadar hafifti ki rüzgârla birlikte hafifçe yükselip alçaldı. Ovanın üzerindeki herkes, dalgalı bir denizin üzerindeki tekneler gibi alçalıp yükseliyordu. Çok yakında hepsi yükselecekti, ama daha vakit vardı.</p>

  <p>Gök gürledi, yer sarsıldı. Ayaklarının altındaki toprak kabarmaya başladı; ani bir dalgalanmayla hepsi havalandılar. İlerideki düzlüklerden derin iniltiler geliyordu; ardından bir çatırtı duyuldu ve gözlerinin önünde yer yarıldı. Ozanların şarkısı patlamaların arasında duyulacak kadar yükseldi. Kestrel şarkının içinde yeni bir ses duydu: ince, uzaktan gelen yalnız bir ses.</p>

  <p>Dağlara doğru baktı ve ağaçların arasında tek başına yürüyen birini gördü. Çok uzakta olmasına rağmen Kestrel bu yabancıyla daha önce karşılaştığından emindi. Ağır adımlarla yürüyen, ince, yaşlı bir kadındı. Sarsıntıların arasında güçsüz ve çaresiz görünse de yeryüzünün çalkalanması umurunda değil gibiydi. Gözlerini ileri dikmiş, irili ufaklı çatlakları, dumanı tüten yarıkları aşarak onlara doğru ilerliyordu.</p>

  <p>Bu, Morah’dı.</p>

  <p>Kestrel, onun gücünü kaybettiğini düşündü. Bu acınası yaratığı yok etmeye ne gerek vardı? Ama burada toplanma nedenleri buydu. Ozanların sonsuz gücü onu sarıp yaşamını alacaktı. Bunu yaparken de kendi yaşamlarını vereceklerdi.</p>

  <p>“Ateşi bul!”</p>

  <p>Kulağına fısıldayan Jumper’ın yumuşak sesiydi. Arkasına dönüp baktı, çok uzaktaydı ama aklı çok yakındaydı. Anladı. Etrafındakileri gördüğünden, anlaması zor olmamıştı. Ozanlar daha önce Jumper’ın mavnada parladığı gibi parlamaya başlamışlardı.</p>

  <p><i>Ölmek gibi ama ölüm değil.</i></p>

  <p>Kestrel nasıl ve neden olduğunu sormaya gerek duymadı. Tek yapması gereken şarkıyı söylemekti.</p>

  <p>Sevinçle, hevesle şarkısını söylerken serin bir ateşin etrafını sardığını hissetti. Acı verici bir his değildi bu. Sakinleştirici bir etkisi vardı, bedenini hafifletip duyularını keskinleştirmişti. Bu keskin görme ve duyma yetisiyle birlikte, uzun zaman önce, çok uzaklarda buna benzer şeyler yaşandığını anımsadı.</p>

  <p>Yaşlı kadını izliyordu. Yaklaşmıştı ve değişiyordu. Başlangıçta görüntüsü bulanıklaşıyormuş gibi geldi. Ardından bulanıklık birbirinden ayrılan iki figüre dönüştü. Sonra bu ikisi de bölündü ve dört kişi oldular. Morah çoğalıyordu. Birbirlerinin içinden çıkan kadın, erkek, genç, yaşlı insanlar depremle sarsılan, dumanlara boğulmuş düzlüğe yayılıyorlardı. Morah gerçek varlığı olan birliğe dönüşüyordu: biri diğerlerini doğurmuyordu, çoğunluğa ait olan güç yeniden asıl parçalarına dağılıyordu.</p>

  <p>Işığın ardından etrafında oluşan kalabalığı izleyen Kestrel şarkı söylemeye devam ettikçe etrafını saran alevin de büyüdüğünü hissediyordu. Sayıları onu hayrete düşürüyordu. Tüm dünyayı dolduracak gibi dalgalar halinde çoğalıyorlardı... Yok etmeye geldiği bu düşman canavar ya da şeytan değil, insandı...</p>

  <p>Arkasından esen rüzgâr daha da şiddetlenmiş, alevler büyümüştü; sahilin üzerinde uçan binlerce Ozan denizin üzerinde kış güneşi gibi parlıyordu. Kestrel şarkı söyleyerek çıkardığı alevlerin kendi yaşam enerjisinden doğduğunu biliyordu ama tek hissettiği derin, tatlı bir sevinçti. Yakında kendi alevi yanındakine değecek ve tüm alevler bir olacaktı.</p>

  <p>Acı bir çığlık ve homurtu duyuldu. Topraktaki yarıklardan minik sinek bulutları vızıldayarak yükseliyordu; gözle görülmeyecek kadar ufaktılar ama ısırıyorlardı. Isırılanlar, bu tutku sinekleri kalplerine gömüldükçe öfke ve acıyla bağırıyordu. Gittikçe yükselen bağırışın içinde Kestrel öfke ve korkuyu, haset ve alayı, mutluluk ve nefreti, acı çektirmek için duyulan açlığı duydu. Kahkahaya dönüşen çığlıkları duydu, insanların burkulan yüzlerini gördü, hıçkırarak ağlayan insanları duydu ve <i>bu benim, bu biziz, bu insanoğlu,</i> diye düşündü. Bu, iyi bir dünya kurulabilmesi için yıkılması gereken acı ve kayıplarla dolu dünyaydı.</p>

  <p>Sinek bulutları mikroplar gibi her yere yayılıyordu. Ozanlara ulaştıklarında alevlere çarpıp minik parıltılar çıkartarak yandılar.</p>

  <p>Morah yığınlar halinde çığlıklar atarak yaklaştıkça, Ozanlar bir kez daha şarkılarını değiştirdi. Etraflarını saran ateş halesi daha da şiddetle parlamaya başladı. Kestrel alevlerin kendisinden daha güçlü olduğunun, şiddeti arttıkça kendisinin solduğunun farkındaydı ve mutlulukla ilerliyordu. Rüzgâr daha da şiddetli esiyordu. Ozanlar rüzgârda dalgalanan yelkenler gibi yükseliyordu. O da onlarla birlikte yükseldi. Rüzgârla birlikte inip kalkan alevleri öyle yakındı ki birbirine değiyordu.</p>

  <p>Çok yaklaşmıştı.</p>

  <p><i>Beni hissediyor musun Bo? Çok yaklaştı!</i></p>

  <p class="ortali">• • •</p>

  <p>Bowman kollarında annesinin uyuyan bir çocuğunki kadar hafif bedeniyle kayalıkların tepesinde duruyordu. O da arkasından esen rüzgârı hissediyor ve ne yapması gerektiğini biliyordu. Bir tarafında babası, diğer tarafında kız kardeşi Pinto duruyordu. Arkasında tüm halkı, inekler, atlar ve kedi vardı. Hepsi kendilerine dönen ve anlamadıkları güçlere sahip olan Bowman’a bakıyordu.</p>

  <p>Bowman rüzgârın sesinde Kestrel’in sesini duyar gibi oldu.</p>

  <p>“Çok yakında,” dedi. “Rüzgâra güven.”</p>

  <p><br /></p>

  <p>Binlerce Ozan rüzgârla birlikte, geçmekte olan bir bulutun gölgesi gibi yavaşça ilerliyordu. Kestrel ateş şarkısını söylemeye devam ederek onlarla birlikte uçtu, rüzgârla birlikte alevlerin parlaklığı artıyordu. Karşı koymadı. Kendini, bedenini, zihnini, kalbini açtı. Kendini ateşe akıttı, verdikçe hafifliyor, bütün varlığını bir neşe kaplıyordu. Sonun çok yaklaştığının farkındaydı, şarkısının içinden bağırdı:</p>

  <p><i>Seni seviyorum Bo! Hepinizi çok seviyorum!</i></p>

  <p>Ozanlar alevler içinde, çok uzaklardan duyulan, durdurulamaz şarkılarını söylemeye devam ederek gittikçe artan bir hızla sürükleniyorlardı. Rüzgâr güçlendikçe daha çok alev saçıyor, daha şiddetle yanıyorlardı. Rüzgâr bir kamçı gibi Morah’ın çığlıklarını geldiği yere, toprağın altına itiyordu. Sonunda rüzgâr bir kasırgaya, Ozanlar göz kamaştırıcı bir ışığa; alevler gökyüzünü kaplayıp havayı emen bir sıcaklığa dönüştü.</p>

  <p>Kestrel’in son hissettiği şey zaferin sıcaklığıydı. Son kez, bir daha dönmemek üzere ışığın içine düşüyordu. Alevler her yanını sarmış ve o, tek bir ateşe dönüşmüş binlerce ateşin içinde kaybolmuş, rüzgâra savrulmuştu...</p>

  <p><br /></p>

  <p>Dağın tepesinde rüzgâr yüzlerine bir tokat gibi çarptı. Bowman kollarında Ira Hath’la birlikte uçurumdan aşağı atladı ve rüzgâr onu alıp savurdu. Pinto hiç tereddütsüz onu izleyip boşluğa, binlerce metrelik uçuruma atladı ama düşmedi. Sisi de gözlerini Bowman’dan ayırmadan, müthiş bir inançla kendini boşluğa bıraktı. Türbülanslı hava onları tutuyor, güz yaprakları gibi yavaşça, döne döne düşüyorlardı.</p>

  <p>Atlayanlara bir zarar gelmediğini gören diğerleri de onları izledi. Bazıları atlarken korku ya da sevinç çığlıkları atıyorlardı. Sonunda hepsi atladı. Creoth ineklerini doğalarına böylesine aykırı bir şeyi yapmaya nasıl ikna edeceğini düşünürken, inekler, şaşkın bakışları altında kendiliğinden boşluğa yürüdüler. Mumpo cesurca, kollarını uzatıp atladı. Miller Marish küçük kızlarını ellerinden tuttu ve üçü gözlerini kapatıp birlikte atladılar. Cheer Warmish bir çığlık attı ama atlamadı, bunun üzerine öğretmen Silman Pillish onu elinden tutup çekti.</p>

  <p>Atladıktan sonra kolaydı. Yavaşça aşağı doğru süzülüyorlar, düşerken bir yandan da sohbet ediyorlardı. Uzun bir yoldu.</p>

  <p>“Atalarımın sakalları adına!” diye bağırdı Creoth. “Yolculuk diye buna derler!”</p>

  <p><br /></p>

  <p>Düzlüklerde, ateş rüzgârı yerdeki kalabalığın üzerine, dumanlar çıkan yarıklara, mağaralara, ormanlara, dağlara doğru esiyor, dokunduğu her yerde Morah’ın ruhu yanıp kül oluyordu. Bu yeni saldırı karşısında seslerini çıkarmaya fırsat bulamadan yok oluyorlardı. Ateş rüzgârı esmeye devam etti, korkuyu, nefreti kasıp kavurdu; öfkesinden geriye sadece sessiz ve dingin bir dünya kaldı.</p>

  <p><br /></p>

  <p>Bowman dağın eteklerinde yavaşça yere indi, annesinin ölü bedenini hâlâ kollarında taşıyordu. Hava burada dingindi. Yer ince bir kar tabakasıyla kaplıydı. Az ötede geniş bir nehir döne döne denize doğru akıyordu. Doğuda gökyüzü açıktı.</p>

  <p>Ailesi ve dostları sağ salim ve şaşkın bir halde yere indiler. Duman unutulmadığından emin olmak için havada dönerek Bowman’ın omzuna kondu.</p>

  <p>Bir rüyadan uyanmak istercesine silkinip, garip bir şekilde indikleri yere baktılar. Geniş bir kıyı şeridine doğru uzanan küçük ağaçlarla dolu tepeleri; karla kaplı çayırların arasından kıvrılarak tembel tembel akan nehirleri; uzakta kış güneşinin altında parlayan okyanusu gördüler. Burası bakir, bilinmeyen bir yerdi. Yine de hepsi aynı anda aynı şeyi hissetmişti: Daha önce buraya geldim. Burayı biliyorum.</p>

  <p>Hanno Hath, Bowman’ın yanına gelip karısının bedenini almak için kollarını uzattı.</p>

  <p>“Artık evimize geldiğimize göre onu alabilirim,” dedi.</p>
</body>
</html>
