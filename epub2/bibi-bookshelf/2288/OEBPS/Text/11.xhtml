<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">11</p>

  <p class="baslik1">Kış Şafağı</p>

  <p>Kestrel önden giden Bowman’la Mumpo’nun ardından karla kaplı yolda ilerliyordu. Tek başına yürüyordu. Arkasından karda sessizce yürüyen diğerlerinin ayak sesleri duyuluyordu. Toynaklarını sürüyerek yürüyen atların sesini, kızakların gıcırtısını, arada bir bağıran çocukların sesini duyabiliyordu. Hiç kimse gücünü konuşmaya harcamıyordu. Hava çok soğuktu ve kar yeniden başlamadan uzaktaki ormana sığınmak için olabildiğince yol kat etmeleri gerektiğini biliyorlardı.</p>

  <p>Ira Hath arabada gidiyordu. Diğerleriyle birlikte yürüyecek kadar güçlü olduğunu söyleyerek itiraz etmiş ama Hanno arabaya binmesini emretmişti. Hiç kimse söylemese de hepsi ne kadar zayıfladığını görebiliyordu. Kestrel annesinin her geçen gün güçten düştüğünü gördükçe dayanılmaz bir umutsuzluğa kapılıyordu. Böyle zamanlarda boynunda asılı gümüş anahtara dokunuyordu. Ozanlar tarafından çok uzun zaman önce yapılmış bu basit anahtarın kendisine yardım edebilecek herhangi bir gücü olduğuna dair boş inançları yoktu. Daha çok, inanması güç olsa da kardeşiyle kendisinin daha büyük bir planın parçası olduğunu, annesinin bunu öngördüğünü ve zayıf düşmesinin gerekli olduğunu hatırlamak için dokunuyordu.</p>

  <p>Yürürken gözleri Bowman’ın, o çok iyi tanıdığı ve her şeyi paylaştığı incecik insanın üzerindeydi. Önden yürüyen Bowman’ la aralarında oldukça büyük bir mesafe olmasına rağmen ruh halini hissedebiliyordu. Konuşmamış olsalar da, içinde bir değişiklik olduğunu ve bunun Sisi’yle ilgisi olduğunu adı gibi biliyordu. Kestrel bunu bir süredir bekliyor, hatta olmasını istiyordu ama şimdi içinde bir korku vardı.</p>

  <p><i>Birlikte olacağız kardeşim. Her zaman birlikte.</i></p>

  <p>Kelimeler aklından geçtiği sırada bile ayrılacakları zamanın yaklaştığını biliyordu. O zaman geldiğinde bir arkadaşı olması Bowman’a iyi gelecekti.</p>

  <p>Kestrel uzaklara bakıp buz gibi havayı içine çekti. Bunlar iyi düşünceler değildi. Yanaklarındaki soğuğu, bacaklarındaki yorgunluğu hissetmek daha iyiydi. Bu düşünceleri takip ettikçe varacağı yer kendisini bekleyen dayanılmaz bir yalnızlıktı.</p>

  <p>Birden içini bir korku sardı; korkuyla birlikte müthiş bir konuşma, o tanıdık sesin sıcaklığını içinde duyma isteği uyandı.</p>

  <p><i>Bo! Sana ihtiyacım var.</i></p>

  <p><i>Buradayım,</i> diye yanıtladı. <i>Hep buradayım.</i></p>

  <p>Korku uzaklaştı. Kestrel kendisinden utandı; içi kardeşine karşı sevgi ve minnetle doldu.</p>

  <p><i>Seni seviyorum,</i> dedi.</p>

  <p><i>Ben de seni seviyorum Kess,</i> diye yanıtladı Bo.</p>

  <p>Bir işaret direğinin yanından geçtiler. Bu direkler yıllar önce kışın, her yer kar altındayken yolcular yolu bulabilsin diye yerleştirilmişti. Güvenli olan tek yer yoldu. Arazi, iki yanda, çeşitli büyüklükte, üzeri karla örtüldüğü için yolla aynı seviyeye gelen yarıklarla kaplıydı. Yoldan çok uzaklaşan bir yolcu karın ayaklarının altında kaydığını hissedebilir, bir anda kendisini beyaz bir mezarın içinde bulabilirdi.</p>

  <p>İneklerini güden Creoth için bu büyük bir endişe kaynağıydı. Hayvanlar şimdilik sakindi ve arabanın ardından güvenli yolda, tek sıra halinde yürüyorlardı. Ama her tür yüksek ses ya da ani hareket onları ürkütüp boşluğa, korkutucu tuzaklara doğru götürebilirdi. Onları bağlamayı düşündü ama neye bağlayacaktı. Yoldan çıkarırlar korkusuyla arabaya bağlayamıyordu. Kendisi de ürkmüş bir ineği dizginleyebilecek kadar güçlü değildi.</p>

  <p>Bu yüzden sessizce arkalarından yürüyor, sakinleştirmek umuduyla onlarla konuşuyordu.</p>

  <p>“Devam et Hayalci. Ağaçlara varmamıza az kaldı. Ondan sonra dinleneceğiz, değil mi? Ha gayret Sarıkız’ım! Dağların ötesinde, tatlı çimlerin yetiştiği, her günün bir öncekinden farksız geçtiği bir yere gidiyoruz. Ha gayret Zıpzıp’ım! Ha gayret!”</p>

  <p>Yüksek sesle konuşup yürürken Bayan Chirish yanına gelip adımlarını ona uydurdu. Creoth, bir süre onu fark etmemiş gibi davranıp, bütün dikkatini ineklerine verdi. Bayan Chirish sonunda dayanamayıp onunla konuştu.</p>

  <p>“Amma vızıldıyorsun! Ha gayretmiş! İneklerinin biraz aklı olsa sana inat yerlerinden oynamazlardı.”</p>

  <p>“İneklerim bazılarından daha akıllı,” dedi Creoth.</p>

  <p>Sessizce, karşılıklı sinir içinde yürüyorlardı; ikisi de sessizliği ilk bozan olmamakta kararlıydı. Sonunda Creoth daha fazla dayanamadı.</p>

  <p>“Adam amma şişkoydu!” diye bağırdı.</p>

  <p>“Ben de irice sayılırım,” dedi Bayan Chirish soğuk bir sesle.</p>

  <p>“Hayır bayan. Aynı fikirde değilim. Senin gibilere rahat denir. O şişkoydu.”</p>

  <p>“Rahat öyle mi?”</p>

  <p>“Rahatına düşkün bir kadın görüntüsü çiziyorsun.”</p>

  <p>“Sanırım öyle,” dedi Bayan Chirish, sesi yumuşayarak. “Rahatlık ve aptallıktan yana bir eğilimim var. Aptal bir kız olamayacak kadar büyüdüğümden beri aptal bir kadınım ve bir gün aptal, yaşlı bir kocakarı olacağım. Bu konuda söylenebilecek başka bir şey de yok.”</p>

  <p>Bu konuşmadan sonra yeniden dost oldular ve Bayan Chirish inekleri kendi hayvanlarıymış gibi sahiplenerek Creoth’un onlara göz kulak olmasına yardım etti.</p>

  <p><br /></p>

  <p>Havada kar bulutları vardı ama kar yağmıyordu; epey yol almışlardı. Son yağan kardan bu yana başka yolcuların ayak izleri bulunduğundan önlerindeki yol gayet açık görülüyordu; ormana yaklaştıkça ağaçların arasında kaybolan yolun beyaz çizgisini görebiliyorlardı.</p>

  <p>Hanno Hath karısının onu görebileceği şekilde, arabanın yanından yürüyordu.</p>

  <p>“Güneş battığında nehre varmış olacağız,” dedi Hanno.</p>

  <p>“Az kaldı.”</p>

  <p>“Hâlâ hissediyor musun?”</p>

  <p>“Her zamankinden daha güçlü.”</p>

  <p>Anayurda yaklaştıkça, yüzünde hissettiği sıcaklık arttıkça Ira Hath daha da güçsüzleşiyordu. Arabanın içinde saatlerce kıpırdamadan, konuşmadan, geçmişi düşünerek yatıyordu. Çocuklarının doğumunu, bebekliklerini; ondan önce, genç bir kızken Hanno’yla düğünlerini; ondan da önce Aramanth’da Kırmızı Bölge’deki eski güzel evlerinde geçen çocukluğunu hatırlıyordu. Hepsi geride kalmıştı. Aramanth yıkılmıştı. Zulüm zamanı gelip çatmıştı. Şimdi, kendinden önce atasının yaptığı gibi halkına yol göstermesi gerekiyordu.</p>

  <p>Öğleden sonra, gün boyu yağacak gibi görünen kar yağmaya başladı. Kapüşonlarına, kollarına konup yanaklarına çarpan yoğun karın altında ağır adımlarla yürümeye devam ediyorlardı. Bundan çok daha zorlu şartlar geçirmişlerdi ve orman çok uzakta değildi, bu yüzden moraller yüksekti.</p>

  <p>Nihayet ağaçlara vardıklarında kısa kış günü sona ermek üzereydi. Kar dinmemişti ama ormana girdiklerinde tuhaf bir sükunet çöktü. Uzun, kara dallar üzerlerinde çatı işlevi görüyordu. Uzun zamandır etraflarını saran beyazlık yerini gölgelere bırakmış; botlarının ve atların toynaklarının çatırtısıyla kızakların hışırtısı çok daha yakından ve net duyulur olmuştu. Yürüdükçe nefes alış verişlerini ve giysilerinin hışırtısını duyabiliyorlardı. Kendi hareket alanlarının dışında, birkaç metre ötede, ağaçların arasında karanlığın çökmeye başladığı yerlerde çıt çıkmıyordu.</p>

  <p>Orman düzlükten, dağların önünde uzanan ince bir çizgi gibi görünüyordu. İçine girince sandıklarından çok daha büyük olduğunu anladılar. Gece olmadan nehre varamayacaklardı.</p>

  <p>Öğlende bile çok az ışık alan ormana hızla akşam karanlığı çöküyordu. Hanno Hath mola verme kararı aldı.</p>

  <p>“Tamamen karanlık çökmeden kamp kuralım.”</p>

  <p>Böylece oldukları yerde durup ateş yaktılar. Arabanın brandasını yayıp kendilerine barınak yaptılar. Ateş tutuşur tutuşmaz, parlak turuncu alevi alacakaranlığın son ışıklarını da kovaladı ve etrafa zifiri karanlık çöktü. Hanno, gençlere gece boyunca sırayla nöbet tutma görevi verdi, gece uyurlarken ağaçların arasından kim bilir ne haydutlar, yırtıcı hayvanlar çıkabilirdi. Yakacak odun sıkıntısı çekmediklerinden gözcülerin görevi sabaha kadar ateşi canlı tutmaktı.</p>

  <p>Ateşin ışığı, hep birlikte sokulup uyudukları brandanın dışında parlak yansımalar yapıyor, içerisini ise gölgede bırakıyordu. Ira Hath kocasıyla el ele; Pinto annesinin yanında, bir bacağını Mumpo’nun sırtına dayamış uyuyordu.</p>

  <p>Bowman, uyanıp nöbet tutma sırası geldiğinde, yerdeki battaniyenin üzerine bağdaş kurup omuzlarına bir battaniye atarak ateşin başındaki yerini aldı. Ateşin içinde belirip kaybolan kırmızı tünelleri izliyor, içinde kıpırdanan gücü hissediyordu. Vakit geçirmek için yanan odunlardan birini düşünceleriyle yakalayıp ateşin ortasına itti. Hoşuna gidince, bir başka odun parçasını kor halinde yanan iki odunun arasından aşağı itti; odun aniden parlayıp mavi bir alev çıkartarak patladı.</p>

  <p>“Ne yapıyorsun?”</p>

  <p>Sisi arabayla ateşin arasında durmuş onu izliyordu. Ne zamandır izliyordu?</p>

  <p>“Ateşi seyrediyorum.”</p>

  <p>Gelip yanına oturdu. Bowman onun da sarınması için battaniyeyi açtı.</p>

  <p>“Anlatmak istemiyorsan seni zorlamam,” dedi.</p>

  <p>Böylece Bowman ona küçük sırrını gösterdi. Düşünceleriyle karlı yoldan bir çam kozalağını alıp Sisi’nin avucuna bıraktı. Sisi ince parmaklarını kozalağın üzerine kapadı.</p>

  <p>“Bunu nasıl yapıyorsun?”</p>

  <p>“Bilmiyorum.”</p>

  <p>“Başka ne yapabiliyorsun?”</p>

  <p>“Ne düşündüğünü anlayabiliyorum. En azından hissedebiliyorum.”</p>

  <p>“Ne düşündüğümü bilmen beni rahatsız etmiyor. Senden saklayacak bir şeyim yok.”</p>

  <p>“Bunu ancak özel bir çaba harcarsam hissediyorum. Çoğu zaman bilmiyorum. Oldukça zor bir iş.”</p>

  <p>“Şimdi yap!”</p>

  <p>Sisi özel bir şey düşündüğünü göstermek istercesine gözlerini kapadı; ne düşündüğünü bulmasını istiyordu. Bowman ateşin ışığında yanında oturan Sisi’ye bakıp ne kadar güzel olduğunu, yüzündeki izlerin onu ne kadar güzelleştirdiğini düşündü. Yüzünü yüzüne dayayıp yaralı yanağına küçük bir öpücük kondurarak düşüncelerinin arasına sızdı.</p>

  <p>Ne düşündüğünü bulunca diğerlerini uyandırmamak için alçak sesle güldü.</p>

  <p>“İkimizi annenle babanın giysileri içinde düşünüyorsun.”</p>

  <p>Bulduğu görüntü çok komikti: Gang’ın Johanna ve Johdi’sinin süslü altın taçları ve mücevherlerle süslü, kasnaklı giysileri Sisi’yle ikisinin üzerlerinden dökülüyor; yan yana altın yaldızlı tahtlarda oturuyorlardı.</p>

  <p>“Çok gülünç görünüyoruz. Biz imparator değiliz.”</p>

  <p>“Sen imparator görüyorsun. Ben karı koca görüyorum. Anne ve baba. Bildiğim tek tür bu.”</p>

  <p>“Özür dilerim Sisi. Gülmemeliydim.”</p>

  <p>“Gülünç insanlar bile birbirlerini sevebilir.”</p>

  <p>“Elbette sevebilir. Dilerim ikisi de sağdır.”</p>

  <p>“Bence öyleler. Şehirden sürüldükten sonra, uzakta küçük bir evde hizmetçisiz yaşadıklarını sanıyorum. Annemin kocası var babamın da köpekleri.”</p>

  <p>“Nereden biliyorsun?”</p>

  <p>“Bilmiyorum. Öyle olduğunu umuyorum. Seninle kalmayı seçip ailemi terk etmekle korkunç bir şey yaptım. Kendi kendime bir gün gidip onları bulacağımı, onlardan af dileyeceğimi söylüyorum. Bu yüzden hayatta ve iyi olmak zorundalar. O zaman onları yeniden bulabilirim.”</p>

  <p>“Eminim öylelerdir.”</p>

  <p>“Belki sen de benimle gelirsin.” Sonra hatırladı ya da hatırlamış gibi yaptı. “Yo, hayır. Gitmek zorundasın. Yakında gidecek misin?”</p>

  <p>“Sanırım.”</p>

  <p>“Keşke hemen gitsen Bowman. Gitmeni beklemek çok zor.”</p>

  <p>“Benim için de zor.”</p>

  <p>Sisi’nin uykusu gelmişti, az sonra Bowman’ın yanına uzanıp başını kucağına yasladı; Bowman saçlarını okşayarak onu uyuttu. O uyanık kalıp beklemek zorundaydı.</p>

  <p>Güneş doğmadan az önce brandanın altında uyuyanlar yavaş yavaş kalkmaya başladı. Bowman, Sisi’yi uyandırıp yanımdan göndersem mi diye düşündü ama sonra vazgeçti. Böyle şeyler sonsuza dek saklanamazdı.</p>

  <p>Küçük Scooch brandanın altından çıkıp sabah işlerini görmeye gitmeden Bowman’ı başıyla selamladı. Bowman ateşin üzerine bir tencere su koyuşunu izlerken brandanın seslerinden diğerlerinin de kalktığını anladı.</p>

  <p>Etrafına bakınınca gözlerini kırpıştırarak onu izleyen Kestrel’i gördü. Kestrel bir süre daha uykulu gözlerle ona baktıktan sonra kucağında yatan Sisi’yi gördü. Gülümseyerek ağaçların arasında gözden kayboldu.</p>

  <p><br /></p>

  <p>Kestrel iyi uyumuş, dinlenmiş bir şekilde kalkmıştı. Ciğerlerine dolan soğuk hava onu dinçleştirmişti. Kendisini genç, dinamik ve umutlu hissediyordu. İçinde, ani ve güçlü bir yalnız kalma isteği duydu.</p>

  <p>Ağaçların arasındaki incecik kar tabakasının üzerinden ateşin görünmediği bir noktaya kadar yürüdü. Nereye gittiğini bilmeden yoldan uzaklaşıp ormanda, gölgesinde başka şey yetişmeyen yüksek ağaçların arasında hayvanların açtığı patikalara saptı. Üzgün değildi. Bowman’la Sisi yakınlaşıyordu, bunda şaşılacak bir şey yoktu. Yine de ikisinin aynı battaniyenin altında oluşu, Bowman’ın elinin uyurken Sisi’nin saçlarını okşaması her şeyi değiştiriyordu.</p>

  <p>İleride parlak bir ışık dikkatini çekti. Ormanın derinliklerine doğru adımlarını sıklaştırırken insanlardan gittikçe uzaklaşmaktan mutluydu. Şimdi bunun ağaçların arasındaki uzun bir aralıktan içeri sızan güneş ışığı olduğunu görebiliyordu. Karla kaplı yerde ışıktan bir havuz oluşmuştu. Işık havuzunda yıkanmak istiyordu; yürümeye devam etti.</p>

  <p>Kısa süre sonra sık sütunlu bir avluyu andıran ağaçların arasından, yükselen güneşin altın ışıklarının aktığı uzun bir açıklığa çıktı. Hayranlıkla, izlemek için durdu. Etraftaki ağaçların dalları arasından geçen güneş ışınları açıklığın beyaz zemininde yer yer aydınlık, yer yer kadife gibi karanlık çizgiler oluşturuyordu. Doğudaki ağaçların arasından parlak gökyüzü ışıldıyor, batıdaki ağaçların üzerine ise altın rengi bir ışık dökülüyordu. Orman gün doğumunda büyülü bir yere dönüşmüştü. Kestrel bu bir anlık muhteşem görüntünün, karanlıkta kalan her şeyin bir gün aydınlanacağına dair kendisine verilen bir söz olduğunu düşündü.</p>

  <p>Ağır adımlarla açıklığın ortasına kadar yürüdü. Etrafındaki ışık durmadan değişiyordu. Işığın merkezini buldu; güneş ışınları yanaklarına düşüyor, uzattığı ellerini aydınlatıyordu. Ani bir dürtüyle gözlerini kapadı, kollarını ve başını yukarı kaldırıp kendi etrafında dönerek ışığı ve karanlığı yüzünde hissetti.</p>

  <p><i>Neden sona ermek zorunda? Neden sonsuza dek yaşayamıyorum?</i></p>

  <p>Ayak sesleri onu durdurdu. Kollarını indirip gözlerini açtı; kardeşinin yakınlığını hissetti. Bowman ağaçların arasından çıkıp gün ışığının aydınlattığı açıklığa, beyaz topraklara, uzanmış kollarının arasına geldi.</p>

  <p>Birbirlerine sımsıkı sarılıp güneşin sıcaklığını paylaşarak, ağaçların arasında esen rüzgârın sesini dinlediler.</p>

  <p><i>Neden sona ermek zorunda? Neden birbirimizi sonsuza dek sevemiyoruz?</i></p>

  <p><i>Sevebiliriz,</i> diye yanıtladı kardeşi. <i>Seveceğiz.</i></p>

  <p>Parlak açıklıktan el ele ayrılıp ağaçların arasından diğerlerinin yanına döndüler. Değişiklikten söz etmemişlerdi. Zaten ikisinin de bilmediği ne vardı?</p>

  <p>Sisi’nin durumu da başkaydı. Ormanın içinde tekrar yola koyulduklarında Kestrel yanından yürüyüp yalnızca onun duyabileceği kısık bir sesle Bowman’la mutlu olmasını diledi. Sisi kendisini suçlu hissetse de rahatlamıştı.</p>

  <p>“En başından beri seni seveceğini söylemiştin,” dedi Kestrel.</p>

  <p>“Beni seviyor mu bilmiyorum. Ama artık beni görmezden gelmiyor.”</p>

  <p>“Seviyor.”</p>

  <p>“Ona layık olmadığımı düşünüyorsun değil mi Kess?”</p>

  <p>“Yüzüme bak Sisi.”</p>

  <p>Durdular, Kestrel Sisi’nin kehribar rengi kocaman, güzel gözlerinin içine baktı.</p>

  <p>“Şuna inanmanı istiyorum. Eğer kardeşimi mutlu edersen beni de mutlu edersin. O seni seviyorsa, ben de seni seviyorum. Eğer onu seviyorsan beni de seviyorsun demektir.”</p>

  <p>“Seni seviyorum Kess. Sen benim ilk dostumsun.”</p>

  <p>“Ama bütün bu sevgi acı çekmeyeceğimiz anlamına gelmiyor.”</p>

  <p>“Bowman da böyle söylüyor. Yakında gitmesi gerekiyormuş.”</p>

  <p>“Doğru olabilir.”</p>

  <p>“Olacaklarla ilgili benim de kendime göre bazı hislerim var.”</p>

  <p>Yürümeye devam ettiler.</p>

  <p>Akşam üzeri yolun iki yanında da ağaçlar seyrelmeye, güneş karın üzerinde parıldamaya başladı. Önlerinde uzanan açık araziyi ve birkaç evi görebiliyorlardı. Yarım saatlik bir yürüyüşten sonra köprünün uzun sütunlarını görünce günün sonunda nehrin kıyısına varacaklarını anladılar.</p>
</body>
</html>
