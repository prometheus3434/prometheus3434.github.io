<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">1</p>

  <p class="baslik1">Sakız Ağacından Görünen Manzara</p>

  <p>Yorgun yolcular çok yavaş ilerliyordu. Arazi yükseliyor, hava soğuyordu. Ağır yüklü arabayı çeken atlar başlarını eğmiş, yavaş ama sabit bir hızda yürüseler de herkes her geçen gün biraz daha zayıf düştüklerini görebiliyordu. Sürücü Seldom Erth, yüklerini hafifletmek için şimdi yanlarından yürüyordu. Altmışının üzerindeydi ve en yaşlılarıydı, ama yol boyunca tekerlekler için büyük taşlara ve derin çukurlara dikkat ederek, gençler kadar kararlı adımlarla yürüyordu. Asıl zorlananlar çocuklardı. Miller Marish’in küçük kızı Jet altı yaşındaydı. Seldom Erth, küçük bacaklarını dinlendirsin diye zaman zaman onu arabaya atıp kedinin yanına, arkadaki çadır bezlerinin üzerine oturtuyordu.</p>

  <p>Her yaştan otuz iki kişiydiler, yanları sıra giden iki yük atı, beş inek ve bir kedi vardı. Grubun lideri Hanno Hath birbirlerinden ayrılmamaları gerektiğini söylemişti, bu yüzden en yavaş üyelerinin hızına ayak uyduruyorlardı. Tehlikeli zamanlardı. Haydutların yolculara pusu kurduğu söylentileri dolaşıyordu. Keskin gözlü genç erkekler, güçlükle ilerleyen grubu kollamak için kılıçları hazır, önden yürüseler de Hanno tecrübesiz olduklarının ve az bir yiyecekle günlerdir yürüdüklerinin farkındaydı. Gözlerini ufka dikmiş bakarken aklından geçen tek korku haydutlar değildi; kış yaklaşıyordu. Arabada yiyecekleri ve yakacak odunları vardı ama miktarı her geçen gün azalıyordu ve soğuk, kıraç topraklardan geçiyorlardı.</p>

  <p>“İnancını yitirme Hannoka!” dedi yanında yürüyen karısı Ira. Sırtında taşıdığı yükün ağırlığını bildiğinden, sanki hem karısı hem de annesiymiş gibi onu rahatlatmak için çocukluk ismini kullanmıştı. “İnancını yitirme Hannoka!”</p>

  <p>“Çocuklar için endişeleniyorum. Daha ne kadar devam edebilirler?”</p>

  <p>“Yorulurlarsa onları taşırız.”</p>

  <p>“Ya sen?”</p>

  <p>“Sizi yavaşlatıyor muyum?”</p>

  <p>“Hayır. İyi yürüyorsun. Hâlâ hissediyor musun?”</p>

  <p>“Hâlâ yüzümde sıcaklığını hissediyorum.”</p>

  <p>Ira kabul etmek istemese de Hanno her geçen gün onun biraz daha güçsüz düştüğünü ve adımlarının yavaşladığını görüyordu. Geride kalmaması için grubun yürüyüş hızını düşürüyor ve bunu sanki çocuklar için yapıyormuş gibi davranıyordu. Gittikçe zayıfladığını ve sessizleştiğini görmekten nefret ediyordu. Her zaman gürültücü, birden parlayıp çabuk öfkelenen bir kadın olmuştu. Şimdiyse sessizdi. Enerjisini uzun yürüyüşe saklıyordu.</p>

  <p><i>İnancını yitirme Hannoka!</i></p>

  <p>Onu çok iyi anlıyordu. Anayurda varacaklarına, bir gün sonsuza dek güvende olacaklarına inanmasını söylüyordu. Ama orada onunla birlikte olacağını söylemiyordu.</p>

  <p>Bu karanlık düşünceyi uzaklaştırmak için kafasını hızla, öfkeyle salladı. Bunu düşünmenin bir faydası yoktu. Halkını bu soğuk topraklardan uzaklara, dağlara doğru götürürken şimdi özenle ve sebatla çalışmasına ihtiyaç vardı.</p>

  <p>On beş yaşındaki oğlu Bowman, arkadaşı Mumpo’yla birlikte en önden yürüyordu. Vakit öğlene geliyordu ve yakında yorulan bacaklarını dinlendirmek, gittikçe azalan yiyeceklerinden yemek için mola verileceğini biliyorlardı. Bowman keskin gözlerini yakına, önlerindeki tepeye dikmişti. Düzensiz bir şekilde yayılmış birkaç ağaç seçebiliyordu.</p>

  <p>“Ağaçlar var!”</p>

  <p>“Çok değil.”</p>

  <p>“Yemiş ya da meyve olabilir. Yakacak odun.”</p>

  <p>Bu kayalık arazide o kadar az şey yetişiyordu ki tek tük birkaç ağaç bile umut ışığı yakıyordu. Adımlarını hızlandırıp arkalarındakilerle arayı açtılar.</p>

  <p>“Oradan dağları da görebiliriz,” dedi Mumpo.</p>

  <p>“Olabilir.”</p>

  <p>Diğerlerinin onları duyamayacağı kadar uzaklaşmışlardı; yamaçtan yukarı tırmanırken Mumpo bütün gündür söylemeyi planladığı şey için bunu fırsat bildi.</p>

  <p>“Prensesle konuştum. Seni sordu.”</p>

  <p>“O artık prenses değil.”</p>

  <p>“Ondan kaçtığını düşünüyor. Nedenini anlayamıyor.”</p>

  <p>“Ondan kaçmıyorum.”</p>

  <p>“Kaçıyorsun. Herkes görüyor.”</p>

  <p>“Herkes kendi işine baksın,” dedi Bowman öfkeyle. “Bu, onları niye ilgilendiriyor? Seni niye ilgilendiriyor?”</p>

  <p>“Hiç,” dedi Mumpo. “Bir daha söz etmem.”</p>

  <p>Sessizce yürüyüp ağaçlara vardılar. Taşlar ayaklarının altında çatırdıyordu. Bowman eğilip ağaçların altındaki toprağı kaplayan koyu-kahverengi kabuklardan birini yerden aldı. Kokladı: keskin, nahoş bir kokusu vardı. Hayal kırıklığıyla yere atıp, tepeye çıkmış olan Mumpo’yu izledi.</p>

  <p>“Dağları görebiliyor musun?”</p>

  <p>“Hayır,” dedi Mumpo.</p>

  <p>Bowman yorgunluğun üzerini ağır bir palto gibi sardığını hissetti. Mumpo’nun yanında durup kuzeye baktı ve kıraç toprakların aşağı doğru meyledip tekrar yükseldiğini gördü. Uzun zamandır ufukta bu dalgalanmalardan başka bir şey görünmüyordu. Uzaktaki kıyıları görmelerine izin vermeyen dev okyanus dalgaları aşıyor gibiydiler.</p>

  <p>Arkasına baktı. Her zamanki gibi yan yana yürüyen anne babasını gördü. Arkalarından ikili üçlü dağınık gruplar halinde yürüyen insanlar, Mumpo’nun prenses dediği kızla birlikte yürüyen kız kardeşi Kestrel; onların da ardından gıcırdayarak ilerleyen arabayla Creoth ve beş ineği geliyordu. İneklerin arkasından güçlükle yürüyen Bayan Chirish’le, el ele tutuşmuş sıra halinde yürüyen küçük çocukların arasındaki Pinto’yu seçebiliyordu. En arkadan küçük Scooch’la leylek bacaklı öğretmen Pillish ve arkayı kollayan Bek’le Rollo Shim geliyordu.</p>

  <p>Bowman Mumpo’nun sessizliğini fark ederek ona fazla sert çıktığını anladı.</p>

  <p>“Özür dilerim,” dedi. “Açıklaması gerçekten zor.”</p>

  <p>“Önemli değil.”</p>

  <p>“Sanırım sizden ayrılmam gerekecek. Hepinizden. Biri beni almaya gelecek, ben de gitmek zorunda kalacağım.”</p>

  <p>“Kim seni almaya gelecek?”</p>

  <p>“Kim olduğunu ve ne zaman geleceğini bilmiyorum. Yalnızca neden olduğunu biliyorum. Ateş rüzgârı denen, dünyadaki acımasızlığı ortadan kaldıracak bir dönem yaklaşıyor. Peygamberin çocuğu olduğum için ben de onun bir parçası olmak zorundayım.”</p>

  <p>Sözler ağzından çıkar çıkmaz Mumpo’nun bunlardan pek bir şey anlamayacağını hissetti. Başka şekilde açıklamaya çalıştı.</p>

  <p>“Bir yere ait olmama hissini bilir misin?”</p>

  <p>“Evet,” dedi Mumpo. Bu hissi çok iyi biliyordu. Bowman’ın bundan söz etmesi onu şaşırtmıştı. Bowman’ın ailesi, Kestrel’i vardı.</p>

  <p>“Sanırım sizi bırakıp bir daha dönmemek üzere gidebilmek için kendimi bir yere ait hissetmiyorum.”</p>

  <p>Mumpo üzüntüyle başını eğdi.</p>

  <p>“Kestrel de seninle mi gelecek?”</p>

  <p>“Sanmıyorum. Bilmiyorum. Buna beni almaya gelen karar verecek.”</p>

  <p>“Belki benim de sizinle geleceğimi söyler. Daha önceki gibi. Üç arkadaş.”</p>

  <p>“Hayır,” dedi Bowman. “Sana burada ihtiyaçları var. Onları koruyacağına söz ver. Annemi, babamı. Kız kardeşlerimi. Sevdiğim herkesi.”</p>

  <p>“Söz veriyorum Bo.”</p>

  <p>“Güçlüsün. Sana ihtiyaçları var.”</p>

  <p>Küçük çocuklar sırayı bozmuş, ağaçlara kadar birbirleriyle yarışıyordu. Mimilith’in büyük oğulları onların önündeydi. Bowman dur diyemeden Mo Mimilith yerdeki yemişlerden birini alıp ağzına attı.</p>

  <p>“Böö!” diye bağırıp tükürdü. “Böö! Acı!”</p>

  <p>“Dağları görüyor musunuz?” diye seslendi Hanno.</p>

  <p>“Hayır. Dağ yok.”</p>

  <p>Herkes hayal kırıklığıyla iç çekti. Hanno ağaçların arasında mola vereceklerini söyledi. Tepeye koşmaktan nefes nefese kalan Pinto yanına gelip Bowman’ın elini tuttu.</p>

  <p>“Daha ne kadar yolumuz kaldı dersin?”</p>

  <p>“Bilmiyorum,” dedi Bowman.</p>

  <p>“Yorulduğum için sormuyorum. Sadece merak ettim.”</p>

  <p>Yedi yaşındaki Pinto Bowman’ın her adımına karşılık iki adım atmak zorundaydı ama kendisine acınmasından nefret ediyordu.</p>

  <p>Kestrel de onlara katılıp Bowman’ı kenara çekti. Arkadaşı, bir zamanlar prenses olan genç kız Bowman’la göz göze gelip bakışlarını kaçırdı. Her zaman gururlu biri olmuştu. Şimdi hiçbir şeyi yoktu, güzelliği bile elinden alınmıştı ama hâlâ gururluydu. Dünyayı izleyen iri, parlak, kehribar rengi gözleri, hiçbir şey istemiyor, hiçbir şey beklemiyorum der gibiydi. Ama o izler! O iki yumuşak, leylak rengi yara, yanaklarından aşağı, dudaklarının kenarına kadar verevlemesine inen o iki çizgi Bowman’ın aklını başından alıyordu. Bir zamanlar tatlı bir güzelliği olan yüzünü tamamen değiştiriyordu. Yüzünü kesen adam, “Güzelliğin kalmadı!” demişti, ama onun yerine, daha sert, daha olgun ve olağanüstü, yeni bir güzellik gelmişti.</p>

  <p>Kestrel, Bowman’ın dikkatini dinlenme yerine doğru gelen annesine çekti.</p>

  <p>“Anneme bak Bo. Böyle devam edemez.”</p>

  <p>“Yürüyebildiği sürece yürüyecek,” dedi Bowman. “O böyle istiyor.”</p>

  <p>“Onu neyin güçsüz düşürdüğünü biliyorsun.”</p>

  <p>Tabii ki biliyordu. Peygamber Ira Manth, <i>Yeteneğim beni güçten düşürüyor. Ölümüm kehanetlerim yüzünden olacak,</i> demişti. Bu, herkesin bildiği ama kimsenin yüksek sesle söylemediği sırdı. Kendi peygamberleri Ira Hath da yüzünde hissettiği sıcaklıktan ölüyordu.</p>

  <p>“O böyle istiyor,” dedi Bowman yine.</p>

  <p>“Ama ben istemiyorum.” Kestrel kendisini kapana kısılmış hissediyordu, öfkeliydi. Bowman’ın sesinde de annesinin sözlerindeki aynı vazgeçmişlik seziliyordu; sanki her ikisi de başkalarının iyiliği için acı çekmeye karar vermiş, bu yüzden kendileri için bir şey yapmayı reddeder gibiydiler. “Onu böyle görmektense anayurda hiç varmamayı tercih ederim.”</p>

  <p>“Seçme şansımız olduğunu sanmıyorum.”</p>

  <p>“Öyleyse ne olacaksa bir an önce olsun.”</p>

  <p><i>Tak! Tak! Tak!</i> Tanner Amos’un baltasının sesi soğuk topraklarda yankılanıyordu. O ve Miller Marish yakacak odun için ağaçlardan birini kesiyordu.</p>

  <p>Kestrel arabanın yakınındaki kadınların yanına döndü, ateş yakmışlardı. Yerdeki kabukları karıştıran Bayan Chirish tanelerden birini alıp inceledikten sonra,</p>

  <p>“Sakız. Bunlar sakız ağacı. Bunları yiyebiliriz,” dedi.</p>

  <p>Çoktan denemiş olan Branco Such;</p>

  <p>“Yemek mi? Tadı berbat! Zehirli değilse ne olayım!”</p>

  <p>“Önce kaynatmak lazım. Kabuklarını soyup tanelerini kaynatın. Sakızı ancak öyle çıkar.”</p>

  <p>“Sakızı yeniyor mu?” dedi Hanno.</p>

  <p>“Elbette yenir. Hem de az bulunur lezzettedir.”</p>

  <p>Hanno çocuklara kabukları toplayıp ayıklama görevi verirken, en büyük tencereyi yarısına kadar suyla doldurup ateşin üzerine kaynamaya koydular. Mimilith’in oğulları çıplak ağaç dallarında henüz düşmemiş kabuklu yemişleri görünce, onları toplamak için birbirleriyle yarışarak ağaçların yamru yumru gövdelerine tırmandılar.</p>

  <p>“Dikkatli olun çocuklar! Dalların ağırlığınızı taşıyacağından emin olun!”</p>

  <p>“Geri çekilin! Ağaç iniyor!”</p>

  <p>Tanner Amos’un uyarısını, sonunda düşen ağacın gümbürtüsü izledi. O, Miler Marish ve Mumpo baltalarıyla yakacak odun kesme işine koyuldular.</p>

  <p>Bayan Chirish kaynayan suyun başına oturup sakız tanelerini karıştırmaya koyuldu. Seldom Erth’ün çözdüğü atlar ineklerin yanına gidip, seyrek, uzun otlardan yemeye koyuldular. Bir grup kadın, ateşin etrafına yerleşip, yaklaşan soğuk kışa hazırlık için battaniye dikme işlerine devam ettiler.</p>

  <p>Bowman ayrı duruyordu, dikiş diken kadınlara bakıp ondan uzak durmasının herkes için daha iyi olacağını düşündü. Gang Hükümdarlığı’nın Johdila Sirharasi’si, bir zamanların prensesi şimdi yalnızca Sisi, tüm değişikliklere rağmen hâlâ ona hizmet etmeyi sürdüren eski hizmetçisi Lunki’nin yanında oturuyordu. Sisi dimdik oturmuş, başını önündeki işe eğmiş, konuşmadan çalışıyordu. Bowman her gün zorlukların onu yıldırmasını bekliyordu ama o yılmıyordu. Üzerine düşenden fazlasını yapıyor, payına düşenden azını yiyor, asla şikâyet etmiyordu. Bowman Mumpo’nun dediklerini düşündü, ondan kaçtığını söylemişti. Bu doğru değildi.</p>

  <p>Ateşin yanındaki kadınlara doğru yöneldi. Birkaç dakika sanki ısınmak için gelmiş gibi Lunki’yle hanımının yanında dikildi. Sisi, kalın kumaşı küçük, sıkı ilmekler atarak dikiyor, büyük bir dikkat ve özenle çalışıyordu. Parmağındaki izden iğneyi sert kumaştan geçirebilmek için ne kadar güç sarf etmek zorunda kaldığı anlaşılıyordu. Bowman durduğu yerden boynunun pürüzsüz kıvrımını, nefes alıp verdikçe inip kalkan göğsünü görebiliyordu.</p>

  <p>“İyi iş çıkarıyorsun,” dedi. “Soğuk geçirmeyecek.”</p>

  <p>Başını kaldırıp ciddi, sorgulayan gözlerle baktı.</p>

  <p>“Terzi öğretti,” dedi. “Elimden gelenin en iyisini yapıyorum.”</p>

  <p>“Parmak uçlarını acıtıyor olmalı.”</p>

  <p>“Öyle mi?” Sanki iğnenin yumuşacık tenine batmasından habersizmiş gibi parmağına baktı. “Önemi yok.”</p>

  <p>Bowman düşen yemişlerin sesini duyup başını kaldırınca Pinto’nun da Mimilith’in sakız ağaçlarının tepesindeki oğullarına katıldığını gördü. Alt dallardaki yemişleri toplamışlar, yan yana duran ağaçların üst dallarına doğru tırmanıyorlardı. Başını eğmiş oturan, durmadan dikiş diken Sisi’ye söyleyebilecek başka bir şey bulamayınca oradan uzaklaştı. Arabanın yanından geçerken Duman çadır bezlerinin üzerinde kıvrıldığı yerden kalkıp bacaklarına sürtünmek için aşağı atladı.</p>

  <p>“Ee, evlat,” dedi. “Geldik sayılır mı?”</p>

  <p>“Hayır Dumanım. Önce dağlara varmamız gerek.”</p>

  <p>Kedi yüksek sesle konuşmuyor, Bowman da ona yüksek sesle yanıt vermiyordu. Ama birbirlerini çok iyi anlıyorlardı. Kedi her gün bu soruyu soruyor, her gün aynı yanıtı alıyordu. Görünürde dağ falan yoktu, bu yüzden Duman Bowman’ın gerçek hedeflerini gizlediğine inanmaya başlamıştı. Duman Bowman’ın büyük güçlerinin olduğunu, uçabilen eski efendisi münzevi Köpeksurat’tan da daha büyük güçleri olduğunu biliyordu. Bu kadar büyük güçleri olduğuna göre, bütün bu insanları zorlu koşullarda, bu kadar uzun zamandır boş yere sürüklüyor olamazdı. Bu yüzden gidecekleri yer bir sırdı. Böyle düşündü kedi; zekice, ama bilgece değil.</p>

  <p>“Dağların ardında anayurdunuz var.”</p>

  <p>“Evet. Öyle sanıyoruz.”</p>

  <p>“Bu anayurt muhteşem bir yer olmalı.”</p>

  <p>“Göreceğiz.”</p>

  <p>“Oradaki kediler uçmayı biliyorlar mı?”</p>

  <p>“Bilmiyorum Duman. Orada kedi olup olmadığından emin değilim. Varsa bile uçabildiklerini sanmam.”</p>

  <p>“Ben onlara öğretirim.”</p>

  <p>Bowman gülümseyerek kedinin başını okşadı. Bu, Duman’ı sinirlendirdi. Uçmak en büyük hayaliydi ve bir keresinde öyle uzağa sıçramıştı ki, bu uçmak olmalıydı. Bunu Bowman’a söylemiş, o da ona inandığını söylemişti ama bakışlarından bunu nezaketen söylediği anlaşılıyordu.</p>

  <p>“Bana inanmıyorsun.”</p>

  <p>“Uçtum diyorsan uçmuşsundur Duman.”</p>

  <p>“Evet uçtum.”</p>

  <p>Doğrusu, emin olamıyordu. Uçtuğu çok kısa bir mesafeydi. Kısa bir uçuş uzun bir atlayışa çok benziyordu.</p>

  <p>“Dikkat et Pinto!”</p>

  <p>Bağıran Hanno’ydu. Pinto çok yüksek bir dalda olgun bir yemiş görmüş, kolayca erişebileceği kadar hafif olduğunu düşünmüştü. Pinto, komşu ağaçtaki Mo Mimilith’in tırmanmaya devam ettiğini gördü, o da Pinto’yu gördü. Rekabet içgüdüsüyle hemen yarışa başladılar.</p>

  <p>Mo Mimilith Pinto’dan üç yaş büyüktü ve çok daha ağırdı. Başlangıçta daha kuvvetli olduğu için onu yener gibiydi. Ama sonra dalların, ağırlığının altında eğildiğini fark edince durması gerektiğini anladı. Pinto tırmanmaya devam etti; üst dallar sıska, küçük bedenini kolayca taşıyabiliyordu; böylece ağacın en tepesine varan yegâne kişi o oldu.</p>

  <p>Aşağı bakınca arabayı, ineklerin arasında, burnunu çekerek ne bulurlarsa yiyen atları gördü. Keskin tatlı kokusu kendisine kadar gelen sakız ağacı yemişinin kaynatıldığı ateşin etrafında bir araya sokulmuş oturanları gördü. Annesini, yanında oturmuş, her zaman yaptığı gibi annesinin ellerini avuçlarının arasına almış okşayan babasını gördü. Karşısına bakıp Mo Mimilith’in ağaçtan aşağı indiğini gördü.</p>

  <p>Ben kazandım! diye düşündü sevinçle. Hepsinden daha yukarıdayım!</p>

  <p>Bulunduğu yerden faydalanmak, ancak o zaman, dönüp yukarı baktığında aklına geldi. İnişli yokuşlu tepeler ilerilere kadar uzanıyordu. Ama onların ardında, çok uzakta, bir sis bulutunun ardında, sıra dağların karla kaplı dorukları seçilebiliyordu.</p>

  <p>“Dağlar!” diye bağırdı. “Dağları görebiliyorum.”</p>

  <p>Kimse o kadar yükseğe tırmanamazdı. Grubun gözleri olması gerekiyordu. Baktı, baktı, ezberledi.</p>

  <p>Biraz ileride inişli çıkışlı arazi düzleşip, sarp, kayalık bir hal alıyordu: toprakları çatlamış bir çöl; kayalar ve ince yarıklardan oluşan bir harabe gibiydi. Bu çatlaklarla dolu arazinin ilerisinde, bulutların alçaldığı yerde, bir uçtan bir uca göz alabildiğine uzanan karanlık bir orman vardı. Ormanın içinden bir nehir akıyor; nehrin ilerisinde dağlar yükseliyordu. Dağlar, bulutlara dek uzanıyor, yüksek, sarp tepeleri bembeyaz ufuk çizgisini kaplıyordu.</p>

  <p>Bowman ona seslendi.</p>

  <p>“Gerçekten dağları görebiliyor musun?”</p>

  <p>“Evet! Çok çok uzakta!”</p>

  <p>İnsanlar ağacın altına toplanıp yukarı bakmaya başlamıştı.</p>

  <p>“Dikkatli ol!” Seslenen, ağacın dallarının ağırlığı altında eğildiğini gören babasıydı.</p>

  <p>Kayarak aşağı indi; gösteriş yapmak için biraz fazla hızlı inmiş, kolu sıyrılmıştı. Fark etmemiş gibi yaptı. Herkes ne gördüğünü dinlemek için merakla etrafına toplandı.</p>

  <p>“Bir nehir var,” dedi. “Ve bir orman. Ama ondan önce kilometrelerce uzanan, çatlaklarla dolu, bomboş bir arazi.”</p>

  <p>“Çatlaklar mı? Nasıl çatlaklar?”</p>

  <p>“Kurumuş çamurda oluşan çatlaklar gibi. Ama çok daha büyük.”</p>

  <p>“Hiç kimseyi gördün mü? Ev var mıydı? Oralarda yaşayan birileri olmalı.”</p>

  <p>“Hayır. Hiç kimseyi görmedim.</p>

  <p>“Dağlar ne kadar uzakta?” diye sordu öğretmen Silman Pillish.</p>

  <p>“Kilometrelerce ötede. Günlerce uzakta.”</p>

  <p>“Günlerce uzakta mı!”</p>

  <p>“Dağlardan sonra ne kadar var?”</p>

  <p>Bu soru Ira Hath’aydı. Peygamber olan, anayurdun yolunu bilen oydu; onlara, anayurdu ancak gördüğünde tanıyabileceğini defalarca söylemişti. Rüyasında gördüğü yer, dağların ardında, dik bayırların arasındaki bir yolun sonundaydı. Bulduklarında kar yağacak; güneş batıyor olacaktı. Kızıl bir gökyüzünün altında, V şeklindeki dağların arasından, uzaktaki denize dökülen iki nehir göreceklerdi.</p>

  <p>“Gördüğümde orası olduğunu anlayacağım,” dedi. “Önce oraya varmalıyız.”</p>

  <p>“Anayurt dağların ardında,” dedi insanlar birbirlerine.</p>

  <p>Pinto’nun gördüğü dağlar çok uzak da olsa, bu haber herkesi yüreklendirmişti. Yolculuklarının sonunun göründüğünü hissediyorlardı. Şimdi yapmaları gereken oraya sağ salim varmaktı.</p>

  <p>Hanno Hath Pinto’yu gördükleri konusunda sorgularken, Kestrel Bowman’ın yanına gitti.</p>

  <p>“Bir takım dağlar,” dedi fısıltıyla. “Anayurdun onların ardında olup olmadığını bilmiyoruz. Denize varmadan karşımıza çöl, bataklık ya da başka dağlar da çıkabilir.”</p>

  <p>“Olabilir.”</p>

  <p>“Öyleyse bu kadar heyecanlanacak bir şey yok.”</p>

  <p>“Hayır,” dedi Bowman. “Ama insanların umuda ihtiyacı var.”</p>

  <p>“Benim yok. Umut istemiyorum. Gerçeği istiyorum. Gözümle görene kadar anayurda varacağımıza inanmayacağım.”</p>

  <p>“Aslında anayurda varmak istemiyorsun değil mi Kess?”</p>

  <p>“Tabii ki istiyorum.” Kestrel, Bowman’ın kendisi hakkında böyle düşünmesine sinirlenmişti. “Sonsuza dek yorgun ve aç dolaşmak istemiyorum. Bunu neden isteyeyim ki?”</p>

  <p>“Bilmiyorum. Sadece anayurttan korktuğunu hissediyorum.”</p>

  <p>“Demek hissediyorsun. Hep hissedersin zaten. Anayurttan neden korkacakmışım? Orası hepimizin sonsuza dek mutlu yaşayacağı yer değil mi?”</p>

  <p>Cevabını bekleyemeyecek kadar öfkelenen Kestrel ağaçlığın diğer yanına, Mumpo’yla Tanner Amos’un odun kestiği yere gitti. Balta seslerini dinlediği birkaç dakika boyunca kardeşinin, onu kendisinden daha iyi tanıdığını sandığında ne kadar delirtici olabildiğini düşündü. Sakinleşince haklı olduğunu fark etti. Anayurda varmaktan korkuyordu; yalnızca annesi için değil. Başka bir şey daha vardı.</p>

  <p>Korkusunun ne olduğunu anlamaya çalıştı. Yolculuklarını hayal edebiliyordu ama yolculuğun sonunu hayal etmeye çalıştığında gördüğü tek şey boşluktu. Son birkaç sayfası eksik bir kitap gibiydi. Birdenbire bir boşluk çıkıyordu karşısına. Korktuğu buydu: hiçlik. Ama yolculuğun sonsuza kadar sürmesini de istemiyordu.</p>

  <p>Ne istiyorum? diye düşündü ürpererek. Neyim var benim?</p>

  <p><br /></p>

  <p>Tanner Amos ve Mumpo arabanın içini yakacak odunla doldurdular. Bayan Chirish’in sakızları da olmak üzereydi. Yapışkan köpüğe bir kaşık sokup kehribar rengi sakızdan aldı. Kaşığı, soğuyana kadar öne arkaya sallayıp sakızın tadına baktı.</p>

  <p>“İşte oldu,” dedi. “Tabak getirin.”</p>

  <p>Ateşin etrafındaki herkes tadına baktı. Kimi beğendi, kimi beğenmedi. Hem tatlı hem ekşi, tuhaf bir tadı vardı ve dişlere yapışıyordu; ama yenebildiğine kuşku yoktu.</p>

  <p>Bayan Chirish’in önderliğinde sakızı ellerindeki bütün ince tabaklara yayıp soğumaya bıraktılar. Soğuk havada çabucak sertleşti. Sakız sertleşince kaşıklarla teneke tabakların arkalarına vurup şeffaf kehribar parçalarına benzeyen sakızı çıkarttılar. Parçalar birbirine yapışmasın diye aralarına düzleştirilmiş kabuklar yerleştirerek fıçılara kaldırdılar. İşleri bittiğinde dört fıçı dolmuştu ve herkese yetecek kadar atıştırmalık parça artmıştı.</p>

  <p>Hanno Bayan Chirish’e minnettardı. Yiyecek stokları tükenmek üzereydi. Şimdi, bir sonraki yiyecek stoklarını bulana kadar günde bir fıçı sakız tüketerek dört gün kazanacaklardı. Bir başka sorun da suydu. Büyük su fıçısının seviyesini ölçüp kabaca bir hesap daha yaptı, insanlar su içmek zorundaydı; atlar ve inekler de öyle. Yakında bir dere bulacaklarından kuşkusu yoktu. Ama her ihtimale karşı, mümkün olduğunca idareli davranmakta yarar vardı.</p>

  <p>“Bundan sonra su bulana kadar, herkese günde iki bardak su düşüyor. Yıkanmak da yok,” dedi.</p>

  <p>“Yıkanmak yok mu!” diye bağırdı Lunki. “Benim bir tanem nasıl temiz kalacak?”</p>

  <p>“Çok uzun sürmez,” dedi Sisi. “Yakında su buluruz.”</p>

  <p>Hanno dolaşıp Creoth’la inekler, Seldom Erth’le atlar hakkında tatlı bir şekilde konuştu. Söyledikleri kendilerinin de akıl edemeyeceği, yeni şeyler değildi, amacı herkesle tek tek ilgilenmekti. Onunkisi böyle bir liderlikti: emirler yağdırmıyor, kendisini herkesin danıştığı, aralarındaki bağı kuran halka olarak görmelerini sağlıyor, böylece aralarındaki birliği koruyordu.</p>

  <p>Yola devam etme işareti verdi. Ateşin etrafındaki grup ateşi söndürdü. Korları söndürerek yanmamış odunları yeniden kullanmak üzere topladılar. Diğerleri ayaklarını dinlendirmek için çözdükleri ayakkabı bağlarını bağladılar. Bowman tehlikelere karşı gözlerini dört açıp sıranın başındaki yerini aldı. Cesedi bulan da o oldu.</p>

  <p>Uzun yürüyüşleri boyunca rastladıkları ilk ceset değildi. Bu kanunsuz zamanda, ıssız yollarda yolculara saldıran haydut çeteleri kurbanlarını genellikle ölü ya da can çekişir vaziyette bırakıyor; bıçaklarla sopaların başlattığı işi gece ayazı sonlandırıyordu. Ellerinden, durup, saygı göstergesi olarak cesetleri taşlarla kaplamaktan başka bir şey gelmiyordu.</p>

  <p>Yüzükoyun yerde yatan yaşlı bir adamın cesediydi; sanki yüzünü korumak ya da kapamak istercesine ellerini yukarı kaldırmıştı. Bowman yanında diz çöküp kurtarma şansı olmadığından emin olmak için adamı yavaşça çevirdi; ama vücudunun hareketsizliği çoktan yaşamını yitirdiğini anlatıyordu. Ölü yüzüne sımsıkı yapışmış elleri yüzünü saklıyordu. Bowman düşünceleriyle cansız kafatasına nazikçe dokunduğunda bir an, içeride kıpırdayan bir şey hissetti; ama sonra kıpırtı durdu, her şey hareketsizleşti. Ölü adamın ellerini tutup yüzünden çekti.</p>

  <p>Görmeyen gözleri açıktı. Yaşlı yanakları, kırlaşmış sakallarla kaplıydı. Kurumuş dudakları seslenir gibi aralıktı. Ama asıl dehşet verici olan, parçalanıp kalkarak korkunç bir hâl alan, kanlı yanaklarıydı.</p>

  <p>Mumpo yanına gelip ölü adama sessizce baktı.</p>

  <p>“Onu bu hale kim getirmiş?” dedi Bowman.</p>

  <p>“Kendisi yapmış. Tırnaklarına bak.”</p>

  <p>Mumpo, Bowman’ın gözünden kaçan şeyi fark etmişti: ölü adamın tırnakları kurumuş kandan simsiyahtı. Bilinmeyen korkunç bir nedenden ötürü, ölürken kendi yüzünü parçalamıştı.</p>

  <p>Diğerleri de yaklaştılar. Creoth yanlarına gelip baktı.</p>

  <p>“Vah zavallı adam!”</p>

  <p>“Üzerini kapatalım,” dedi Bowman. “Diğerlerinin görmesine hiç gerek yok.”</p>

  <p>Taşlı toprağı avuçlayarak cesedin üzerine serpmeye başladı. Mumpo’yla Creoth da ona katıldılar. Bowman parçalanmış yüzü kapatmak için acele ediyordu. Elinden dökülen toprak ölü adamın ağzına dolarken bir şeyin hareket ettiğini sandı: havada, düşen toprağı oynatan hafif bir kıpırtı oldu. Kafasının yanında böcek vızıltısına benzer belli belirsiz bir ses duydu. Tam o sırada arabayla birlikte babası yaklaştı.</p>

  <p>“Zavallı adam,” dedi Hanno Hath, gömme işine yardım etmek için eğilerek.</p>

  <p>Ceset tamamen kaplanıp, rüzgâr ve yağmura uzun süre dayanmayacak bir tümsek haline gelince herkes yabancının etrafına toplandı ve Hanno Hath cenaze konuşmasını yapmak için ayağa kalktı.</p>

  <p>“Biz geride kalanlar seni son yolculuğuna uğurluyoruz.”</p>

  <p>Birkaç dakika sustu. Hiç kimse konuşmuyor, hareket etmiyordu. Ardından sakin, duru sesiyle eski sözleri söylemeye devam etti.</p>

  <p>“Yılların mahpushanesi ağır kapısını araladı. Artık güzel ülkeye gitmekte özgürsün. Bu gölgeler diyarında acı çeken bizleri affet. Yol göster bize, bekle bizi seni beklediğimiz gibi. Yine görüşeceğiz.”</p>

  <p>Başını eğdi ve diğerleri sözlerini tekrarladı.</p>

  <p>“Yine görüşeceğiz.”</p>

  <p>Yapabilecekleri başka bir şey yoktu. Hanno, Bowman’a kısa bir an üzgün bir gülümsemeyle bakıp karısına döndü. Bowman aynı vızıltıyı ve havada bir an belirip kaybolan parıltıyı yine yakaladı. Babasının hafifçe irkildiğini ve bir elini boğazına götürdüğünü gördü. Bowman aniden bir tehlike sezdi.</p>

  <p>“Ne oldu baba?”</p>

  <p>“Hiç. Küçük bir böcek sokması. Merak edilecek bir şey yok.”</p>

  <p>Biraz fazla hızlı bir şekilde arkasını döndü.</p>

  <p>“Baba, bana bir bak!”</p>

  <p>Hanno kızgınlıkla kaşlarını çatarak ona döndü.</p>

  <p>“Bir şeyim yok diyorum. Yola devam etmeliyiz. Yeterince vakit kaybettik.”</p>

  <p>Bowman son kez yol kenarındaki uzun tümseğe bakıp insanın kendi suratını parçalamasına neyin sebep olabileceğini düşündü. İnsanlar yeniden sıralanıyordu, gitme zamanıydı.</p>
</body>
</html>
