<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">16</p>

  <p class="baslik1">Ira Geleceği Görüyor</p>

  <p>Bin bir güçlükle dağlara tırmanmaya çalışan Manth Halkı’nın üzerine kar yağıyordu. İzledikleri yol dar ve dikti. Keçilerin toynakları karın altındaki ince toprak tabakasını kazımış, her biri farklı boyutlarda dar basamaklar oluşturmuştu. Karla kaplı ağaçların arasındaki bu düzensiz basamakları tırmanmak zor bir işti.</p>

  <p>Yamaç dikleştikçe yolcular bir başka tehlikeyle daha karşılaştılar. Rollo Shim aksayan ayağıyla bir taşa çarpınca bir yığın taş aşağı yuvarlandı. Yuvarlanan iri taşlardan biri küçük çaplı bir çığ başlatarak, Fin Marish’in düşüp yuvarlanmasına sebep oldu. Miller Marish’le Lolo Mimilith aşağı inip Fin’in yardımına koştular; bütün grup onu yukarı taşımalarını beklemek zorunda kaldı.</p>

  <p>Rollo Shim yaralı bacağına lanet etse de bu zorunlu mola ona iyi gelmişti. Zorlu bir tırmanıştı; en çok da sedyelerin birinde Ira Hath’ı, diğerinde Bayan Chirish’i çeken atlar için. Kaygılı adımlarla yolu yoklayarak ağır ağır ilerliyorlar, sırtlarındaki ter, üzerlerine yağan karı eritiyordu. İnekler de onları kaygılandıran diğer bir unsurdu. İsteyerek yürümelerine rağmen bazen nefes nefese kalıp duruyorlardı. Böyle zamanlarda Creoth da onlarla birlikte bekliyor, Hanno’ya seslenip;</p>

  <p>“Biraz durun!” diyordu.</p>

  <p>Birkaç dakika sonra, buranın durulacak bir yer olmadığını anlayan inekler silkelenip yeniden yola koyuluyorlardı. Creoth;</p>

  <p>“Yola devam!” diye sesleniyordu.</p>

  <p>Grup dinlenmekten memnun, bir kez daha yamacın taş basamaklarından yukarı tırmanmaya koyuluyordu.</p>

  <p>Hanno sedyesinde sarsılarak yatan karısının yanından yürüyordu. Kardan etkilenmemesi için onu battaniyelere sarmışlardı; gözleri dışında hiçbir yeri gözükmüyordu. Hanno onu izlerken, çoğu zaman gözlerinin kapalı olduğunu fark etmişti. Mola verdiklerinde dizlerinin üzerine çökerek yüzünü yüzüne yaklaştırıyordu; konuşuyorlardı, ama Ira’nın sesi çok zayıf çıkıyordu. Hanno, onu sinirlendirmekten başka bir işe yaramadığı için, kendisini nasıl hissettiğini hiç sormuyordu. Karısına, olup biteni anlatıyor, dağın tepesine varmalarına ne kadar kaldığını söylüyordu.</p>

  <p>“Karanlık basmadan tepeye varır mıyız?” diye sordu.</p>

  <p>“Belki,” dedi Hanno. Sonra, “Sanmıyorum,” diye ekledi.</p>

  <p>“Öyleyse bu akşam değil,” diye mırıldandı. “Yarın akşam.”</p>

  <p>Hanno onun rüyasında gördüğü gün batımıyla kızıl gökyüzünü düşündüğünü biliyordu.</p>

  <p>“Büyük olasılıkla yarın akşam,” dedi.</p>

  <p>“Pinto’ya yardım et,” dedi Ira. “Sana ihtiyacı var.”</p>

  <p>Hanno onun haklı olduğunu hemen anladı. Tırmanışla ilgili kaygılar, Fin Marish’in düşüşü, günlerin kısalığı, karısının gözle görülür biçimde eriyip gidiyor oluşu derken Pinto’yu unutmuştu. Pinto sesini çıkarmadan, şikâyet etmeden diğerleriyle birlikte çabalıyordu; aslına bakılırsa biraz fazla sessizdi. Hanno, donmuş gölden ayrıldıklarından beri neredeyse hiç konuşmadığını şimdi fark ediyordu.</p>

  <p>Herkes bezgin bir halde tırmanmaya devam ederken Hanno Ira’nın yanından ayrılıp yolun yukarısına Pinto’yu bulmaya gitti. Bir süre konuşmadan Pinto’nun yanından yürüyerek kendisine yakınlaşmasını bekledi. Bu Hanno’nun huylarından biriydi. Konuşmaya balıklama dalmanın hata olduğuna inanırdı; hatadan da öte bunun bir saldırı olduğunu düşünürdü. İki kişinin konuşmaya başlamadan önce birbirleri hakkındaki düşüncelerini düzenleyip günışığına çıkarmalarının zaman aldığına inanırdı.</p>

  <p>Kar yağışı da ruh haliyle uyumluydu. Kızıyla arasında dikkatlerini dağıtmayan ama her ikisini de yatıştıran devamlı bir hareket sağlıyordu. Bir süre sonra Pinto’nun kendisine döner gibi olduğunu gördü. Korktuğunu ve tereddütte olduğunu hissetti. Bir şey söylemedi. Sevgisini ve sabrını hissettirdi. Dinledi.</p>

  <p>Böylece ilk konuşan Pinto oldu; o konuşmaya başladığında zaten konuşmanın ortasında gibiydiler.</p>

  <p>“Neden biz?” diye sordu.</p>

  <p>“Sen,” dedi Hanno. “Ben değil.”</p>

  <p>“Bu, seni üzüyor mu?”</p>

  <p>“Hayır. Gururlandırıyor.”</p>

  <p>Hanno, peygamberin yetenekleriyle sıkıntılarının karısının soyundan geldiğini biliyordu. Ira Manth’ın soyundan gelen biriyle evlenmişti. Kendisinin özel bir yeteneği yoktu.</p>

  <p>“Neden bazı insanlar farklıdır?” diye sordu Pinto.</p>

  <p>“Senin farkın ne tatlım?”</p>

  <p>“Bazı şeyler yapabiliyorum.”</p>

  <p>“Demek ki, bu şeyleri yapabilmek için farklısın.”</p>

  <p>“Öyle mi dersin?”</p>

  <p>“Bu seni korkutuyor mu?”</p>

  <p>“Evet. Bir şeyler yapan kişi olmak beni korkutuyor.”</p>

  <p>“Korkmana gerek yok. Bir bakıma, yapacağın şeyleri yapacak olan sen değilsin.”</p>

  <p>Tam o sırada, yamaçtan aşağı hızla akan, incecik buz gibi bir kaynağın yanından geçiyorlardı. Bazı yerlerde kaynağın altındaki toprak kayboluyor, sular küçük bir şelale halinde dökülüp, aşağıda küçük bir havuzda biriktikten sonra yoluna devam ediyordu. Hanno Hath bu şelaleciklerden birini göstererek küçük kızına yeni keşfettiği güçlerinin hem ona ait olduğunu hem de bir bakıma ona ait olmadığını açıklamaya çalıştı.</p>

  <p>“Suyun havada nasıl kavis çizdiğini görüyor musun? Suyun oluşturduğu şu parlak kemeri?”</p>

  <p>“Evet baba.”</p>

  <p>“Sen de o şelale gibisin. Bütün güç, suyu yolundan çıkartıp havada böyle uçmasını sağlayan her şey dağdan akan sudan kaynaklanıyor. Şelalenin suyu durmadan değişiyor. Ama şelale hep aynı kalıyor. Anlıyor musun?”</p>

  <p>“Evet, baba.”</p>

  <p>“Dolayısıyla korkmana gerek yok tatlım. Güç senden kaynaklanmıyor ya da sana ait bir şey değil. Senin içinden akıyor ve seni sen yapıyor.”</p>

  <p>Pinto, kar tanelerinin arasından kendisine ulaşan bu tatlı sözleri ciddiyetle dinledi ve yaşı küçük olmasına rağmen anladı.</p>

  <p>“Aynı şey Bo ve Kess için de geçerli mi?”</p>

  <p>“Sanırım öyle.”</p>

  <p>“Ya annem?”</p>

  <p>“Evet.”</p>

  <p>“Yani biz aslında bir şey yapmıyoruz. Birileri bize yaptırıyor, öyle mi?”</p>

  <p>“Hayır tatlım. Pek çok şey yapabilirsin. İçinde hissettiğin gücü reddedebilirsin. Ya da onu sahiplenebilirsin. Onunla savaşabilirsin. Onu bir kenara atabilirsin. Ama neyi seçersen seç bu gücün sende başlayıp bitmediğini bilmelisin.”</p>

  <p>“O söylediklerinin hiçbirini yapmak istemiyorum. Ben... Ben bir şeyleri yoluna sokmak istiyorum.”</p>

  <p>“Öyleyse sokacaksın.”</p>

  <p>“Bu kadar kolay mı?”</p>

  <p>“Kolay değil. Hiç kolay değil. Her şeyin kötüleşmesini istemenin ne kadar büyük olduğunu düşün. Dünyadaki bütün korkuları, korkudan kaynaklanan şiddeti, şiddetten kaynaklanan nefreti ve nefretten kaynaklanan yalnızlığı düşün. Bütün o mutsuzluklar, acımasızlıklar havada kara bulutlar gibi toplanıyor; karanlık, ağır ve soğuk gökyüzünü kaplayıp gri kar taneleri gibi yeryüzüne düşüyor. Sonra dünya sessiz ve hissiz bir yere dönüşüyor; kimse birbirini duymuyor, hissedemiyor. Bunun ne kadar üzücü ve yalnız bir şey olduğunu düşün.”</p>

  <p>“Evet,” dedi Pinto babasının anlattıklarını hissederek. “Evet.”</p>

  <p>Bir süre konuşmadan yürüdüler. Pinto sessizliği bozarak:</p>

  <p>“O kadar çok şey biliyorsun ki baba, senin de özel güçlerin olmalı.”</p>

  <p>“Hayır hayatım. Benim özel bir gücüm yok. Ira gibi geleceği göremiyorum. Kestrel gibi insanların düşüncelerini okuyup Bowman gibi zihnimle bir şeyleri kontrol edemiyorum. Kurtlarla konuşamıyorum. Yapabildiğim tek şey dinlemek, okumak ve öğrenmek. Duyduklarımı, okuduklarımı ve öğrendiklerimi düşünmek.”</p>

  <p>“Bu yüzden bu kadar çok şey biliyorsun. Biz senin bildiğin şeyleri bilmiyoruz. Annem bile.”</p>

  <p>“Keşke bilmek yeterli olsaydı,” dedi Hanno iç geçirerek. “İşe yaradığından bile emin değilim. Bu benim yapım. Bir şeyleri çözmeyi seviyorum. Ama şimdi bildiğim hiçbir şeyin faydası yok...”</p>

  <p>Sustu.</p>

  <p>“Bo ve Kess gitti. Annem ölüyor.”</p>

  <p>“Çok değiştin,” dedi Hanno.</p>

  <p>“Hepimiz bunun farkındayız. Sadece konuşmuyoruz.”</p>

  <p>Hanno dönüp geriye, karların arasından karısının yattığı sedyeyi çeken ata baktı.</p>

  <p>“Onsuz ne yaparım bilmiyorum,” dedi. Sözleri samimiydi; kendine acımıyordu. Pinto basit bir gerçekten söz ettiğini anladı. Karısının olmadığı bir gelecek hayal edemiyordu.</p>

  <p>“Ama tabii zamanı geldiğinde bileceğim,” dedi.</p>

  <p class="ortali">* * *</p>

  <p>Ağır bulutlar ve yağan kar gökyüzünü karartmıştı; ne kadar zamandır tırmandıklarını kestirmek kolay değildi. Bir süre sonra, gece olmaya başladığını anladılar. Bütün gün durmadan yağan kar şimdi daha da şiddetlenmişti. Görüş alanı durmadan daraldığından ve tepeye varmalarına ne kadar kaldığını kestiremediklerinden, gece için kamp kurmaları gerektiğine karar verdiler.</p>

  <p>İlk olarak yol kenarındaki bir dizi çam ağacının altına sığınmaya karar vermişlerdi. Ama hayvanlarına yem bulmak için ağaçların arasına giren Creoth daha güzel bir dinlenme yeri buldu.</p>

  <p>“Hanno!” diye seslendi. “Gel de şuna bir bak!”</p>

  <p>Kocaman, kahverengi yaprakları dallarından düşmemiş yaşlı bir meşe ağacı bulmuştu. Kar üst dallarda kalın bir örtü oluşturmuştu ama ağacın altında, bir ev kadar büyük, kuru bir sığınak oluşmuştu.</p>

  <p>Yağan kardan kurtulduklarına sevinerek atları ve inekleriyle birlikte ağacın altında toplandılar. Ayaklarını yere vurarak paltolarındaki ve şapkalarındaki karı silkeleyip sedyeleri ağacın iri gövdesine yasladılar. Yakacak odunlarını çıkartıp kuytu bir köşede ateş yakarlarken, gençler gecenin ayazından korunmak için yerdeki karları küreyip evlerinin etrafına bir duvar ördüler. Ateş yanmaya başlayıp sarı alevler üzerlerindeki dallardan oluşan çatıya doğru yükselirken etrafa iyice karanlık çöktü ve gece oldu. Etrafına toplandıkları ateşin sıcaklığıyla ısınıp beraberlerinde getirdikleri yiyeceklerle karınlarını doyurarak güç topladılar. Üşümüş ve yorgun yolcular, şaşılacak kadar kısa süre sonra neşelenip yeni bir umutla doldular. Ateşin yükselen ısısı üzerlerindeki dallarda yığılı karları eritmeye, karlar tıslayarak yanan çalı çırpının üzerine damlamaya ve ateşi söndürme tehlikesi yaratmaya başlayınca Miko Mimilith kara bulanıp iyice ıslatılmış bir kumaş parçasını sopaların üzerine yayarak bir tente yaptı. Ateşin iyice yukarısına yerleştirilen tente yukarıdan damlayan karı yakalamış ama dumanın geri dönüp gözlerini yakmasına neden olmuştu. Bunun üzerine, sopalardan yapılma bir çerçeveye kumaş gererek, yavaşça öne arkaya dalgalanıp dumanı uzaklaştıracak başka bir mekanizma kurdular.</p>

  <p>Bunun gibi birkaç şeyle doğal sığınaklarını, geceyi geçirecekleri rahat bir yuvaya dönüştürdüler. Rahattan da öte çok güzel bir yer olmuştu. Ateşin, kardan duvarlara ve üzerlerindeki yapraklara yansıyan ışığı sanki, atalarından kalma evlerindelermiş hissi veriyordu. Kar yığınının ve canlı çatılarının ardında hiçbir şey yoktu. Yaşam yalnızca burada, bu kızıl, altın sarısı ışıktaydı. Alevlerin ışığında yüzler güzel görünür. Yolcular bu kadar yol kat edip hâlâ birlikte olmanın şaşkınlığıyla birbirlerine baktılar. Yarına gelince...</p>

  <p>“Yarın varır mıyız? Neredeyse geldik mi? Yarın anayurdu görecek miyiz?”</p>

  <p>Bu soruların yanıtını yalnızca Ira Hath biliyordu. Hanno onu rahat ettirmişti; biraz ekmek yemiş, battaniyelere sarınmış oturduğu yerden onlara gülümsüyordu.</p>

  <p>“Belki yarın,” diye yanıtladı. “Az kaldı.”</p>

  <p>Hanno onun gülümsediğini gördüğü ve sesini duyduğu için mutluydu. Bütün gün olduğundan çok daha iyi görünüyordu.</p>

  <p>“Daha iyi misin?”</p>

  <p>“Evet. Gücüm biraz yerine geldi. Onu kullanmalıyım.”</p>

  <p>“Hayır, hayır. Enerjini sakla. Daha varmadık.”</p>

  <p>“Ah Hannoka.” Sitemkâr bir ifadeyle gülümsedi. “Gücümün oraya varmak için olduğunu biliyorsun.”</p>

  <p>Hanno kaşlarını çatıp yere baktı.</p>

  <p>“Ne yapmak istiyorsun?”</p>

  <p>“Bana verileni kullanmalı, kehanette bulunmalıyım.”</p>

  <p>“Hayır.”</p>

  <p><i>Geleceğe her dokunduğumda biraz daha güçsüzleşiyorum. Yeteneğim beni güçten düşürüyor. Ölümüm kehanetlerim yüzünden olacak...</i></p>

  <p>Peygamber Ira Manth’ın sözleri karısının eriyip sessizleştiğini gören Hanno Hath’ın aklından çıkmıyordu.</p>

  <p>“Hayır,” dedi yeniden.</p>

  <p>“Evet,” dedi Ira. “Çok geç olmadan.”</p>

  <p>Böylece Hanno başını eğerek kabullendi.</p>

  <p>“Dinliyorum.”</p>

  <p>“Diğerleri de. Herkes.”</p>

  <p>Hanno herkesi etraflarına topladı. Bowman’la Kestrel gittikten sonra yirmi yedi kişi kalmışlardı. Ira ve kendisini de sayarsa yirmi dokuz ediyorlardı. En küçükleri, yalnızca altı yaşındaki Jet Marish babasının kollarında uyuyakalmıştı. En yaşlıları Seldom Erth de gözlerini kapamıştı ama uyumuyordu. Hepsi Ira Hath’ın kehanetlerini dinlemek için toplanmıştı. İneklerle atlar bile merakla saklandıkları gölgelerden çıkıp onları izlediler.</p>

  <p>Ira Hath bir süre konuşmadı. Yalnızca ateşin çıtırtısı ve örtüye damlayan kar sularının patırtısı duyuluyordu.</p>

  <p>“Sanırım yarın anayurdu göreceğiz,” dedi en sonunda, “sanırım, yarın güneş batarken sonunda anayurda tepeden bakacağız. Yüzümdeki sıcaklığını ateşin sıcaklığından daha net hissediyorum.”</p>

  <p>Onu dinleyenler bu sözleri duyduklarında gülümseyip başlarını salladılar. Nihayet yolculuklarının sonuna gelmişlerdi.</p>

  <p>“Bu kadar yaklaşmışken,” dedi Ira, “biraz daha ilerisini görebildiğimi fark ettim. Eğer isterseniz hepinize az da olsa gördüklerimi anlatabilirim.”</p>

  <p>Hepsinin gözleri kocaman açıldı.</p>

  <p>“Kişisel geleceklerimizden mi söz ediyorsun?” dedi Branco Such.</p>

  <p>“Evet,” dedi Ira. “Eğer isterseniz.”</p>

  <p>Branco Such istediğinden emin değildi. Canobius’un vadisinde grubu böldüğü için hâlâ kendisini kötü hissediyordu. O zaman bildikleriyle kendisine doğru gelen kararın, yanlış olduğu ortaya çıkmıştı.</p>

  <p>Ira Hath endişesinin nedenini anladı.</p>

  <p>“Eşinle birlikte anayurtta iyi bir hayatınız olacak. Bir dükkân açacaksınız.”</p>

  <p>“Dükkân mı?”</p>

  <p>Branco Such çok şaşırmıştı. Dönüp karısına baktı.</p>

  <p>“Dükkân açmak falan istemiyorsun değil mi?”</p>

  <p>Gale Such suçlu gözlerle baktı.</p>

  <p>“Şey,” dedi, “Ara sıra küçük bir dükkânımız olmasının ne kadar dostça olacağını düşünüyorum. Küçücük bir dükkân, insanların uğrayıp ufak tefek şeyler aldığı, vakit geçirdikleri bir yer.”</p>

  <p>Konuşurken kızardı. Branco eskiden bir sulh yargıcıydı ve dükkân işletmeyi kendisine yakıştıramayacağını biliyordu.</p>

  <p>“Beni şaşırtıyorsun! Dükkân ha! Bakalım daha neler duyacağız?”</p>

  <p>Ama Branco bu fikri elinin tersiyle itmedi. Gale Such minnetle Ira Hath’a baktı. Kendisinin teklif etmeye asla cesaret edemeyeceği bir şeydi bu.</p>

  <p>Bunları duyan Küçük Scooch heyecanla:</p>

  <p>“Ya ben!” diye bağırdı. “Benim de bir dükkânım olacak mı?”</p>

  <p>“Elbette. Lunki’yle birlikte bir fırın açacaksınız.”</p>

  <p>Kızarma sırası Scooch’taydı. Lunki arkada Sisi’nin yanında oturuyordu ve yüzü tamamen karanlıktaydı ama Sisi onun iç çektiğini duydu.</p>

  <p>Diğerleri kendi gelecekleriyle ilgili o kadar heyecanlıydı ki Scooch’la Lunki’nin üzerinde durmadılar.</p>

  <p>“Ben kendi geleceğimi biliyorum,” dedi Creoth. “Başka kimin bildiği de umurumda değil. Bu hanımla,” – Bayan Chirish’i işaret etti – “bu hanımla aramızda anlaştık, bir çiftlik kuracağız.”</p>

  <p>“Çiftliği sen kurabilirsin,” dedi Bayan Chirish. “Ben sakin bir hayat sürmeyi planlıyorum.”</p>

  <p>“Ben, ben, ben!” diye bağırdı Fin Marish. “Benimkini söyleyin!”</p>

  <p>“Buraya gel tatlım.”</p>

  <p>Küçük kız öne koştu ve Ira Hath onun minik ellerini avucuna aldı.</p>

  <p>“Evlenip beş çocuk doğuracaksın,” dedi.</p>

  <p>“Spek’le evlenmek istiyorum. Spek’le evlenebilir miyim?”</p>

  <p>“Spek Such’la evleneceksin.”</p>

  <p>Bunu duyan Spek Such kaşlarını çattı.</p>

  <p>“Buna mecbur muyum?” dedi.</p>

  <p>“Hiç de değil,” dedi Ira. “Ama bence sen de isteyeceksin.”</p>

  <p>Tanner Amos öne çıkıp basit bir soru sordu.</p>

  <p>“Yeniden evlenecek miyim?”</p>

  <p>“Evleneceksin,” dedi Ira.</p>

  <p>“Kiminle evleneceğim?”</p>

  <p>“Neden bana soruyorsun Tanner? Zaten bildiğin bir şeyi söylemek kehanet sayılmaz.”</p>

  <p>Tanner Amos etrafına bakınıp gözleriyle Ashar Warmish’i buldu. Bakışları onu bekleyeceğini, eğer o da istiyorsa üç yıl sonra onunla evlenmek istediğini anlatıyordu. Ashar bir şey söylemedi ama yüzü de kızarmadı. Tanner’ın doğru kişi olabileceğini düşünüyordu.</p>

  <p>Ira Hath bazen ellerini tutarak, bazen yalnızca yüzlerine bakarak onlara gelecekleriyle ilgili kehanetlerde bulundu; çoğunlukla bildikleri ama henüz kendilerine bile itiraf etmedikleri şeyleri söylüyordu. Bek Shim, Sarel Amos’la evleneceğini duyunca teklif etme külfetinden kurtulduğu için rahatladı. Oldu bittiye gelmesi işine gelmişti. Öğretmen Silman Pillish yeniden öğretmenlik yapmaya başlayacağını öğrenince memnun oldu, ancak dul Cheer Warmish’le evleneceği kehanetine kuşkuyla yaklaştı. Cheer Warmish de yüksek sesle böyle bir isteği olmadığını söyleyerek itiraz etti. Ama, her ikisi de birbirine yeni bir gözle bakmaya başlamıştı.</p>

  <p>Red Mimilith’e evleneceği ve iki çocuk doğuracağı ama dört çocuk sahibi olacağı söylendi. Bundan bir şey anlamayan Red tam bir sürü soru sormak üzereyken kendisine bakan Miller Marish’i gördü. Kıpkırmızı kesilerek soru sormaktan vazgeçti. Miller Marish iyi bir adamdı ama kendisinden on yaş büyüktü. Ayrıca iyi de bir babaydı; sevgi dolu ve güvenilirdi. Red Mimilith bu olasılık üzerinde düşünmeye başladı.</p>

  <p>Rollo Shim balıkçı olacak ve Seer Such’la evlenecekti. Rollo, ilkine başını salladı, ikincisine ise güldü.</p>

  <p>“Ben de seninle evlenmek istemiyorum,” dedi Seer Such, gülmesine sinirlenerek.</p>

  <p>Sisi geleceğini öğrenmek istemedi.</p>

  <p>“Kendi geleceğimi kendim kuracağım,” dedi.</p>

  <p>Mumpo bilmek istiyordu ama sormaya cesaret edemedi. Zaten artık çok geçti. Ira Hath yorulmaya başlamıştı. Hanno artık konuşmaması için ona yalvardı, son kalan enerjisini de harcadığı için çok endişeleniyordu.</p>

  <p>“Bitti sayılır Hannoka,” diye mırıldandı Ira. Pinto’yu yanına çağırıp onu kollarının arasına aldı.</p>

  <p>“Bebeğim,” dedi.</p>

  <p>“Sadece mutlu olup olmayacağımı bilmek istiyorum,” dedi Pinto.</p>

  <p>“Uzun bir yaşamın olacak,” dedi Ira. “Tümü nasıl mutlu geçebilir?”</p>

  <p>“Gerçekten geleceği görebiliyor musun anne?”</p>

  <p>“Evet. Biraz. Şu anda senin içinde bulunan kısmını.” Başkalarına duyurmadan kulağına fısıldayabilmek için Pinto’yu iyice kendisine çekti. “Mumpo’yu seviyorsun. Bunu içinde görebiliyorum. İşte geleceğinin bir parçası.”</p>

  <p>Pinto onu öptü ve bir şey söylemedi. Annesinin sözleri onu çok mutlu etmişti.</p>

  <p>“Ve sen benim sevgilim,” Ira Hanno’ya dönüp ellerini tuttu.</p>

  <p>“Benim geleceğim yok,” dedi Hanno. “Kehanetlere ihtiyacım yok. Çok konuşuyorsun kadın.”</p>

  <p>Ira gülümseyip ellerini öptü. Haklıydı. Çok fazla konuşmuş, çok yorulmuştu.</p>

  <p><br /></p>

  <p>Pinto şafağın ilk ışıklarıyla uyandı. Tepedeki yaprakların üzerindeki karın arasından, toz pembe, tuhaf bir ışık süzülüyordu. Ayağa kalkıp bacaklarındaki ağrıyı ve tutulmayı hissederek kar durdu mu diye merak etti. Kardan duvarı aşıp etrafı saran ağaçların arasındaki boşluğa geldi. Kar hâlâ yağıyordu ama taneler küçülmüş ve seyrelmişti. Kar bulutları sonunda uzaklaşıyordu. Bulutların çekildiği yerde gökyüzü toz pembe parlıyordu.</p>

  <p>Güneş doğmak üzereydi.</p>

  <p>Pinto iyi uyumuştu; ağrıyan kemiklerine rağmen kendisini dinlenmiş hissediyordu. Ağaçların arasından şafağı izlemek onu büyülemişti. Güneşin doğuşunu iyice görebilmek için ağaçların arasından tepeye tırmanıp bir açıklık aradı. Kısa süre sonra vadiden bu yana izledikleri yola çıktı; ama burası yolun daha önce görmediği, yukarıdaki bir uzantısıydı. Yol daha önceki gibi basamak basamak yukarı çıkıyor, iki yanda tepeler yükseliyordu. Gökyüzünde, kar bulutlarının uzaklaşıp yerlerini şafağın sakin pembesine bıraktıkları bir açıklık vardı. Sağdaki ve soldaki tepeler Pinto’nun görüşünü sinir bozucu bir biçimde kısıtlıyorlardı ama biraz daha tırmanırsa bir düzlüğe varacakmış gibi hissediyordu.</p>

  <p>Son kar taneleri de etrafında dönerek yere inip, gökyüzündeki pembe, kızıla çalmaya başladığında o hâlâ yürüyordu. Düşündüğünden daha ileri gitmişti ama artık geri dönemezdi. Çok yaklaşmıştı.</p>

  <p>Sabah ayazında ürperdi. Aptal gibi paltosunu giymeyi unutmuştu. Ayaklarının altında karın çıtırtısını duyuyordu. Taze şafak havasını içine çekti. Kendisini güçlü, cesur ve heyecanlı hissediyordu.</p>

  <p>Son basamakları çıkarken hızlandı.</p>

  <p>İki yanında hâlâ karla kaplı tepeler vardı; kar taneleri düşmeye devam ediyordu. Ama gökyüzü artık kopkoyu, muhteşem bir şafak kırmızısıydı. Birdenbire kendisini yolun en tepesinde buldu, durup baktığında gördüğü şeyin ne olduğunu hemen anladı.</p>

  <p>Dağların arasından görünen gökyüzü kırmızıydı. Kar yağıyordu. Çok aşağıda, uzaktaki denize dökülen iki nehir gördü.</p>

  <p>Burası anayurttu.</p>

  <p>Pinto sersemlemiş bir halde ileri doğru yürüyüp durdu. Birkaç adım ilerisinde–</p>

  <p>Hiçbir şey yoktu.</p>

  <p>Dağın yamacından aşağıya iniş yoktu. Hiçbir şey yoktu. Toprak burada sona eriyordu.</p>

  <p>Karnının üzerine, kara yatarak milim milim ilerledi. Bu şekilde uçurumun kenarına gelip aşağı bakmaya cesaret edebildi.</p>

  <p>Binlerce metre aşağıda, ulaşılamaz güzellikteki vadiye inen sarp bir uçurum. Başı dönmeye başlamıştı; sağa ve sola bakıp bu muazzam uçurumun her iki yönde de aynı şekilde devam ettiğini gördü. Çok eski zamanlarda batıdaki dağlar yıkılmış, geride dev, aşılmaz bir uçurum bırakmıştı.</p>

  <p>Baş döndürücü manzara karşısında titreyen Pinto, sürünerek geri çekilip tekrar ayağa kalktı. Başını kaldırıp kızıl gökyüzüne, gündoğumuna baktı. Anayurt tıpkı annesinin düşlediği gibi önünde duruyordu. Ama oraya varmaları imkânsızdı.</p>
</body>
</html>
