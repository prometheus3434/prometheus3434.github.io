<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">10</p>

  <p class="baslik1">Kaptan Canobius’un Ziyafeti</p>

  <p>Ertesi gün için farklı kararlar alan iki grup birbirlerinden uzaklaştıklarından, o gece ayrı yerlerde yattılar. Sisi’yle Lunki Hath’ların yakınında yatıyordu. Vadinin yapış yapış havası gece pek soğumadığından battaniyesiz yatıyorlardı.</p>

  <p>Bowman karmakarışık rüyalar gördü; gece uyandı ve bir daha uyuyamadı. Vadide çözemediği kötü bir şeyler olduğu hissi onu rahatsız ediyordu. Geride kalmayı seçen dostlarını uyarmak istiyordu ama onlara ne diyebilirdi? Canobius’un gizli bir korkusu vardı, bundan emindi, ama ne olduğunu bulamamıştı.</p>

  <p>Bulutlarla kaplı vadide hiç ışık yoktu; en ufak bir yıldız parıltısı bile. Bowman gözlerini açıp kapamak arasında bir fark göremiyordu. Belki de bu yüzden diğer duyuları keskinleşmişti. Gruptaki herkesin düzenli nefes alış verişini ve uykusunda yaptığı en ufak hareketi duyabiliyordu. Ondan ne kadar uzakta olduklarını da hissedebiliyordu. Bu duyu sayesinde uyanık olan tek kişinin kendisi olmadığını anladı.</p>

  <p>Birisi kalkıp oturmuştu. Birinin nefes verdiğini duydu. Bu karanlıkta tek bir nefes bile net bir şekilde duyuluyordu.</p>

  <p>“Sisi? Uyanık mısın?”</p>

  <p>“Evet.”</p>

  <p>“Ne oldu?”</p>

  <p>“Bir şey yok. Geceleri hep uyanıyorum.”</p>

  <p>“Bu geceden de öte. Daha önce böyle bir karanlık görmedim. Kendi elimi bile göremiyorum.”</p>

  <p>“Kötü mü?”</p>

  <p>“Hayır.”</p>

  <p>Etraflarında uyuyanları uyandırmamak için çok kısık sesle konuşuyorlardı. Diğerinin sesini duymak ikisini de rahatlatmış; sesleri karanlığa hayat vermişti.</p>

  <p>“Beni görememen hoşuma gidiyor,” dedi Sisi.</p>

  <p>“Neden?”</p>

  <p>“Biliyorsun.”</p>

  <p>“Yüzündeki izlerden dolayı mı?”</p>

  <p>“Evet.”</p>

  <p>“Yanılıyorsun Sisi. İzlerin seni çirkinleştirdiğini sanıyorsun ama bu doğru değil.”</p>

  <p>“Kibarlık olsun diye söylüyorsun. Kibar olmandansa dürüst olmanı tercih ederim.”</p>

  <p>“Doğruyu söylüyorum.”</p>

  <p>Sessizlik oldu. Sisi fısıltıyla:</p>

  <p>“Ah Bowman. Eskisi gibi güzel olsaydım sen de beni benim seni sevdiğim gibi severdin.”</p>

  <p>Bowman ne cevap vereceğini bilemedi. Bu karanlık çok tuhaftı. Aydınlıkta asla söylenemeyecek şeyleri söyletiyordu.</p>

  <p>“Hâlâ güzelsin,” dedi sonunda. “Daha güzelsin.”</p>

  <p>“Ama beni sevmiyorsun.”</p>

  <p>Bowman sessiz kaldı.</p>

  <p>“Beni sevmemen bana çok tuhaf geliyor,” dedi Sisi bir süre sonra. “İnsanlar beni hep sevmiştir. Ben seni seviyorum. Benim içimde bu kadar büyük bir sevgi varken senin içinde nasıl bu kadar az olabilir?”</p>

  <p>Sesinde sitem yoktu; samimi bir şaşkınlık ve üzüntü vardı.</p>

  <p>“Seni sevemem Sisi. Söyledim ya. Yakında biri beni almaya gelecek ve bir daha hiç görüşmeyeceğiz.”</p>

  <p>“Neden? Nereye gideceksin?”</p>

  <p>“Siren denen bir yere.”</p>

  <p>“Bir daha gelmeyecek misin?”</p>

  <p>“Kış sona ermeden orada öleceğim Sisi.”</p>

  <p>“Ölecek misin?” Sesi değişti. “Yakında öleceğin için mi beni sevemiyorsun?”</p>

  <p>“Evet.”</p>

  <p>“Ama bu çok saçma. Eğer yakında öleceksen çok geç olmadan beni sevmelisin.”</p>

  <p>“Sonra da seni bırakacak mıyım?”</p>

  <p>“Evet.”</p>

  <p>“Bunu istemezsin.”</p>

  <p>“Evet istiyorum.”</p>

  <p>“Ah, Sisi!”</p>

  <p>“İstediğin kadar ‘Ah, Sisi’ diyebilirsin, ama beni öpmek senin de hoşuna gitmişti. Gitmemiş gibi davranma.”</p>

  <p>“Doğru. Ama ne anlamı var?”</p>

  <p>“Öpüşmenin ne anlamı mı var? Hiçbir anlamı yok. Yalnızca bir öpücük. Eğer her şeyi bir başka şey için yaparsan bunun sonu nereye varır?”</p>

  <p>Bowman gülümsedi ve Sisi’nin bunu fark edip etmediğini merak etti.</p>

  <p>“Çok basitmiş gibi konuşuyorsun.”</p>

  <p>“Çok basit zaten. Yakında öleceğini söyledin. Bunun her şeyi ne kadar kolaylaştırdığını görmüyor musun?”</p>

  <p>Etkilenmişti. İlk gördüğünde Sisi’yi aptal bir çocuk sanmıştı. Onu tanıdıkça hiç de aptal olmadığını anlıyordu.</p>

  <p>“Hayatında yapacağın ne varsa şimdi yapmak zorundasın, yoksa hiçbir zaman yapamayacaksın.”</p>

  <p>“Evet. Sanırım öyle.”</p>

  <p>“Şimdi, Bowman. Şimdi ne demek biliyor musun?”</p>

  <p>“Sanırım.”</p>

  <p>“Şimdi demek.”</p>

  <p>Bir sessizlik oldu: sessizlik zifiri karanlıkta gök gürültüsü gibi gürledi. Bowman kendisini birbirlerinden ne kadar uzakta oturduklarını hesaplarken buldu. Elini uzatacak olsa–</p>

  <p>Elini uzatınca şaşkınlık içinde Sisi’nin parmaklarının ona doğru uzandığını hissetti.</p>

  <p>Elleri birleşti. Tek kelime etmeden parmakları birbirine kenetlendi. Tek kelime etmeden öne doğru eğildiler; birbirlerinin nefeslerini yüzlerinde hissedebiliyorlardı; alınları birbirine değdi. Tek kelime etmeden öpüştüler.</p>

  <p>Ilık gecenin kalanında birbirlerine sarılıp hiç konuşmadan uzandılar. Gökyüzü aydınlanmaya başladığında aralarında geçenlerin geceye ait olduğunu, şafakla birlikte, bir düş gibi sona ermesi gerektiğini anlayarak ayrıldılar.</p>

  <p><br /></p>

  <p>Manth Halkı uyanıp yıkandı; her zamanki sabah gevezelikleri yoktu. Bugün ayrılık günüydü. Canobius uyanmış, ağzına kadar gölün sularına batırılmış tencereleriyle ilgileniyordu. Üç büyük tencerenin yanında içine malzemeler eklediği küçük bir tencere daha vardı.</p>

  <p>Hanno Hath küçük gruba, arabayı yükleme ve yol hazırlıkları yapma görevi vermişti. Bowman Duman’ı sarstı. Kedi bu kez uyandı. Bütün bir gün ve gece boyunca uyumuştu.</p>

  <p>“Şükürler olsun! Sana bir şey oldu sanmıştım.”</p>

  <p>“Ah evlat!” dedi Duman yarı uykulu. “Çok uzaklara gittim! Geri dönmek zorunda mıyım?”</p>

  <p>“Yakında yola çıkıyoruz. Sonsuza dek uyuyamazsın.”</p>

  <p>“Evet, evlat, evet. Sonsuza dek uyuyabilirim. Öyle mutlu bir uykuydu ki. Sonsuza kadar sürsün istiyorum.”</p>

  <p>Duman’ı daha önce hiç böyle görmemişti. Bowman kediye yakından baktı.</p>

  <p>“Sen galiba hasta oldun Duman’ım.”</p>

  <p>“Hayat bir hastalık,” diye mırıldandı Duman. “Çaresi ölüm.”</p>

  <p>“Ne! Sen hasta falan değil sarhoşsun!”</p>

  <p>Tüy yumağına dönen Duman’ı kucaklayıp en yakındaki derenin içine attı. Kedi önce taş gibi dibe çöktü, sonra çılgınca çırpınarak yukarı çıktı.</p>

  <p>“Daha iyi misin?”</p>

  <p>“Çok daha kötüyüm,” dedi kedi, sularını silkeleyerek. “Yardımcı, çekici ya da eğlenceli olmadığına göre beni yalnız bırakmanı tercih ederim.”</p>

  <p>“İşte benim Duman’ım,” dedi Bowman rahatlayarak.</p>

  <p>Hanno Hath karısının isteği üzerine vadide kalmaya karar veren yirmi kişiyle son bir kez konuştu.</p>

  <p>“Fikrinizi değiştirmek için hâlâ vaktiniz var.”</p>

  <p>“Ben de aynı şeyi size söyleyecektim,” dedi Branco Such. “Bu saçmalıktan vazgeç Hanno. Kış yakında bitecek.”</p>

  <p>“Bir saat içinde yola çıkıyoruz,” diye yanıtladı Hanno.</p>

  <p>“Bir saat mi?! Kaptanın ziyafeti ne olacak? Veda yemeğini kaçırmamalısınız.”</p>

  <p>Hanno, “Gün ışığını kaçırmamamız gerek,” diyerek arabaya geri döndü.</p>

  <p>Bayan Chirish Kaptan Canobius’a gönderilip ziyafeti hemen düzenlemenin mümkün olup olmadığı soruldu.</p>

  <p>“Ama hazır değil ki,” dedi Kaptan. “Daha en az bir saate ihtiyacım var. Sabah otlarını daha yeni attım.”</p>

  <p>“Dostlarımız gidiyorlar,” dedi Bayan Chirish.</p>

  <p>“Ne olmuş?” dedi Canobius. “Benim ziyafetim gidenler için değil. Kalanlar için. İkimiz için özel bir yemeğim var sevgili bayan.” Fısıltıyla, “Beyaz domalan mantarlı mısır ekmeği! Onları özel bir güne saklıyordum. Ancak iki kişiye yetecek kadar domalan mantarı var.”</p>

  <p>“Hiç domalan mantarı yemedim,” dedi Bayan Chirish.</p>

  <p>“Madam, yaşamıyor sayılırsınız.”</p>

  <p>Bayan Chirish diğerlerinin yanına dönüp ziyafetin neden henüz yenemeyeceğini ve kendisine beyaz domalan mantarı ikram edileceğini anlattı.</p>

  <p>Atlar arabaya koşulmuştu. Creoth ineklerini topladı. Tanner Amos kestiği son odunları arabaya yerleştirdi. Vedalaşma zamanı gelmişti.</p>

  <p>“Baharda geleceğiz,” dedi Miko Mimilith. “Birkaç hafta sonra yine hep bir arada olacağız.”</p>

  <p>Küçük kızlar Mumpo’nun etrafına toplanıp ağlaştılar. Silman Pillish öksürüp boğazını temizledi, sonra tekrar öksürdü.</p>

  <p>“Üzücü bir gün,” dedi. “Küçüklere karşı bir sorumluluğumuz var. Kış şartları zorlu. Üzücü bir gün.”</p>

  <p>Creoth Bayan Chirish’le kısa bir konuşma yaptı.</p>

  <p>“Eh, Madam. Umarım ne yaptığınızı biliyorsunuzdur.”</p>

  <p>Bayan Chirish Mumpo’ya sarılıp ağladı.</p>

  <p>“Ah Mumpie! Mumpie’m!”</p>

  <p>“Çok uzun sürmeyecek teyze. Ağlama.”</p>

  <p>Miller Marish herkesin elini sıkarak;</p>

  <p>“Çocuklar için kalıyoruz,” dedi.</p>

  <p>Birer birer vedalaştılar.</p>

  <p>“Zamanı geldiğinde, kuzeye doğru gidip nehri geçerek dağları aşın. Sizi bekliyor olacağız,” dedi Hanno, ama yüzündeki ifade başka şey söylüyordu.</p>

  <p>Böylece küçük grup, önde her zamanki gibi Bowman ve Mumpo, arkasında Kestrel, Sisi, Lunki ve Pinto yola koyuldu. Atlar ve arabayla Seldom Erth onları izliyordu. Hanno’yla Ira arabayı takip ediyor; arkadan üç inek, Sarıkız, Zıpzıp ve Hayalci; en sonda da küçük Scooch’la birlikte yürüyen Creoth geliyordu.</p>

  <p>Geldikleri yoldan, sık, yeşil ormanın içinden, dereyi izleyerek sessizce dönüşe geçtiler. Dostlarını geride bırakmanın üzüntüsünü ve vadinin dışında kendilerini bekleyen kışın korkusunu duyuyorlardı. Bowman’ın ise kafası yanıtlanmamış sorularla doluydu.</p>

  <p>Canobius neden korkuyordu? Domuzlar, insanlar mutluluktan öldü derken ne demek istemişti? Mezarlar boştu. Kaptan onları ölen denizci dostlarını anmak için yapmıştı. Kaptan aslında kaptan değil aşçıydı. Onlara bir ziyafet hazırlamıştı ama bu ziyafet gidenler değil, kalanlar içindi. Bayan Chirish’e beyaz domalan mantarı ikram edecekti. Vadi özellikle şişman insanlara uygundu. Kadınlarla erkeklerin bebekleri olur. Boğazlar boğazları doğurur.</p>

  <p>Beyni sorular ve hatırladığı konuşmalarla dolmuştu ama bunlardan hiçbir anlam çıkaramıyordu. Bütün bunları yanlış sıraya koyduğu, doğru sıraya koymayı bir başarabilse ne anlama geldiklerini anlayacağı düşüncesi delirtici bir şekilde beynini kemiriyordu.</p>

  <p>Geniş yapraklı ağaçlar yerlerini iğne yapraklılara bırakmaya, hava serinlemeye başlamıştı. Duman’ın kuşu kovalayıp Bowman’ı üç sıra mezarın bulunduğu yere götürdüğü noktaya yaklaşıyorlardı.</p>

  <p>Beş. Sekiz. On üç.</p>

  <p>Yirmi altı mezar. Stella Marie’de kaç denizci vardı? Kaptan yirmi üç demişti. Fazladan üç mezar kimin içindi?</p>

  <p>“Durun!”</p>

  <p>Küçük grup durdu.</p>

  <p>“Tuhaf bir şeyler var. Mumpo, sana ihtiyacım var.”</p>

  <p>“Sorun nedir Bo?” diye sordu babası.</p>

  <p>“Haklıysam size söyleyeceğim.”</p>

  <p>Mumpo’yu ağaçların arasından mezarlığa götürdü. Sıra sıra mezarlar ilk gördüğü gibi bakımlıydı.</p>

  <p>Bowman Mumpo’ya, “Kaptan bana bu mezarların altında kimsenin olmadığını söyledi,” dedi. “Ama ben kendi gözlerimle görmek istiyorum.”</p>

  <p>En yeni görünen mezarı seçip çıplak elleriyle toprağı kazdılar. Bu nemli, sıcak iklimde, yumuşak toprak, topak topak ele geliyordu. Bir süre yalnızca toprak çıkardılar. Ardından parmakları başka bir şeye değdi. Daha dikkatle kazarak toprağı attılar, buldukları şey bir kumaş parçasıydı. Mümkün olduğunca bozmamaya çalışarak kumaşın ucunu buldular. Kumaşın altında, kazdıklarından daha sert bir tabaka vardı. Ölü bir adamın toprakla kaplı, çürüyen sırtı...</p>

  <p>Dikkatli ve saygılı bir biçimde kazdıkları mezarı kapatıp ayağa kalktılar. Mumpo bir açıklama yapması için Bowman’a baktı.</p>

  <p>“Kaptan neden mezarların boş olduğunu söyledi?”</p>

  <p>Bowman Canobius’un derinliklerinde rastladığı o duyguyu anımsadı. Korku muydu?</p>

  <p><i>Ben mahvoldum.</i></p>

  <p>Boğazlar boğazları doğurur. Adadan ayrılmak imkânsızdır. Mutluluktan ölen insanlar. Bayan Chirish’e beyaz domalan mantarı ikram edilecek. Kedi, mutlu bir uyku demişti. Sonsuza dek sürmesini istiyorum.</p>

  <p>“Çabuk!” dedi Bowman. “Geri dönmeliyiz!”</p>

  <p>Açıklama yapacak vakit yoktu.</p>

  <p>“Hepsini öldürecek!” diye bağırdı Bowman. “Onu durdurmalıyım!”</p>

  <p>Mumpo’yla ikisi koşmaya başladılar. Diğerleri arabayı çevirip mümkün olduğunca hızlı onları izledi.</p>

  <p><br /></p>

  <p>Kalmayı seçen yirmi kişi ziyafetten paylarına düşeni almak için sıraya girmişti. Buharı tüten karışımdan ağız sulandırıcı bir koku yükseliyordu. Kaptan Canobius yüzünde kocaman bir gülümsemeyle, kepçeyi tencerenin üzerinde tutuyordu.</p>

  <p>“Hayatınız boyunca böyle güzel bir şey yemediğinizden emin olabilirsiniz!”</p>

  <p>Tam kepçeyi yahniye daldırmıştı ki koşan ayak sesleri duyup şaşırdılar. Bowman’la Mumpo koşarak ağaçların arasından çıktı.</p>

  <p>“Yemeyin!” diye bağırdı Bowman nefes nefese. “Yemek zehirli! Hepinizi öldürmek istiyor! Bizden önce başka yolcuları da öldürdü! Mezarlarını siz de gördünüz!”</p>

  <p>Herkesin yüzünden şaşkınlık okunuyordu. Gözler Canobius’a çevrildi. O da en az onlar kadar şaşırmış görünüyordu.</p>

  <p>“Onları öldürmek mi?” dedi. “Ne saçmalık! Neden söz ettiğini bilmiyorum.”</p>

  <p>“Öyleyse kendin ye!”</p>

  <p>Bowman soluklanmıştı. Stella Marie’nin güvertesine sıçradı, ağzına kadar dolu kepçeyi Canobius’un elinden alıp burnuna dayadı.</p>

  <p>“Kendin ye!”</p>

  <p>Canobius kepçeyi aldı. Bir Bowman’a bir yahniye, ardından gururla tekrar Bowman’a baktı.</p>

  <p>“Kendim yiyebilirim,” dedi. “Mutlu olurum.”</p>

  <p>Güverteye oturdu, kepçeyi ağzına götürüp bir ağız dolusu yahni yedi.</p>

  <p>Bowman şaşkın gözlerle ona baktı.</p>

  <p>“Yanılıyor muyum?” dedi. “İnsanları sonsuza dek uyutan zehirli bir bitki bulduğunu sanıyordum. Sadece onun hayatta kalmasını istediğin için Bayan Chirish’e ayrı bir yemek verdiğini sanmıştım.”</p>

  <p>“Ne saçmalık!” diye bağırdı Bayan Chirish. “Niye böyle bir şey yapsın?”</p>

  <p>“Boğazlar boğazları doğurur,” dedi Bowman. “Çok fazla boğazın cennetini yiyip bitireceğini düşünüyor.”</p>

  <p>“Şuna bakın!” dedi Branco Such. “Kendisi yiyor! Nasıl zehirli olabilir?”</p>

  <p>Kepçesini yeniden dolduran şişman adama baktılar. Tam o sırada, kepçeyi ağzına götürüp yerken ağlamaya başladı. Tombul yanaklarından aşağı yaşlar süzülüyordu. Bir kepçe dolusu yahni daha yedi. Herkes şaşkınlık içinde Kaptan’a bakıyordu.</p>

  <p>“Doğru olabilir mi?”</p>

  <p>Tencerenin yakınında duranlar korkuyla geri çekildi.</p>

  <p>“Eğer bu doğruysa,” dedi Branco Such öfkeyle, “ölmeyi hak ediyor demektir!”</p>

  <p>Canobius yanıt olarak biraz daha yahni yiyerek ağlamaya devam etti.</p>

  <p>“Ölecek,” dedi Bowman.</p>

  <p>Dehşet içinde izliyorlardı. Yalnızca Bayan Chirish ona acıdı.</p>

  <p>“Zavallı adam!” diye bağırdı. “Yapabileceğimiz bir şey yok mu?”</p>

  <p>Onun bu yakınlığı şişman adama dokundu.</p>

  <p>“Sevgili bayan,” dedi. “Ölüm benim için kurtuluş olacak. Uzun zamandır öyle korkuyorum ki.”</p>

  <p>Konuştukça yüzüne tuhaf bir gülümseme yayılıyordu. Ardından bir kahkaha attı. Gözyaşları akmaya devam ediyordu. Gülüşü ve kahkahaları sessiz ve kederli halinden daha ürkütücüydü.</p>

  <p>“Ama Kaptan,” dedi Bayan Chirish, “böyle bir şeyi nasıl yapabildiniz?”</p>

  <p>“Zaten öleceklerdi sevgili bayan.” Bir kahkaha daha attı. “Hayat sonu ölümle biten uzun bir ıstırap değil mi?” Gülmekten yere yuvarlandı. “En azından onları bu acıdan kurtardım. Benim öldürdüklerim mutlu öldüler.”</p>

  <p>“Mutluluktan öldüler,” dedi Bowman.</p>

  <p>“Evet! Çok haklı! Mutluluktan öldüler!” Bir yandan gülüyor, bir yandan ağlıyordu.</p>

  <p>“Zehir yüzünden,” dedi Bowman. “Nasıl bir şeyse, insanı öyle mutlu ediyor ki sonunda ölüyorsun.”</p>

  <p>“Çok doğru söylüyor! Aranızda en akıllısı o! Bakın bana – ölüyorum ama mutluyum! Bana bir kâse verin! Hayatımda yaptığım en güzel yahni! Özel bir bitkiden birkaç yaprak eklemek yetti. Var mı benden mutlusu? Kendim yiyecekmişim! Seve seve!”</p>

  <p>Kahkahayla güldü.</p>

  <p>“Tek istediğim mutlu olma şansını elde etmekti.” Bayan Chirish’e elini uzattı. “Sevgili bayan, siz beni mutlu edebilirdiniz. Şişmanlık mutluluktur! Yaşasın!”</p>

  <p>Koca gövdesi sanki bir şey çarpmış gibi sarsıldı. Kendini toparlayıp bir kahkaha daha attı.</p>

  <p><br /></p>

  <div class="kutu2">
    <p>Kim benim kadar mutluuu?</p>

    <p>Var mı benden mutlusu?</p>

    <p>Yok daha büyük bir mutluluuuk</p>

    <p>Ah mutluyum mutluuuuuuu!</p>
  </div>

  <p><br /></p>

  <p>Sesi yavaş yavaş kesildi. Gözleri kapandı. Yüzündeki gülümseme büyüdü. Ne kadar mutlu olduğunu gösteren son bir derin nefes alıp sonsuz bir uykuya daldı.</p>

  <p>Bir saat sonra ölmüştü.</p>

  <p>Koca gövdeyi kaldırıp geminin güvertesine yatırmak için dokuz kişi gerekti. Üzerini yelken bezleriyle örtüp ağırlık yapsın diye taşlar yerleştirdiler. Yapabilecekleri başka bir şey yoktu.</p>

  <p class="ortali">• • •</p>

  <p>Hava soğuyup ilk kar taneleri rüzgârda hissedilmeye başladığında durup kalın giysilerini giydiler. Yeşil vadi aşağılarında kalmıştı. Canobius’un ölümünün yarattığı şoktan sonra hiç kimse orada kalmak istememişti. Onları büyüleyen verimlilik ve bolluk şimdi dehşete düşürüyordu: olgun meyveler, köpüklü sular, hatta havası bile gizli zehirlerle dolu gibi geliyordu. Kadın, erkek, çocuk, otuz bir kişi, iki at, üç inek ve bir kediyle birlikte yola koyuldu. Onları bölen anlaşmazlıktan kimse söz etmiyordu. Kalmak isteyenler utanıyor, gitmek isteyenler yeniden bir araya geldikleri için seviniyorlardı.</p>

  <p>Araba ağzına kadar yiyecekle ve yakacak odunla doluydu. Bek Shim’le Lolo Mimilith erzakla dolu ikinci kızağı çekiyorlardı. Hareket ettikleri sürece en azından nehre varıncaya kadar, günlerce yetecek yiyecek, su ve yakacakları vardı.</p>

  <p>Vadinin girişine varıp karlı zemine ayak bastıklarında durup arabanın tekerlerinin altına kızakları yerleştirdiler. Kızakları ahşap mandallarla çakıp sağlamlaştırdılar. Yola devam ettiklerinde araba karın üzerinde kaydığından atlar rahatça ilerleyebiliyordu.</p>

  <p>Sis yavaş yavaş açıldı, kar şiddetlenerek görüş alanını kapatmaya başladı.</p>

  <p>“İyi mi?” dedi Hanno karısına.</p>

  <p>“İyi sayılır,” dedi.</p>

  <p>“Hissediyor musun?”</p>

  <p>“Hissediyorum Hannoka.”</p>

  <p>Ira anayurdun uzak sıcaklığını yüzünde tekrar hissetmeye başlamıştı. Her adımda biraz daha yaklaşıyorlardı.</p>

  <p>Öğleye doğru kar bulutları açıldı. Bir anda kilometrelerce öteyi görebildiler. Soluk güneşin altında parlayan bembeyaz topraklar iki yanda alabildiğine uzanıyordu. Karla kaplı düzlüklerin ilerisinde ormanın karaltısı seçiliyor, ormanın üzerinde dağlar yükseliyordu.</p>
</body>
</html>
