<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">14</p>

  <p class="baslik1">Pinto Büyüyor</p>

  <p>O sabah erkenden köprüyü geçip dağ yolunda yürümeye koyuldular. Bowman’la Kestrel’i kaybetmek hepsini çok etkilese de kimse bu konuda konuşmuyordu. Yapmaları gereken şey belliydi: yüksek, karlı dağları tırmanıp ardındaki anayurda varacaklardı. Ne olduğunu anlamasalar da Bowman’la Kestrel’in yolculukları için gerekli başka bir görevi yerine getirmeye gittiklerini biliyorlardı.</p>

  <p>Böylece, karamsar bir havayla tek sıra halinde ağaçlıklı yoldan yukarı tırmandılar.</p>

  <p>Mumpo en önden gidiyordu. Yaralarına aldırış etmeksizin ağır bir yük taşıyor, sanki hiçbir şey taşımıyormuş ve evi çok yakındaymış gibi çabuk adımlarla yürüyordu. Bulutsuz bir sabahtı, karlı dağların üzerinde açık mavi bir gök yükseliyordu. Mumpo, olup biten her şeye karşı her an tetikte, herkesin ne düşündüğünü hissedebilen Bowman’ın yerini alması gerektiğini düşünüyordu. Kendisini onu bekleyen görevler için yeterince güçlü hissediyor, insanların ona ihtiyacı olduğunu biliyor, olacakları hissedebiliyordu. Yolculuklarının son safhasına gelmişlerdi.</p>

  <p>Hanno Hath, Ira Hath’ın bağlandığı sedyenin yanından yürüyordu. Sedyeyi taşıyan atın dizginini tutan Seldom Erth, taşlı yollarda donmuş tekerlek izlerinin arasından en düzgün yolu bulmak için elinden geleni yapsa da Ira kaçınılmaz olarak sarsılıyordu.</p>

  <p>“Manth halkının göçebe olduğu eski zamanlarda, bebekleri böyle uyuturlarmış,” dedi Hanno.</p>

  <p>Ira battaniyelerle iplerin arasından ona gülümseyerek;</p>

  <p>“Ben de kendimi bebek gibi hissediyorum,” dedi.</p>

  <p>Pinto sırtında yüküyle diğer yanından yürüyordu. Yükünün ufak olmasından utanıyordu ama babası daha fazlasını taşımasına izin vermemişti. Henüz çok küçük olduğunu söyleyerek ikinci atı idare etmesine de izin vermemişti. Pinto, yılları sayarsan küçük olduğunu biliyordu. Ama kendisini hiç de küçük hissetmiyor, herkes kadar iyi, hatta herkesten daha iyi olduğunu düşünüyordu. Bowman’la Kestrel gittiğinden beri ailenin en büyük çocuğu, tek çocuğu olmuştu. Bu önemli bir değişiklikti.</p>

  <p>Yol üzerinde diğer yöne giden yolcularla karşılaşıyorlardı.</p>

  <p>“Bu kara kışta, gökyüzünde ateş varken dağlara tırmanmasanız iyi edersiniz!” diyorlardı.</p>

  <p>Bazıları daha da ısrarcıydı.</p>

  <p>“Geri dönün! Dağları aşmanız imkânsız. Eğer çok mecbursanız kıyıya inip deniz yolunu kullanın.”</p>

  <p>Ama Ira Hath yüzünde sıcaklığı hissediyor, her adımda kendinden biraz daha emin oluyordu.</p>

  <p>“Kuzeye, yolu takip edip dağlara doğru gidelim.”</p>

  <p>Hızla akan, buz gibi soğuk bir dereye varınca ineklerle atları sulamak, şişeleri doldurmak için durdular. Rollo Shim hâlâ topallasa da diğerlerine yetişebiliyordu. Tek zorlanan Bayan Chirish’ti. Derede durduklarında hemen oturmuş, su almak için bile yerinden kıpırdamamıştı.</p>

  <p>Creoth kimseye sezdirmeden Hanno Hath’la konuştu.</p>

  <p>“Bir şey yapmalıyız. O iyi bir kadın ama hepimizden daha fazla yükü var.”</p>

  <p>Hanno onun haklı olduğunu kabul etti. Yol dikleşmeye başlamıştı. Bayan Chirish onları yavaşlatacaktı.</p>

  <p>“İkinci bir sedye yaparız. Karıma eşlik eder.”</p>

  <p>Tanner Amos’la Miko Mimilith ikinci sedye için ağaç kesmeye giderken Cheer Warmish de bohçalarının içinde uzun bir çadır bezi aradı. Hanno, Bayan Chirish’i bir kenara çekip yapmak istediği şeyi açıkladı.</p>

  <p>“Hepimiz yürürken rahat rahat yatmak karıma çok dokunuyor,” dedi. “Ona yalnız olmadığını hissettirmek istiyorum. Yürümekten yorulanlar için ikinci bir sedye yapıyoruz, onu ilk kullananın siz olmanızı istiyorum.”</p>

  <p>“Yo, kraliçeler gibi taşınamam! Beni merak etmeyin. Başımın çaresine bakıyorum. İkinci sedyeye zavallı Rollo uzansın.”</p>

  <p>“Rollo’nun hareket etmesi lazım yoksa bacağı kaskatı kesilir. Ayrıca endişelendiğim siz değilsiniz.” Hanno sesini alçalttı. “Creoth için endişeleniyorum. İmparatorluğa giden uzun yolda sizi taşımaya yardım ettiğini hatırlıyor musunuz? Sizi yine taşıyacağını söylüyor. Şu yola bir bakın. Bu onu mahvedecek.”</p>

  <p>“Beni taşıyamaz! Buna izin vermem!”</p>

  <p>“Çok kararlı görünüyor. Karım da kendisini çok suçlu hissediyor. İkinci sedyeyi kullanırsanız hepimize iyilik etmiş olursunuz.”</p>

  <p>“Pekâlâ, pekâlâ! Madem öyle diyorsunuz... Aileniz bana her zaman çok iyi davrandı. Size yardımcı olmak için elimden geleni yapacağım.”</p>

  <p>Tekrar yola koyulurken Bayan Chirish, Ira Hath’ın yanındaki diğer sedyeye uzandı. Beklenmedik şiddette bir sarsıntı olunca birbirlerine bakıp yüzlerini ekşitiyorlardı.</p>

  <p>Sabah boyunca, kış güneşi arkalarında onları izlerken dolambaçlı yolu tırmandılar. Öğlene doğru yol, ağaçların arasından geçmeye, sarp yamaçları kontrol edebilmek için gittikçe daha keskin dönüşler yapmaya başlamıştı. İlerledikçe ağaçların arasındaki boşluklardan az ilerideki dönemeci görebiliyor ve daha çok yolları olduğunu anlıyorlardı. Başka seçenekleri yoktu. Hayvanlar da onlar da, ağaçların arasındaki patikalardan, heykel gibi hareketsiz durarak çekik gözlerle onlara bakan dağ keçileri gibi tırmanamazdı. Uzun, dönemeçli yoldan yürümek zorundaydılar.</p>

  <p>Mumpo, Bek Shim’le birlikte en önden gidiyordu. Keskin gözleri, önlerinde uzanan yol kadar iki yandaki sık ağaçların arasını da tarıyordu. Çok az yolcunun geçtiği bu bölgede haydutlarla karşılaşmayı beklemiyorlardı; korktukları şey vahşi hayvanlardı. Köprünün yanındaki köyde sarkan dalların üzerinde pusu kurup avlarının üzerine atlayan dağ kedilerinden ve kurtlardan söz edildiğini duymuşlardı. Mumpo, Bowman ve Kestrel’le uzun zaman önce çıktıkları yolculuktan kurtları anımsıyordu. Bowman kurtlarla konuşmuş, kurtlar onu anlamışlardı. Ama şimdi Bowman yoktu.</p>

  <p>Mumpo bir ürperti hissetse de onu hemen kontrol altına aldı. Bowman artık yoktu: onun yerini alması gerekiyordu. Kestrel de yoktu: o olmadığına göre yaşamak için bir neden bulmak zorundaydı. Sorumluluklarının büyüklüğü Mumpo’ya tahmin ettiğinden çok daha fazla yardımcı oluyordu. Artık sıranın sonuncusu değil önderlerden biriydi.</p>

  <p>Sisi bile bunun farkındaydı. Bowman’la Kestrel gittiklerinden beri Mumpo’yu aramaya, onunla konuşmaya başlamıştı; bu daha önce hiç yapmadığı bir şeydi. Bowman’la ilgili sorular soruyor, rüzgâr çalgısının anahtarını aradıkları yolculuğun hikâyesini dinlemek istiyordu. Özellikle, Morah’ın sarayında olanlar hakkında sorular soruyordu. Mumpo onun sorularını elinden geldiğince yanıtlamaya çalıştı ama ayrıntılar hafızasında birbirine karışmıştı.</p>

  <p>“Demek Bowman Morah’a yaklaştı?”</p>

  <p>“Evet. Hepimiz yaklaştık.”</p>

  <p>“Morah’a dokundu mu?”</p>

  <p>Mumpo utançla, içini dolduran o korkunç coşkuyu, Zar Ordusu’na katılışını anımsadı. Ama Bowman’a ne olmuştu?</p>

  <p>“Bilmiyorum. Belki dokunmuştur.”</p>

  <p>Her yanı dolduran beyaz ve altın rengi üniformalar, Zar Ordusu’nun genç, gülümseyen, güzel yüzleri gözünün önünde canlandı. Bandonun sesini, Zar Ordusu’nun tek bir sözcükten oluşan şarkısını söyleyen sesleri duydu:</p>

  <p>“Öldür, öldür, öldür, öldür! Öldür, öldür, öldür!”</p>

  <p>Hiç kıpırdamadan durup kendisine bakan Kestrel’i gördü... Evet, elbette. Bowman da elinde kılıcıyla orduya katılmıştı.</p>

  <p>“Evet Morah onu da etkisi altına almıştı. Bowman önderimizdi.”</p>

  <p>“Kimin önderi?”</p>

  <p>“Güzel insanların. Morah’ın askerlerinin. Zar Ordusu’nun.”</p>

  <p>Sisi başka bir şey söylemedi. Düşüncelere dalmıştı.</p>

  <p>“Ondan sonra kaçtık,” dedi Mumpo.</p>

  <p>Ayrıntıları hatırlamıyordu. Aradan yıllar geçmişti.</p>

  <p>“Şimdi de Morah’ı yok etmek için Ozanlara katılmaya gitti,” diye mırıldandı Sisi.</p>

  <p>“Evet. Sanırım öyle. Acaba bir daha onu görebilecek miyiz?”</p>

  <p>“Göreceğimizden eminim,” dedi Sisi. “Bundan emin olmasam şu yolun kenarına yatıp ölmeyi beklerdim.”</p>

  <p>“Onu bu kadar çok mu seviyorsun?”</p>

  <p>“Bowman’sız bir gelecek düşünemiyorum. O dönene kadar benim için zaman durdu.”</p>

  <p>Mumpo onun, bunu bu kadar kolay söyleyebilmesine, bundan bu kadar emin olmasına çok şaşırmıştı. O da Kestrel hakkında konuşmak istedi ama konuşmadı. Kestrel’in gözünde ben bir aptalım ve sanırım hep öyle kalacağım, diye düşündü. Başkalarının da bunu bilmesine gerek yoktu.</p>

  <p>Göz ucuyla ağaçların arasında kımıldayan bir şey gördü. Gölgelerin arasına baktı ama her ne ise gitmişti. Başını yola çevirir çevirmez, ağaçların arasındaki şey yine hareket etti. Onun bir kurt olduğundan emindi. Dağlarda avını sessizce izleyip gece olmasını bekleyen büyük gri kurtlardan biriydi.</p>

  <p>Yavaşça geri çekilip Hanno’nun yanına gelerek korkusunu ona anlattı. Hanno, Tanner Amos, Bek Shim ve Miller Marish’e sessizce durumu aktardı; dağılıp ağaçları gözlemeye koyuldular.</p>

  <p>Ortak bir kararla, öğle yemeği için mola vermediler. Kışın günler kısaydı. Gece için kamp kurduklarında yiyeceklerdi. Susuzluklarını gidermek için hepsinin su şişeleri vardı; küçük çocuklara yürürken yemeleri için kek dağıtıldı. Lolo Mimilith on iki yaşında olduğunu, artık çocuk olmadığını söyleyerek kekini reddetti, Ashar Warmish de öyle. İki yaş küçük kardeşi Mo da kekini almayı reddetse de kısa süre sonra kimse bakmazken annesinin tekrar uzattığı keki alıp minnetle yedi. Mo Mimilith’i taklit etmeyecek kadar gururlu olan Pinto, kekini alıp Bayan Chirish’e verdi. Bayan Chirish’in kolları battaniyenin altında, sedyeye bağlıydı, bu yüzden Pinto’nun uzattığı keki eliyle itemedi. Hayır, teşekkürler, demek için ağzını açtığında, nasılsa kekten bir ısırık aldı. Yemeye başlamakla, keki reddederek kazanabileceği saygıyı da yitirdiğinden artık ağzını kapamasının bir anlamı yoktu. Kekin kalanını gözyaşları içerisinde yedi.</p>

  <p>Döne döne tırmanan yol, öğleden sonra birdenbire ağaçların arasından çıkıp son buldu. Önlerinde uzun, düz bir plato uzanıyor; doğu ve batıya doğru kilometrelerce giden plato beş yüz metre önlerinde sonlanıyordu. Karla kaplı düzlükte hiç iz yoktu. Son tepelerin başladığı kuzey yönüne giden ayak ya da tekerlek izleri de yoktu.</p>

  <p>Yolun sonunda bir araya toplanıp yüklerini bırakarak ne yapacaklarını düşündüler. Birdenbire önlerine çıkan bu dokunulmamış kara bir anlam verememişlerdi. Neden burada hiç ağaç yoktu? Neden hiç iz yoktu?</p>

  <p>Yaşlı Seldom Erth aslında apaçık görünen cevabı verdi.</p>

  <p>“Su,” dedi. “Donmuş bir göl bu.”</p>

  <p>Mumpo dikkatli adımlarla ilerleyip yere bir sopayla vurarak inceledi. Kısa süre sonra buz olduğunu gördü. Yüzeydeki karı temizleyip buzu kırmaya çalıştı ama buz çok kalındı. Kıyıya yakın bir yerde sıçramaya hazır vaziyette üzerinde durdu ama buz ağırlığını çekiyordu.</p>

  <p>Hanno, Ira Hath’ın sedyesini kuzeye doğru çevirdi. Ira’nın gözleri kapalıydı. Sedyenin sarsıntısı onu güçten düşürmüştü.</p>

  <p>“Hâlâ hissediyor musun?” diye sordu Hanno.</p>

  <p>Ira başını salladı. Parmağını kaldırıp kuzeye, buzun karşı tarafına işaret etti. Bu, Hanno için yeterliydi.</p>

  <p>“Gölü geçeceğiz,” dedi.</p>

  <p>Küçük çocuklar sevinçle bağırıp karla kaplı buza doğru koştular ve dengelerini yitirip düştüler.</p>

  <p>“Fin! Hemen buraya gel! Jet!”</p>

  <p>Buz sağlamdı. Kara bulanan çocuklar gülerek geri döndüler. Silman Pillish kaygılıydı.</p>

  <p>“Buzun bizi taşıyacağından emin olabilir miyiz? İneklerin ve atların ağırlığını taşıyıp taşımayacağını bilebilir miyiz? Gölün ortasındayken buz kırılırsa suya düşüp donarak ölürüz.”</p>

  <p>“Bu riski almak zorundayız,” dedi Hanno. “Başka şansımız yok.”</p>

  <p>“Aksine,” dedi öğretmen ısrarla. “Bir geçit bulana kadar kıyı boyunca batıya doğru ilerleyebiliriz.”</p>

  <p>Hanno karısına döndü. Ira konuşulanları dinliyordu. Başını salladı.</p>

  <p>“Vakit yok,” diye mırıldandı.</p>

  <p>“En az bir günümüzü alır,” dedi Hanno. “Buzu geçmek zorundayız.”</p>

  <p>Bu konuşmanın ardından kimse kararını sorgulamasa da pek çoğu endişeli görünüyordu. Hanno diğer tarafa sağ salim geçmeleri için onlara en iyi şansı vereceğini umduğu bir plan yaptı.</p>

  <p>“Mumpo, Tanner’le birlikte önden gidin. Yürürken buza kulak verin. Birbirinizden ayrı yürüyün. Eğer buzun hareket ettiğini ya da çatırdadığını duyarsanız haber verin.”</p>

  <p>Mumpo başını salladı. Tanner Amos kendisine bir sopa kesmeye gitti.</p>

  <p>“Geri kalanımız üçerli ya da dörderli dağınık gruplar halinde onları izleyecek. Creoth sen ineklerle birlikte kıyıda bekle. Seldom sen de atların başında dur. Hepimiz karşı kıyıya geçtikten sonra hayvanlarla birlikte bizi izleyin. Eğer buz onların ağırlığını çekemeyip çatlarsa onları bırakmanız gerekiyor. Mümkün olduğunca hızla onlardan uzaklaşın.”</p>

  <p>Seldom Erth buzu test ediyordu.</p>

  <p>“Dayanır,” dedi. “Yavaş gittikleri sürece dayanır.”</p>

  <p>“Unutmayın,” dedi Hanno hepsine, “eğer buzun çatladığını hissederseniz ağırlığınızı dağıtın. Yavaş hareket edin. Buz kalın. Çatlasa bile sizi taşıyacaktır.”</p>

  <p>Batmakta olan güneşe baktı.</p>

  <p>“Bir saatlik gün ışığımız kaldı. Kaybedecek vakit yok.”</p>

  <p>Hanno atın koşumlarını omzuna bağlayıp Ira Hath’m sedyesini kendisi çekmeyi planlıyordu. Mumpo bunu görür görmez öne atıldı.</p>

  <p>“Onu ben alayım. Sizden daha güçlüyüm.”</p>

  <p>“Hayır, Mumpo. Önden gitmen gerekiyor.”</p>

  <p>“Benim yerime Bek Shim gitsin.”</p>

  <p>Hanno, Mumpo’ya baktığında eskisi gibi güçlü olduğunu kanıtlamaya ihtiyacı olduğunu görerek koşumları onun almasına izin verdi; kendisi de karısını gözü önünde tutmak için sedyenin arka tarafına geçti. Bayan Chirish sedyesinden çözülmüştü; donmuş gölü yürüyerek geçecekti.</p>

  <p>“Yavaş gidin, dedi,” diye mırıldandı kendi kendine. “Tam bana göre. Ben de yavaş gitmekten hoşlanıyorum.”</p>

  <p>Tam sıraya girmiş, yola koyulmak üzerelerdi ki Cheer Warmish hıçkıra hıçkıra ağlamaya başladı.</p>

  <p>“Hepimiz öleceğiz!” dedi ağlayarak. “Buz kırılacak ve hepimiz öleceğiz!”</p>

  <p>Ağlaması, korkularını bastırmaya çalışanlar arasında küçük çaplı bir panik yaşanmasına yol açtı.</p>

  <p>“Ya haklıysa?” dedi Gale Such.</p>

  <p>“Uzun olsa bile güvenli yoldan gitsek daha iyi olmaz mı?” dedi Miko Mimilith.</p>

  <p>“Boğulmak istemiyorum!” diye bağırdı Lunki ve ardından ulumaya başladı.</p>

  <p>“Sessiz ol Lunki!” dedi Sisi sertçe. Diğerlerine dönerek onları da azarladı.</p>

  <p>“Neden güvende olalım ki? İmparatorluğu güvende olmak için mi terk ettik? Ira Hath’m bizi anayurda götüreceğine inandığımız için oradan ayrıldık. Artık buna inanmıyorsanız geri dönüp kendinize izleyecek başka bir peygamber bulun. Eğer inanıyorsanız o zaman sonuna kadar inanın. Buzun sizi taşıyacağına, bizi artık hiç kimsenin durduramayacağına inanın. Ne dünyanın sonu, ne kentlerin yıkılışı ne de gökyüzündeki alevler bizi durdurabilir. Başınızı dik tutun, gururlu olun ve kimseden, hiçbir şeyden korkmayın!”</p>

  <p>Sözleri hepsini heyecanlandırmıştı. Creoth yüksek sesle:</p>

  <p>“Atalarımın sakalları adına! Ne kız ama!” dedi.</p>

  <p>“Gidelim,” diye bağırdı Hanno. “Güneş batıyor.”</p>

  <p>Sisi’nin yanından geçerken minnetle kolunu sıktı.</p>

  <p>Tanner Amos’la Bek Shim donmuş gölü sopalarıyla yoklayarak yürümeye başladılar. Hanno onlar kıyıdan iyice uzaklaşana kadar bekleyip aralıklarla diğer grupları yolladı. Kar tabakasının üzerinde dikkatle, adım adım kayarak ilerliyorlar, nasıl dik durulacağını öğrenerek, altlarındaki buzun taşıma gücünü kolluyorlardı. Mumpo arkasında sedyede yatan Ira Hath’ı çekerek yürüdü; Hannoyla Pinto da grubun ağırlığını dağıtmak için biraz uzaktan onu izliyorlardı.</p>

  <p>Miller Marish koşup kayma isteklerini dizginlemek için kızlarının ellerinden tuttu.</p>

  <p>“Yavaş olun kızlar. Yavaş ve temkinli.”</p>

  <p>Bayan Chirish bir yanında Scooch, diğer yanında Lunki’yle Sisi, nefes nefese yürüyordu. Barra klanı tarafından kaçırılmalarının ardından iyice yakınlaşan kızlar Red Mimilith, Sarel Amos, Seer Such ve küçük Ashar Warmish el ele tutuşup buzun üzerinde ilerlediler. Creoth ineklerinin, Seldom Erth atlarının yanında karla kaplı kıyıda bekliyordu.</p>

  <p>Ayaklarının altında karın çatırtısını hissederek ve bir sonraki adımlarını atarken buzda hafifçe kayarak ilerliyorlar, yavaş yavaş kıyıdan uzaklaşıyorlardı. El ele tutuşan kızlar birbirlerine daha da sıkı tutundular. Miller Marish kızlarının ağırlığını azaltmak istercesine kollarını havaya kaldırdı. Bayan Chirish donmuş göldeki ilk çatırtıyı duyma korkusuyla adımlarını öncekinden daha büyük bir dikkatle atarak ağırlığını öne verdi. Karadan uzaklaştıklarından, önlerinde uzanan buz şimdi çok daha büyük görünüyordu; eğer buz kırılırsa kurtulma şansları olmadığının farkındaydılar.</p>

  <p>Önde, Tanner Amos’la Bek Shim yarı yolu geçmişlerdi. Hanno onlara seslendi.</p>

  <p>“Hâlâ her şey yolunda mı?”</p>

  <p>“Yolunda.”</p>

  <p>Tanner Amos bu sözleri söyler söylemez ayağının altında bir çatırtı hissetti. Durup kendini toparladı. Yavaşça,</p>

  <p>“Bek? Sen de hissettin mi?” diye sordu.</p>

  <p>“Evet.” Bek Shim yüz metre kadar sağındaydı. Buz oynuyordu.</p>

  <p>Tanner öne doğru bir iki adım attı. Çatırtı tekrar duyuldu. Arkaya baktı. Gölün yüzeyine dağılan diğerleri, beyaz zeminde yavaşça ilerleyen karaltılar halinde görülüyordu.</p>

  <p>“Onları uyaracak mıyız?” dedi Bek Shim.</p>

  <p>“Henüz değil,” dedi Tanner. “Bir şey olmayabilir.”</p>

  <p>Arkadan onları izleyen Hanno endişelendiklerini görse de diğerlerine bir şey söylemedi. Öyle ya da böyle, akşam karanlığı çökmeden gölü geçmek zorundaydılar.</p>

  <p>Creoth kıyıdan onları izliyor, endişelenecek bir şey görmüyordu.</p>

  <p>“Buz hayvanları taşır.”</p>

  <p>“Yavaş gittikleri sürece,” dedi Seldom Erth.</p>

  <p>“Yavaş gideceklerdir. Uzun süre tırmandılar.”</p>

  <p>Ama tam o sırada ineklerinden biri başını hızla çekip sinirli bir şekilde ayaklarını oynattı.</p>

  <p>“Sakin ol Hayalci, sakin ol! Endişelenecek bir şey yok.”</p>

  <p>Seldom Erth atların kulaklarını oynattığını gördü.</p>

  <p>“Bundan o kadar emin olma.”</p>

  <p>Etrafına bakındı. Ortalık kararmaya başlamıştı. Ağaçların arasındaki gölgelerde ne olduğunu görmek zor olsa da hareket eden bir şey gördüğünü sandı.</p>

  <p>“Ne var?” dedi, ineklerinin daha da gerildiğini hisseden Creoth.</p>

  <p>“Bilmiyorum. Ama bence ilerlesek iyi olur.”</p>

  <p>En yakındakiler neredeyse gölün ortasına varmıştı. Güney kıyıda buzlar kırılsa bile diğerleri güvende olurdu.</p>

  <p>“Pekâlâ. Sen önden git.”</p>

  <p>Seldom Erth atlarını birbirinden ayrı tutabilmek için birinin dizginini kısa, diğerininkini uzun tutarak buza adımını attı. Buz, atların toynakları altında inledi ama çatlamadı.</p>

  <p>“Devam et,” dedi Creoth. “Ben birazdan seni izlerim.”</p>

  <p>Hanno Hath arkasına baktığında atların buzun üzerinde olduklarını görüp şaşırdı. Kaşlarını çatarak kendi kendine neden anlaştıkları gibi beklemediklerini sordu. İleri bakarak Tanner Amos’la Bek Shim’in ne kadar yavaş ve dikkatle ilerlediklerini gördü. Ardından uzaktaki ağaçların arasından uzun bir uluma sesi duyuldu.</p>

  <p>Mumpo derhal başını çevirdi.</p>

  <p>“Kurtlar!”</p>

  <p>Kurdun ulumasını duyan inekler Creoth’un onları durdurmasına fırsat bırakmadan buzun üzerine atladılar. Creoth derhal peşlerinden koşarak onları sakinleştirmek için elinden geleni yaptı.</p>

  <p>“Haydi Sarıkız’ım! Haydi Zıpzıp’ım! Sakin olun, sakin olun.”</p>

  <p>Uzun uluma yeniden duyuldu. Kıyıya doğru bakan Mumpo ağaçların arasında bir kıpırtı gördü.</p>

  <p>“Hayvanlar paniğe kapılıp koşmaya başlayacak,” dedi Hanno.</p>

  <p>O zaman buz kırılacaktı. Bunu söylemesine gerek yoktu.</p>

  <p>“Bir zamanlar bizimle dosttular,” dedi Mumpo.</p>

  <p>Hanno onu anladı.</p>

  <p>“Yine olabilirler mi?”</p>

  <p>“Belki. Deneyebilirim.”</p>

  <p>Mumpo başka bir şey söylemeden sedyeyi çeken koşumu çıkarıp Hanno’ya verdi. Mumpo geri dönüp yavaşça, dikkatlice Creoth’la ineklere doğru ilerlemeye başladı.</p>

  <p>“Sorun nedir?” diye sordu diğerleri. “Ne oluyor?”</p>

  <p>“Yürümeye devam edin!” dedi Hanno. “Karşı kıyıya doğru ilerleyin!”</p>

  <p>Arkasına bakmak için duran Bek Shim bunu duyunca tekrar öne döndü. İlk adımı biraz fazla hızlı atmıştı. Ayağını buza basar basmaz çok fazla basınç uyguladığını anladı. Buz ayağının altında titreyerek çatırdadı.</p>

  <p>“Bek!”</p>

  <p>“Ben iyiyim.”</p>

  <p>Bek çatlağın ne kadar zayıf olduğunu hissedebiliyordu ama çoktan, çatlaktan ve Tanner Amos’tan uzaklaşmaya başlamıştı.</p>

  <p>“Buz çatladı!” diye bağırdı Tanner Amos. “Dayanıyor. Uzak durun. Beni izleyin.”</p>

  <p>Mumpo buzdaki çatlağı önemsemiyordu. Seldom Erth’le Creoth’un yanına varıncaya dek hızla ilerledi. Atlar çok sinirli olsalar da kontrol altındaydılar. İnekler endişeli görünüyordu.</p>

  <p>“Şimdilik mesele yok,” dedi Creoth. “Sanırım bir kurt.”</p>

  <p>“Gördüm,” dedi Mumpo.</p>

  <p>Tam o sırada, büyük gri bir kurt ağaçların arasından çıkıp kıyıya gelerek onları izlemeye koyuldu. Başı dik, iri, kalın postlu gövdesi gergin ve tetikteydi.</p>

  <p>“Hayvanları yürütmeye devam edin.”</p>

  <p>“Şunun büyüklüğüne bakın!” diye bağırdı Creoth.</p>

  <p>“Bir zamanlar bize iyi davranmışlardı. Bize zarar vermeyebilirler.”</p>

  <p>“Bunlar kurt,” dedi Seldom Erth. “Aç olmalılar.”</p>

  <p>Ağaçların arasından iki kurt daha çıktı. Göle doğru bakıyorlardı.</p>

  <p>“Hayvanları yürütmeye devam edin,” dedi Mumpo bir kez daha. “Ben burada bekleyeceğim.”</p>

  <p>Creoth’la Seldom Erth endişeli hayvanlarını yeniden buzun üzerinde ilerletmeye koyuldular. Diğerleri de korkmaya başlamıştı. Arkalarında kurtların sesini duyuyor, önlerinde buzun çatlağını hissedebiliyorlardı. Korku içinde durup kaldılar. Hanno Hath alacakaranlıkta hepsinin duyacağı şekilde onlara seslendi.</p>

  <p>“Yürümeye devam edin! Bir sonraki adımınızdan başka bir şey düşünmeyin! Adım adım ilerleyin. Her adım sizi kıyıya biraz daha yaklaştıracak. Durmayın! Çok hızlı ya da çok yavaş gitmeyin. Adım adım ilerleyin.”</p>

  <p>Bu basit yönlendirme sinirlerini yatıştırdı ve ayaklarının altında gıcırdayan buzda yürümeye devam ettiler. Yalnızca Pinto babasına karşı gelmişti. Küçük ve hafif olduğundan buzun onu taşıyacağından emindi. Geri dönüp Mumpo’ya doğru yürüdü.</p>

  <p>Mumpo kurtları izliyordu. Kurtlar kıpırdamadan havayı kokluyor, buzun üzerine çıkmaya cesaret edemiyorlardı. Kurtlar buz üzerinde avlanır mıydı? İneklerle atlar durmadan gölün karşı kıyısına doğru ilerleyerek ondan uzaklaşıyorlardı. Bu iyi haberdi. En öndeki Bek Shim, buzdaki çatlağa rağmen karşı kıyıya yaklaşmıştı. Bu da iyi haberdi.</p>

  <p>Tam o sırada kurtlardan biri buzun üzerine adım attı.</p>

  <p>Bu iyi haber değildi.</p>

  <p>Kurt bir süre, son derece rahat bir biçimde karla kaplı gölün üzerinde durdu. Sonra hızla Mumpo’ya doğru koşmaya başladı.</p>

  <p>Pinto hızını arttırdı. Hâlâ yürümesi gereken elli metre kadar buz vardı.</p>

  <p>Mumpo korkuyla böğüren inekleri duysa da arkasına bakmadı. Onları yatıştırmaya çalışan Creoth’un sesini duydu.</p>

  <p>“Sakin olun, sakin olun! Yavaş, yavaş!”</p>

  <p>Gözlerini kurttan ayırmıyordu. Bowman ne yapmıştı? Kurtla göz göze gelmiş, ona dokunmasına izin vermişti. Korktuğunu göstermemişti.</p>

  <p>Kurt ona doğru gelmeye devam ediyordu. Mumpo ürperdi ama gözlerini kaçırmadı. Yaralı karnında ani bir sızı hissetti.</p>

  <p>Çok korkuyor olmalıyım, diye düşündü; sanki korkusu onun dışında bir şeymiş gibi.</p>

  <p>Arkasında, Pinto’nun ona doğru koştuğundan; kayarak, sonra tekrar doğrularak ona doğru ilerlediğinden habersizdi.</p>

  <p>Kurt Mumpo’ya çok yaklaşmıştı, bir sıçrama mesafesindeydi. Durdu, çömeldi, sarı gözlerini üzerine dikip çenesini hafifçe açarak beyaz dişlerini gösterdi.</p>

  <p>“Ben senin dostunum,” dedi Mumpo. Kelimeler buz gibi havada anlamsızca asılı kaldı. Kurt onu nasıl anlayacaktı? Kurtlar konuşamazdı.</p>

  <p>İki kurt daha koşarak yaklaştı. Mumpo dostluk göstergesi olarak elini uzattı. Yarası zonkladı. Öndeki kurt pençelerini buza geçirdi; kasları gerilmiş, kulakları düzleşmişti. Hafifçe hırladı.</p>

  <p>Pinto var gücüyle Mumpo’ya doğru koşuyordu. Ne yapacağı hakkında hiçbir fikri yoktu, sadece onu koruma güdüsüyle hareket ediyordu. Hırlamayı duydu, kurdun gözlerindeki bakışı gördü ve saldırmak üzere olduğunu anladı. Hızını daha da arttırdı–</p>

  <p>“Pinto! Hayır!”</p>

  <p>Hızlı, daha hızlı... Havaya sıçrayan kurda doğru koşup o da kurt gibi havaya sıçradı. Göz açıp kapayıncaya kadar geçen zamanda, havadayken içinde bir ışık patlaması oldu ve kurda bağırdı –yüksek sesle bağırdığını sanmıştı ama hiç ses çıkmamıştı– <i>Dostumun dostu! Düşmanımın düşmanı!</i> Kurtla havada çarpışarak canhıraş yere düştü.</p>

  <p>Kurt sersemlemiş, kafası karışmış bir halde koca pençelerinin üzerine indi.</p>

  <p>“Pinto!”</p>

  <p>Mumpo ona doğru koşuyordu.</p>

  <p>“Ben iyiyim.”</p>

  <p>Kurt kafasını çevirip Mumpo’ya baktıktan sonra ağzını açarak Pinto’ya döndü.</p>

  <p>“Hayır!”</p>

  <p>Korkacak bir şey yoktu. Pinto elini uzattı. Kurt kafasını eğdi ve pütürlü diliyle elini yalayıp burnunu boynuna sürttü, yüzünü yaladı.</p>

  <p><i>Beni duydun kurt!</i></p>

  <p>Mumpo durup şaşkınlık içinde baktı. Diğer kurtlar da üçer beşer Pinto’nun etrafına toplanmaya başlamıştı. Buna benzer bir şeye daha önce de şahit olmuştu. Bu defa kurtlarla konuşan Pinto’ydu.</p>

  <p>“Sen de mi!” dedi.</p>

  <p>Pinto dönüp ona baktı: yedi yaşındaki bu çocuğun bakışları birdenbire büyümüştü. Gitmeden önce Kestrel de ona böyle bakmıştı.</p>

  <p>“Sana zarar vermezler,” dedi. “Onlar bizim dostumuz.”</p>

  <p>Kurtların tüylü boyunlarını okşayıp ayağa kalktı. Alacakaranlıkta, korku içinde onlara bakan diğerlerine el salladı.</p>

  <p>“Ben iyiyim! Devam edin!”</p>

  <p>İnsanlar, inekler ve atlar dönüp gıcırdayan buzun üzerinde yavaş yavaş ilerlemeye devam ettiler. Pinto kurtlardan ayrılıp Mumpo’nun yanına geldi.</p>

  <p>“Haydi Mumpo!”</p>

  <p>Kurtlar dizilip gidişini izlediler.</p>

  <p><i>Hoşça kalın dostlarım.</i></p>

  <p><i>Kendine sığınacak bir yer bul ufaklık, dedi kurt. Fırtına yaklaşıyor.</i></p>

  <p>Pinto, Mumpo’nun elini tuttu, diğerlerinin ardından yürümeye başladılar. Mumpo artık onun mu Pinto’ya, Pinto’nun mu ona destek olduğunu bilmiyordu.</p>

  <p>“Bilmiyordum,” dedi.</p>

  <p>“Ben de öyle. Az öncesine kadar.”</p>

  <p>“Bu ne anlama geliyor?”</p>

  <p>“Büyüyorum,” dedi Pinto. “İtirazın yok ya?”</p>

  <p>“Hayır. Tabii ki yok.”</p>

  <p>Gölün üzerinde hızla ilerlediler; her ikisi de farklı nedenlerle ayaklarının altında oynayan buzdan korkmuyordu. Pinto’nun içi, tutku sineği onu sarhoş ettiğinde kapıldığı hisle dolmuştu: her şeyi yapabileceğini, hiçbir şeyin onu durduramayacağını hissediyordu. Buz kırılırsa kırılsın! Umurunda değildi! Buza onu taşımasını emreder, buz da onu dinlerdi. Bu defa sarhoş değildi; zihni açıktı, kafası çok iyi çalışıyordu ve pek çok şeyi anlıyordu. Annesini taşıyan sedyeyi çeken babasını gördü ve kendisine ne kadar ihtiyaçları olduğunu, artık onlar için ne kadar güçlü olacağını düşündü.</p>

  <p><i>Ben size bakacağım,</i> diye seslendi içinden. <i>Hepinize bakacağım!</i></p>

  <p>Sarhoş değildi ama bu sarhoş edici bir histi. İnsanların karşı kıyıya ulaştığını, karanlık siluetlerin, göl kıyısında toplandıklarını, atlarla ineklerin donmuş toprağa adım attıklarını gördü ve sanki onları güvenli bir şekilde karşı tarafa geçiren kendisiymiş hissine kapıldı.</p>

  <p><i>Her şeyi yapabilirim!</i></p>

  <p>Mumpo, Pinto’nun elini tutup diğerlerini izledi; Pinto’daki bu değişiklik onu şaşkınlık içinde bırakmıştı. Mumpo aynı anda ancak bir tek şeyi düşünebildiğinden, Pinto’yu düşünmekten buzun çıkarttığı iniltilerle sarsıntılardan korkacak fırsatı olmamıştı. Nasıl böyle değişmişti? Görünüşte aynıydı. Öyleyse neden onun yanındayken daha önce hissetmediği bir ürkeklik hissediyor, kendisini değersiz buluyordu? Ne yaptığını düşünmeden Pinto’nun elini daha da sıktı, ama hemen sonra utanıp elini bıraktı.</p>

  <p>“Korkma Mumpo!” dedi Pinto. “Seni bırakmayacağım.”</p>

  <p>Karanlıkta kızardı, neyse ki Pinto onu göremiyordu.</p>

  <p>“Sana bakması gereken benim.”</p>

  <p>“İkimiz de birbirimize bakabiliriz.”</p>

  <p>Kıyıya vardılar. Hanno Hath kızına dikkatle baktıktan sonra bakışlarını tekrar dağlara çevirdi.</p>

  <p>“Bu gece burada ateş yakacağız. Yolumuz ay ışığında tırmanılamayacak kadar dik.”</p>

  <p>Pinto, Ira Hath’ın uzattığı eli tutup sıktı. Annesi bir şey söylemese de Pinto onun ne düşündüğünü biliyordu.</p>

  <p><i>Haksızlık bu,</i> diyordu annesi. <i>Daha çok erken.</i></p>

  <p>“İlk seferinde sen kaç yaşındaydın anne?”</p>

  <p>“Ben mi?” Annesi ona gülümseyerek fısıldadı. “Bilmediğim bir zamanı hatırlayamıyorum. Konuşmaya ya da yürümeye başlamadan önce beşiğimde yatarken biliyordum.”</p>

  <p>Pinto güldü.</p>

  <p>“Gördüğün gibi, benim de öğrenme zamanım gelmiş.”</p>
</body>
</html>
