<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">6</p>

  <p class="baslik1">Çocukluğa Veda</p>

  <p>Bowman, Mumpo ve diğerleri epey yol almıştı. İlerledikçe izler sıcaklaşmıştı. Kedi, yarıkların tepesinden koşarak onları izliyor, gerektiği yerde bir taraftan diğerine atlıyordu. Bowman yüksek bir kayaya sarılan kavisli yolda el yordamıyla ilerlerken seslenmeyi deneyebilecek kadar yaklaştığını hissetti.</p>

  <p><i>Kess! Beni duyabiliyor musun, Kess?</i></p>

  <p>Hâlâ bir yanıt yoktu. Bowman kafasını kaldırıp kedinin gözden kaybolduğunu görünce şaşırdı. Diğerlerine kendisini izlemelerini işaret ederek ilerlemeye devam etti. Bu yoldan geçtiğinden emindi.</p>

  <p>Yolun üçe ayrıldığı noktaya geldiler. Bowman hangi yöne gitmeleri gerektiğine karar vermek için durdu.</p>

  <p>“Sola döneceğiz,” dedi.</p>

  <p>Yeniden kız kardeşine seslendi.</p>

  <p><i>Kess! Beni duyabiliyor musun?</i></p>

  <p>Bu defa zayıf da olsa anlaşılır bir yanıt geldi.</p>

  <p><i>Bo... sen... neredesin?</i></p>

  <p><i>Yeterince yakında değilim,</i> diye seslendi. <i>Geliyoruz.</i></p>

  <p>Diğerlerine dönerek,</p>

  <p>“Buradalar. Çok uzakta değiller. Acele etmeliyiz.”</p>

  <p>Yenilenen bir enerjiyle, ay ışığının sızdığı açıklık kapanıp tamamen karanlıkta kalıncaya dek yükselen patikayı izlemeye devam ettiler.</p>

  <p>Her iki taraftan da daralan tünelin duvarlarına tutunarak koşuyorlardı.</p>

  <p><i>Bo! Dikkatli olun! Burada olduğunuzu anlamamalılar!</i></p>

  <p>Bowman aniden durdu. Kestrel’in sesi birden çok yakından ve net gelmeye başlamıştı. Kaya duvarlar onu yanıltmıştı. Sandığından çok daha yakındaydılar.</p>

  <p><i>Kestrel! Seni duyuyorum!</i></p>

  <p><i>Neredesin?</i></p>

  <p><i>Bir tünelde.</i></p>

  <p><i>Çok yaklaştınız. Seni hissedebiliyorum. Tünelin sonunda bir kapı, kapının ardında nöbet bekleyen biri var.</i></p>

  <p><i>Yalnızca bir kişi mi?</i></p>

  <p><i>Yalnızca bir kişi. Ama onun dışında uyuyan elli belki daha fazla adam var. Kıpırdamadan sessizce bekleyin. Dediklerimi yapın.</i></p>

  <p><br /></p>

  <p>Rufy Blesh düğün kulübesine döndükten kısa süre sonra Kestrel onun uzun pelerinine sarınarak dışarı çıktı. Gece soğuktu. Doğrulup suyun karşı tarafına baktı. Tek bir kıpırtı yoktu. Kuşkularını giderince birer birer düğün kulübelerine uğrayarak kızlara seslendi.</p>

  <p>“Gelin! Zamanı geldi!”</p>

  <p>Gelinler teker teker kulübelerinden çıkıp titreyerek köprünün yakınında bir araya toplandılar. Koca adayları da dışarı çıkıp, Rufy Blesh’in yanında durup gelinlerine bakarak beklediler.</p>

  <p>“Daire oluşturun,” dedi Kestrel genç kadınlara. “Kollarınızı birbirinizin omzuna atın. Çocukluğa veda ederken güçlerimizi birleştirmeliyiz.”</p>

  <p>Kollarını birbirlerinin omuzlarına atıp sımsıkı sarıldılar; kafaları birbirine değiyordu. Kestrel pelerinini açtı.</p>

  <p>Koca adayları onları izliyor, bekliyorlardı. Söyleneni yapıyorlardı ama durumdan pek hoşlandıkları söylenemezdi. Konuşmaları ve dokunmaları yasak olan gelinleriyle birlikte bir saatten fazla kulübede oturmuşlardı. Uzun gün onları yormuş, fırtınada yürümek bedenlerini ağrılar içinde bırakmıştı. Şefkat, yumuşak dokunuşlar ve uyku istiyorlardı.</p>

  <p>Sonunda, birbirine sarılan kızlar dağıldı. Birbirlerinden uzaklaşsalar da daireyi bozmamışlardı; yüzleri içeri dönük, elleri göğüslerinde kavuşturulmuştu. Ayın önünden geçen bir bulut platformu iyice karanlığa boğdu. Kestrel yavaşça seslendi.</p>

  <p>“Gelinlerinizin arkasında yerlerinizi alın.”</p>

  <p>Rufy Blesh önden giderek diğerlerine ne yapacaklarını gösterdi. Yüzü dairenin iç kısmına, sırtı ona dönük olan Kestrel’in tam arkasında durdu. Diğerleri de onu izleyip gelinlerinin arkasındaki yerlerini alarak bir dış halka oluşturdular.</p>

  <p>Bulut geçti ve ayın geri dönen hafif ışığında Kestrel arkadaşlarının gergin, korku dolu ama kararlı yüzlerini gördü.</p>

  <p>“Hazır mıyız?”</p>

  <p>Başlarını salladılar; Sisi’nin içinde biriken öfkeyi ve kendi içinde uyanan vahşi heyecanı hissetti. Savaşçılar da böyle hissediyor olmalı diye düşündü. Canını ortaya koymak böyle bir şey olmalı.</p>

  <p><i>Kess! Kapıya vardık!</i></p>

  <p><i>Kapıyı kırın!</i> diye bağırdı kardeşine. <i>Gözcüyü öldürün! Geliyoruz!</i></p>

  <p>Yüksek sesle bağırdı,</p>

  <p>“Elveda çocukluğum!”</p>

  <p>Kestrel, Sisi, nazik Sarel Amos, tombul Seer Such, Red Mimilith ve küçük Ashar Warmish aynı anda döndüler; bıçakları ay ışığında parladı. Barra klanının gafil avlanan genç erkekleri bıçaklardan korunmak için hiçbir şey yapamadılar. Kanlar içinde, yaralı ve şaşkın platforma düştüler; kadınlar onları tekmeleyerek nehrin buz gibi soğuk sularına doğru itti.</p>

  <p>Mumpo’nun tünel kapısından içeri dalıp gözcüyü nehre atmasıyla yüksek kayalık merdivenlerde bir gürültü ve bir çığlık koptu.</p>

  <p>Çığlığı duyan Sisi bağırmaya başladı. Elindeki et bıçağını durmadan ayaklarının dibine sinmiş adama saplıyordu.</p>

  <p>“Öpücük mü istiyorsun?” diye bağırdı. “Al sana öpücük!”</p>

  <p>Mumpo, Tanner Amos ve Shim kardeşler çığlıklara uyanan klan üyeleri kulübelerinden çıkamadan kayalık merdivenlerden inmişlerdi. Kestrel arkadaşlarına seslendi:</p>

  <p>“Çabuk! Koşun! Arkanıza bakmayın!”</p>

  <p>Dar köprüden geçerlerken Rufy de arkalarını kollayarak, onları kovalayacak gücü bulan yaralılarla savaşıyordu.</p>

  <p>“Merdivenleri çıkın! Tünele doğru!”</p>

  <p>Mumpo, Tanner ve Shim kardeşler kulübelerin girişinde dışarı çıkmaya çalışan adamlarla savaşıyorlardı. Miller Marish ve Lolo Mimilith koşan kızlara yetişip onlarla birlikte güvertenin kenarından kayalık merdivenlere doğru koştular. Bowman yukarıda, kayalığın tepesinde duruyor, sıranın kendisine gelmesini bekliyordu.</p>

  <p>Birden yan duvarlardan üç adam fırladı, önlerindeki kalasları parçalayarak ellerinde bıçaklarla Rollo Shim’in üzerine atıldılar. Sırtında ve bacağında kesikler açılan Rollo acı bir çığlık atarak yere düştü. Mumpo dönüp saldırıya geçti; saldırıyor, dans ediyor, tekrar saldırıyor, her darbede birini öldürüyordu. Öyle kolay hareket ediyordu ki kılıçlarının önünde eriyor gibiydi; onu göremeden bıçağının kesişini hissediyorlardı. Birkaç dakika sonra üçü de yerdeydi; Mumpo duvardaki gediğin önünde durup gelenleri geri püskürttü.</p>

  <p>Tanner Amos ve Bek Shim, Rollo’yu kollarından tutup merdivenlere doğru sürüklediler. Mumpo duvardaki deliği birkaç dakika daha tuttu ama her yanda yeni delikler açılmaya ve klanın adamları üzerlerine gelmeye başlamıştı. Bazıları Mumpo’nun etrafını sararken diğerleri sapanlarını doldurup kaçanları avlamaya başladılar.</p>

  <p>Bowman havada dönen sapanları görünce var gücüyle konsantre olup taşları yakalayarak kaya duvarların ardına gönderdi.</p>

  <p>Genç kadınlar merdivenlere tırmanmıştı; Manth erkekleri hemen arkalarından onları izliyordu. Şaşkınlığın yarattığı kısa süreli üstünlük sona ermiş, gittikçe artan sayıda adam üzerlerine gelmeye başlamıştı. Fırlatılan taşların sayısı arttıkça Bowman gücünün tükendiğini hissederken Sarel Amos arkasında diğerleriyle birlikte yanından geçip tünele sığındı.</p>

  <p>Mumpo da harekete geçmişti ama etrafı av köpekleriyle çevrili, köşeye sıkışmış bir geyik gibiydi. Manaxa denen ölüm dansını yapıyordu. Bıçakların önünden dönerek kaçıyor, arkasında kanlı yaralar bırakıyordu. Ama o bile bu kadar çok kılıca daha fazla dayanamadı. Omzunu dağlayan bir acı hissetti, sırtından aşağı kanlar akmaya başladı. Uzaklaştı ama çok yavaştı, tam o sırada karnına saplanan bir bıçak soluğunu kesti. Arkasına dönüp merdivenlere baktı çok uzakta değildiler. Tökezledi. Yaralarının acısını belli belirsiz, uzaktan hissediyordu; güçten düştüğünü, devrileceğini hissetti–</p>

  <p>Tam o sırada etrafında bir boşluk açıldı ve yaralarından akan kanla yüzü maskelenmiş vahşi bir yaratık, onunla birlikte savaşmaya başladı. Mumpo öfkeyle bağırarak saldıranların arasından sıyrılıp merdivenlere doğru fırladı. Vahşi yabancı da onu izliyordu. Bowman:</p>

  <p>“Haydi Mumpo! Koş!” diye bağırdı.</p>

  <p>Bowman, Mumpo için yolu açarken onun arkasında, merdivenleri geri geri çıkarak kendi adamlarıyla savaşan yabancıyı gördü. Yabancı, kana bulanmış kafasını çevirip bağırdı–</p>

  <p>“Koş Bowman! Arkanızdan tüneldeki kalasları devirin! Koş!”</p>

  <p>Bowman onlar için canla başla dövüşen bu yabancının kim olduğunu bilmiyordu. Görebildiği tek şey korkunç biçimde dağılmış yüzüyle testere dişli, uzun bıçağıydı.</p>

  <p>“Bizimle gel!” diye bağırdı. “Acele et!”</p>

  <p>Yabancı, kayaya çıkmış Bowman’ı tünele doğru itiyordu.</p>

  <p>“Git! Ben onları tutarım! Tüneli yıkın!”</p>

  <p>Bowman sonunda onu sesinden tanıdı.</p>

  <p>“Rufy! Rufy Blesh!”</p>

  <p>“Koş!”</p>

  <p>“Seni öldürecekler!”</p>

  <p>Rufy dönüp, dağılmış yüzü, çökük gözleriyle ona baktı.</p>

  <p>“Ben öleli çok oldu Bowman! Haydi git!”</p>

  <p>Bowman dönüp tünele giren diğerlerini izledi.</p>

  <p>“Kalasları indirin!” diye bağırdı.</p>

  <p>Diğerleri onun ne yapmak istediğini anladılar. Bir yanda Miller Marish, diğer yanda Sisi kalasları aşağı çekiyor, üzerlerindeki kayalar tünele yıkıldıkça koşarak kaçıyorlardı. Tünel yıkıldıkça insan eliyle yapılmış küçük boşluğu dolduran kayaların gümbürtüsünü duyabiliyorlardı.</p>

  <p>Sonunda nefes nefese, toz içinde tünelden çıkıp yarığın üzerinin açıldığı yere vardıklarında soluklanmak ve durumu değerlendirmek için durdular. Arkalarında, yarığın tek çıkışını kapatıp Barra klanını sonsuza dek kalelerine hapseden gümbürtüyü duyuyorlardı.</p>

  <p>Bowman karanlıkta, genç kadınların toz içindeki yüzlerini inceledi.</p>

  <p>“Herkes burada mı? Hepiniz burada mısınız?”</p>

  <p>“Evet,” dedi Kestrel ağlamaklı bir sesle. “Herkes burada.”</p>

  <p>Mumpo iki büklüm karnını tutuyordu.</p>

  <p>“Mumpo! Yaralı mısın?”</p>

  <p>“Çok kötü değil.” Başını kaldırıp zorla gülümsedi. “Beni orada bırakmalıydınız. Hepsini öldürürdüm.”</p>

  <p>Rollo Shim’in sırtı ve bacağı durmadan kanıyordu. Yaraları sarmak için ellerinden geleni yaptılar. Daha fazlasını yapacak yeterli ışık yoktu ve bu korkunç yerden olabildiğince uzaklaşmak istiyorlardı.</p>

  <p>“Yürüyebilir misin Rollo?”</p>

  <p>“Evet. Ben hazırım.”</p>

  <p>“Öyleyse gidelim!” diye bağırdı Bowman.</p>

  <p>“Rufy!” Kestrel karanlıkta yüzlerin arasında onu aradı. “Rufy nerede?”</p>

  <p>“Bizim için kapıyı tuttu,” dedi Bowman.</p>

  <p>“Onu öldürecekler!”</p>

  <p>Bowman’ın sessizce yanıtlayan bakışını görüp sustu.</p>

  <p>Yarık ve gediklerden oluşan labirentte olabildiğince hızla ilerlediler. Yarıkların tepesinden onlara yol gösteren kedinin miyavlaması duyuluyordu. Kedi zaman zaman ağır, imkânsız görünen atlayışlar yaparak karşı tarafa geçiyordu; ama Kestrel’in bu tür şeyleri merak edecek enerjisi kalmamıştı. Gece karanlık, labirent uzundu.</p>

  <p>Günün ilk ışıklarıyla birlikte iki tarafta da kayalar alçalmaya başlamıştı. Bir süre sonra, kendilerine yol gösteren kedinin yürüdükleri yolun ilerisinde onları beklediğini görünce, açık arazinin uzun yokuşun sonunda olduğunu anladılar.</p>

  <p>Bitkin, soluk soluğa, gecenin tüm ayazına rağmen ter içinde labirentten çıktılar ve durup karanlık ufuklara doğru uzanan büyük düzlüğe baktılar. Uçsuz bucaksız topraklar, aydınlanan gökyüzü, rüzgârın taze nefesi... Mezardan çıkıp yeniden dirilmek gibiydi.</p>

  <p>Az ileride bir tepenin üzerinde dikili beyaz bayrağı gördüler.</p>

  <p><br /></p>

  <p>Pinto bir süredir uyanıktı. Nöbet tutamayacak kadar küçüktü ama uyuyamayacağını bildiğinden bayrak direğinin altında oturup labirenti gözlemeye karar vermişti. Ablası, ağabeyi ve ikisinden de çok sevdiği Mumpo orada bir yerlerdeydi.</p>

  <p>Gitmelerinin üzerinden yalnızca bir gece geçmişti, ama geçen zaman ona bir ömür gibi geliyordu. Babası ve diğerleri Harman Warmish’i gömmüş, taşlardan bir mezar yapmışlar, o da yardım etmişti. Koyduğu her taşla Kestrel’i, diğerlerini ve kendinden yalnızca birkaç yaş büyük olan Ashar Warmish’i düşünmüştü.</p>

  <p>Genç kadınların kaçırılması Pinto’nun üzerinde tuhaf bir etki yaratmış, onu çok korkutmuştu. Başlarına neler gelebileceğini düşündükçe korkudan titriyordu. Annesi onların gelin olmak için götürüldüklerini söylemişti. İnsan nasıl gelin olmaya zorlanabilirdi ki? Pinto maskeli haydutlardan birinin kendisini gelini olmaya zorladığını hayal etmeye çalıştı ama ona mantıklı gelmiyordu. Bu, birini arkadaşın olmaya zorlamak gibi imkânsız bir şeydi.</p>

  <p>Kestrel ve diğer genç kadınların gidişi, gruplarında Pinto’nun derin bir şekilde hissettiği bir değişikliğe yol açmıştı. Hiçbiri sekiz yaşından büyük olmayan Pinto, Fin ve Jet Marish grubun genç kadınları oluvermişlerdi. Kimse böyle bir şey dememişti, ama bu hissediliyordu. Sanki her grubun içinde bir genç kadın grubu olmalıymış, şimdi o da onlardan biriymiş gibi.</p>

  <p>Cenaze töreninden sonra yollarını kapayan taş yığınlarını temizlediler. Diğerleriyle birlikte çalışmış, oyalanacak bir şey bulduğu için sevinmişti. Ateş yakıp, öldürülen ineğin etini pişirmişlerdi. Sonra biri ağlamakla ilgili bir şey söylemişti. Ne demişti?</p>

  <p>Bayan Chirish Creoth’a götürmesi için ona biraz et vermiş, ama Creoth ineğin yasını tuttuğu için yemeyi reddetmişti. Bayan Chirish bunu hiç de anlayışla karşılamamıştı. Yas tutan inek çobanına;</p>

  <p>“İneğin için çok üzgünüm ama her şeyin bir sonu var. İnsanlar bir süre ağlar ondan sonra susarlar,” demişti.</p>

  <p>Pinto şafaktan önceki alacakaranlıkta bayrağın altında oturup bunun doğru olup olmadığını düşündü. Bayan Chirish Creoth’a kendisini iyi hissettirecek bir şey söylememişti ama sözleri ona iyi gelmiş görünüyordu.</p>

  <p><i>İnsanlar bir süre ağlar ondan sonra susarlar...</i></p>

  <p>Bowman, Kestrel ve Mumpo geri gelmezlerse ölene kadar ağlarım, diye düşündü.</p>

  <p>Arkasında hafif bir ses duyunca kimin geldiğini görmek için dönüp baktı. Kimse yoktu. Diğer gözcüler ondan biraz ileride duruyorlardı. Grubun diğer üyeleri arabanın altında ve etrafında uyuyorlardı. Tam o sırada boynunda hafif bir gıdıklanma hissetti; uzanıp kaşıdı. İçinde bir sarsıntı hissetti, bir an için kusacağını sandı ama sonra bu his yerini bambaşka bir duyguya bıraktı. Kendisini istediği her şeyi yapabilecekmiş gibi hissediyordu.</p>

  <p>Ayağa kalkıp kollarını havaya kaldırarak müthiş bir sevinçle sıçrayıp oynamaya başladı.</p>

  <p><i>Her şeyi yapabilirim! İstediğim her şey benim olabilir!</i></p>

  <p>O sırada karanlıkta bir kıpırtı gördü, sonra bir kıpırtı daha. Uzaktan şekiller belirmeye başlamıştı. Gözlerini kısıp bakınca ağabeyini, arkasında ondan daha uzun boylu, omuzlarını hafifçe eğmiş Mumpo’yu seçti.</p>

  <p>“Döndüler!” diye bağırdı. “Döndüler! Döndüler!”</p>

  <p><br /></p>

  <p>Manth halkı uyanıp kurtarıcılarla kurtarılanları ardına katmış getiren Bowman’a doğru koştu. Koşup sevinçle bağırarak onlara sarıldılar. Söylediğinden çok daha fazla acı çeken Rollo Shim bayılıp yere düştü. İzleyenlerin yüzündeki gülümseme dondu. Ira Hath koşup yere eğilerek Rollo’nun kurumuş kandan sertleşmiş gömleğini çıkartıp yarasına baktı.</p>

  <p>“Su getirin! Çabuk!”</p>

  <p>“Mumpo da yaralı!”</p>

  <p>Mumpo ayakta duruyor ama sendeleyerek karnını tutuyordu. Pinto panik içinde bağırdı.</p>

  <p>“Mumpo! Sen yaralanamazsın! Ölemezsin!”</p>

  <p>Bowman sert bir sesle, yükselen korkulu sesleri bastırdı.</p>

  <p>“Hepimiz hayattayız ve buradayız.”</p>

  <p>Branco Such kızını kollarının arasına alarak yüksek sesle ağladı. Ashar Warmish kendini kaybetmişçesine ağlayan annesine sarıldı. Hanno Hath oğluna sarılıp alçak sesle:</p>

  <p>“Hâlâ peşinizdeler mi?” dedi.</p>

  <p>“Hayır,” dedi Bowman. “Bize bir daha zarar veremeyecekler.”</p>

  <p>Küçük Scooch, Lunki ve Bayan Chirish’in yardımıyla yaraları temizleyip sarma işine koyuldu. Lunki, Scooch’un özenle yaptığı pansumanlardan çok etkilenmişti.</p>

  <p>“Pasta yapmaya çok benziyor,” diye açıkladı Scooch.</p>

  <p>Yaralılara iyi bakıldığını gören Kestrel kardeşinin yanına gitti. Uzun bir süre kollarını birbirine dolayıp sessizce, korkunun geri çekilmesini ve yeniden bir arada oldukları bilincinin korkunun kapladığı yeri doldurmasını beklediler.</p>

  <p><i>Beni bulacağını biliyordum. Biliyordum.</i></p>

  <p>“Mumpo’nun nasıl dövüştüğünü gördün mü?”</p>

  <p>“Rufy Blesh de öyle. Onlar olmasaydı asla kurtulamazdık.”</p>

  <p>Kediden hafif bir miyavlama sesi duyuldu.</p>

  <p>“Ve Duman. Duman olmasa asla geri dönemezdik.”</p>

  <p>Kedi teşekküre ihtiyacı olmadığını göstermek istercesine başını çevirdi. Yine de, çocuğun söylediğinin doğru olduğunu düşünüyordu. Diğerlerinin de bunu bilmesi doğru olurdu.</p>

  <p>Yakında bir yerde, Lunki gözleri korkudan açılmış bir halde Sisi’nin kaçırılma ve kurtuluş hikâyesini dinliyordu.</p>

  <p>“Canım benim! Tatlım!”</p>

  <p>“Onu öldürdüm Lunki!” Sisi’nin gözleri parladı. “Bana gelinim deme cüretini gösteren adamı öldürdüm!”</p>

  <p>Gece rüzgârında dalgalanmaya devam eden bayrağa baktı. Onu çok iyi tanıyordu. Eski gelinliğiydi.</p>

  <p>“Artık hiçbir zaman gelin olamayacağım Lunki. Ben artık bir koca katiliyim.”</p>

  <p>Hâlâ tuhaf bir durumda olan Pinto kolunun birine sımsıkı tutunmuş Mumpo’nun yanında duruyordu. Bu vefalı davranışından etkilenen Mumpo onun saçlarını okşadı.</p>

  <p>“Yaran çok kötü değil,” dedi Pinto. “Yakında iyileşirsin.”</p>

  <p>“Evet,” dedi. “Umarım.”</p>

  <p>“İyileşeceksin çünkü iyileşmek zorundasın.”</p>

  <p>“Öyleyse iyileşeceğim,” dedi gülümseyerek.</p>

  <p>“Büyüdüğümde seninle evleneceğim,” dedi Pinto fısıltıyla.</p>

  <p>Daha önce bunu söylemeye cesaret edememişti. Şimdi her şeyi yapacak cesareti vardı.</p>

  <p>“Öyle mi Pinskin?”</p>

  <p>Bu onun özel ismiydi. Mumpo’nun onu özel bir isimle çağırması hoşuna gidiyordu ama aynı zamanda onun kendisine bir yetişkin gözüyle bakmadığını da biliyordu.</p>

  <p>“Benimle evleneceksin değil mi?”</p>

  <p>“Sen daha çok çok uzun bir süre kimseyle evlenemezsin.”</p>

  <p>“Eğer başka biri seninle evlenmeye kalkışacak olursa onu öldürürüm. Kess’i bile. Özellikle Kess’i.”</p>

  <p>Pinto Mumpo’nun uzaklaştığını hissetse de ona sımsıkı tutunmayı sürdürdü.</p>

  <p>“Böyle konuşma. Bunu demek istemediğini sen de biliyorsun.”</p>

  <p>“Evet istiyorum! Kess’i kendi ellerimle öldürürüm, bir bıçak alır öldürene kadar ona saplarım!”</p>

  <p>Mumpo sinirlenerek onu itti.</p>

  <p>“Sen öldürmekten ne anlarsın? Ben ölümün ne olduğunu iyi biliyorum. Bir daha sakın böyle konuşayım deme, sakın!”</p>

  <p>Pinto kendisini durduramadığını fark etti.</p>

  <p>“Onu öldürürüm! Bıçağı saplar, kanını akıtırım–”</p>

  <p>Mumpo onu kollarından tutup bu çılgınca konuşmaya bir son vermesi için sarstı.</p>

  <p>“Beni sevdiğini söylüyorsun Pinto. Beni seviyorsan Kestrel’i de seversin. Anlıyor musun? Kestrel hakkında kötü bir söz daha edersen arkadaşlığımız biter.”</p>

  <p>Pinto öfkeden kudurarak ona baktı. Kestrel’e olan nefretini kusmak istiyor ama Mumpo’nun sevgisini kaybetmekten korkuyordu. Bu iki tutku içinde öyle büyük bir mücadele veriyordu ki kendisini bayılacak gibi hissetti. Alev alev yanan gözlerinde yaşlar belirdi.</p>

  <p>“Haksızlık bu! Haksızlık bu!”</p>

  <p>Arkasını dönüp koştu, koştu, koştu...</p>

  <p>Kimse yokluğunu fark etmedi. Herkesin dikkati kaçırılan kızların dönüşündeydi. Kış güneşi gökyüzünde yükselirken Manth halkı arabanın etrafında toplandı; yenilecek etleri, içilecek suları, anlatılacak bir öyküleri vardı. Pinto mutsuz ve tir tir titrer bir halde, sürünerek yaklaştığında herkesi Rufy Blesh’in kaçmalarına nasıl yardım ettiğini anlatan Kestrel’i dinler buldu.</p>

  <p>“Yaptığı tüm yanlışları affettirdi,” dedi Kestrel.</p>

  <p>Pinto, Kestrel’e sonra da Mumpo’ya baktı; titriyor, kendisini hasta hissediyor, kimsenin onu düşünmediğini, ölürse herkesin çok üzüleceğini düşünüyordu.</p>

  <p>Kestrel’in söyledikleri Ira Hath’da merhamet uyandırmıştı.</p>

  <p>“Zavallı çocuk. Bunlar çok kötü zamanlar.”</p>

  <p>Kestrel uzun zaman önce Aramanth’dayken Rufy Blesh’in ödül kazanan şiirini anımsadı. Şimdi, imparatorluk topraklarından kaçan sert genç adamdan ya da kanayan, parçalanmış suratlı hayduttan çok bu şiiri yazan çocuğu anımsıyordu.</p>

  <p><br /></p>

  <div class="kutu2">
    <p>Hayır, üzgün değilim</p>

    <p>Hiçbir şey söylemesem de</p>

    <p>Konuşmak istiyorum</p>

    <p>Gülümsemeni bekliyorum</p>

    <p>O an gülümseyeceğim ben de...</p>

    <p>Sen de benim gibi misin?</p>

    <p>Gülümsemeyi beklemek</p>

    <p>Sürer mi sonsuza dek?</p>
  </div>
</body>
</html>
